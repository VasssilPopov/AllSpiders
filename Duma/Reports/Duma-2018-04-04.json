{"url": "http://www.duma.bg/node/164177", "text": "Известният музикант Григорий Лепс направи документален филм по случай 55-годишнината си. 50-минутното видео за звездата, която избра София за спирка на юбилейното си турне и за първи път ще изнесе концерт у нас на 3 ноември в \"Арена Армеец\", бе излъчено в праймтайма на държавната руска телевизия. \nДокументалната лента, озаглавена \"По наклонной вверх\", описва не само живота на музиканта, композитор и продуцент, а и нелекия път в кариерата му до върха. Пред камерата Лепс прави разтърсващи признания - за грешките, които е допускал като млад, за неуспеха на първия си брак, за сегашната си съпруга, включително и за демоните в него. \n\"Събрах всички грехове, които човек може да събере - толкова са много. Познавам всичките си демони, като с някои от тях съм се изправял лице в лице. Има една блестяща фраза: Богът, който виси на стената, през цялото време е в спор с Бога, който е в мен\", сподели лошото момче на руската музикална сцена. И допълни: \"Пълните с публика зали обаче те приемат такъв, какъвто си. Особено когато успееш да удържиш победата над самия себе си. И когато останеш преди всичко човек.\" \nОт биографичната лента става ясно, че Григорий Лепс на 55 години вече е на по-различен и възвишен етап от живота си. Или, както самият той казва: \"Вече съм на друга скорост\". Изпълнителят на \"Я счастливый\" разкрива също:  \"Благодарен съм на съдбата, че успя да ме срещне с хората, които познавам. А също и с тези, които ми помогнаха да бъда това, което съм. Още повече че характерът ми не е захар.\" \nЗахар или не, именно характерът на Лепс му помага да се превърне в една от най-големите музикални знаменитости не само в Русия, но и в цял свят. Музикантът може да се похвали с безброй концерти и стотици престижни отличия и признания. \nПървият голям концерт на Григорий Лепс у нас е на 3 ноември в \"Арена Армеец\", както ДУМА писа. Билетите за шоуто са на цени от 40 до 70 лв. и се продават в мрежата на Eventim в цялата страна и онлайн. ВИП пакети за събитието има на bileti365.com, уточниха от екипа на организатора на проявата Moko Solution. \nДокументалният филм за Григорий Лепс може да се гледа на следния линк:   \n", "date": "2018.04.04", "title": "Григорий Лепс събра греховете си във филм  "}
{"url": "http://www.duma.bg/node/164174", "text": "Историческа рап битка между Бойко Борисов (Любо Нейков) и цар Симеон (Васил Драганов) пламва днес, 4 април, от 22.00 ч. в \"Комиците и приятели\" по bTV. Сегашният премиер и бившият министър-председател отправят остри реплики един към друг, а свидетели ще бъдат други двама хип-хоп изпълнители - Пламен и Иво, които ще изпълнят и своя нов хит \"Заради нея\". \nДоктор Фройдашки (Христо Гърбов) пък ще разрешава нов сложен психологически проблем, за който е нужно нестандартно решение. Специален гост в четвъртък, 5 април, ще бъде Калин Вельов, а култовият в своето собствено съзнание ТВ водещ Ценко Цаков (Любо Нейков) ще излезе на първа среща с жена, където далеч не всичко ще мине по план. Зрителите ще могат да посетят и необикновено биокафене, в което да направиш поръчка се оказва по-трудно от очакваното. \nПетъчно, на гости на \"Комиците\" идват Андре Токев, Петър Михалчев и Лео Бианки. Тримата от MasterChef ще се видят отстрани, изиграни от актьорите Кръстю Лафазанов, Руслан Мъйнов и Петьо Петков-Шайбата. На сцената на предаването ще се качат и децата от вокалната група \"Бон-Бон\", а в края на епизода данъчна декларация ще създаде неочаквано много проблеми на подателя си...   \n", "date": "2018.04.04", "title": "Бойко и цар Симеон влизат в рап битка"}
{"url": "http://www.duma.bg/node/164172", "text": "Верният страж на редакцията, без когото не можем да си представим и един наш ден, отново ще отвори вратата и ще ни посрещне с усмивка. Без неговата доброта и човечност, отзивчивост и всеотдайност дните ни няма да са нито истински, нито смислени. \nПламка, бъди жив и здрав! Благодарение на теб все още вярваме в Човека с главна буква. \nСветъл празник!   \n", "date": "2018.04.04", "title": " Празникът на вестника ни днес е двоен, защото рожден ден има и  "}
{"url": "http://www.duma.bg/node/164176", "text": "Флашмоб в подлеза на Софийския университет \"Св. Климент Охридски\" се състоя вчера по случай предстоящия концерт на Ангел Заберски. Събитието привлече вниманието и възхищението на множество минувачи. В сутрешния час пик десетки се спираха, за да се насладят на изпълнението. Композиторът събира заедно едни от най-популярните имена от българската джаз сцена: Михаил Йосифов, Стоян Янкулов-Стунджи, Борко Таслев, Мартин Ташев, Димитър Узунов и Тодор Бакърджиев, а също така и световния шампион по бийтбокс Александър Деянов, по-известен като SkilleR. Музикантите изпълниха страхотно произведение, съчетаващо красотата на джаза и съвременното изкуство на бийтбокса. \nПредстоящият \"Symphony - Jazz\" е насрочен за 24 април в зала 1 на НДК. Програмата съдържа музика за брас и оркестър, известни джазови композиции от световната сцена, както и български фолклорни пиеси. Събитието се осъществява с подкрепата на Министерството на културата.    \n", "date": "2018.04.04", "title": "Ангел Заберски направи флашмоб в подлеза"}
{"url": "http://www.duma.bg/node/164175", "text": "Хиляди фенове на Solar Easter Trinity имат възможността на 5 април да подгреят за фестивала заедно с любимците си от Pan-Pot. Берлинското диджей дуо ще представи удължен сет в Room 1 на Yalta Club, а вечерта ще открие един от резидентите на заведението Liubo Ursiny. \nПрез последните две години артистите от Pan-Pot бяха хедлайнери на Solar Easter Trinity, както и на Solar Summer 2017, където отпразнуваха десетата годишнина от издаването на дебютния албум Pan-O-Rama. Причината за честото завръщане на дуото е повече от ясна: Тасило и Томас винаги имат нещо ново за феновете, което да ги гмурне в дълбините на техното. \nОт създаването си през 2005 г. присъствието на дуото на съвременната техно сцена е доминиращо. Определящи се като диджеи \"от тъмната страна на силата\", те изкривиха възприятията на публиката по света и дадоха тласък на музиката с тяхното епично изграждане на траковете, пулсиращи бас линии и понякога мрачни мелодии. \nБилети за събитието се продават на входа на клуба по 20 лв.   \n", "date": "2018.04.04", "title": "Берлинско диджей дуо представя удължен сет"}
{"url": "http://www.duma.bg/node/164173", "text": "Съчетавайки страстта към изкуството бонсай с изкуствен интелект, специалисти са създали миниатюрно умно дръвче, което прави компания на собственика си и дори разговаря с него, съобщи сайтът Ред ферит. По същество то не се различава от останалите растения - собственикът му трябва да полага грижи за него и да следи дали получава достатъчно светлина и вода. \nТова, което прави бонсая различен от останалите, е неговата хай-тек поставка. В нея има вграден високоговорител, чрез който дръвчето \"разговаря\" със собственика си, както и светоизлъчващ диод, издаващ \"чувствата\" му. Умният бонсай разполага също със сензори за състоянието на почвата, камера за контролиране на движенията и 9-осов сензор, който позволява на дръвчето да следва притежателя си, подобно на лоялен домашен любимец.   \n", "date": "2018.04.04", "title": "Умно дърво бонсай говори и чувства"}
{"url": "http://www.duma.bg/node/164168", "text": "Азербайджанската държавна нефтена компания СОКАР потвърди намерението си за инвестиции в газоразпределителната мрежа на България, съобщиха от Министерството на енергетиката. Представители на СОКАР са на работно посещение в София. Интересът за участие на компанията в газификацията на българските градове бе заявен по време на среща в Баку между премиера Бойко Борисов и президента на Азербайджан Илхам Алиев през януари. СОКАР вече е инвестирала успешно в този сектор в Грузия и може да приложи опита си и в България. \nМинистърът на енергетиката Теменужка Петкова информира представителите на СОКАР за напредъка по реализацията на проекта за изграждане на газова връзка Гърция - България. Тя увери, че обществените поръчки по проекта се изпълняват в срок. Мурат Хейдаров, съветник на президента на СОКАР, информира Петкова за реализацията на проектите ТАП и ТАНАП, като подчерта, че те се изпълняват съгласно утвърдените графици. Очакваме след изграждане на интерконектора Гърция - България първите доставки на природен газ от Азербайджан за Европа да бъдат реализирани през 2020 г., подчерта Хейдаров.     \n", "date": "2018.04.04", "title": "Азербайджан ще инвестира в газовата мрежа у нас"}
{"url": "http://www.duma.bg/node/164167", "text": "\"Витоша\" е кварталът с най-мащабно жилищно строителство в София, показват данните на водеща компания в сектора на бизнес имотите. Това е един от столичните квартали, чиито жители системно протестират срещу лошата публична инфраструктура като улици, зелени площи, образователни институции. По усилено строителство следват \"Малинова долина\", \"Манастирски ливади\", \"Младост-4\" и Студентски град. \nНовите жилища в зоните с най-активно строителство в столицата се продават на средни цени от 1000 до 1200 евро за квадратен метър. Според експертите в тази част на града - южните и югоизточните райони, пазарът е най-активен. Засилва се и интересът за строителство и покупка в кварталите \"Овча купел\" и \"Кръстова вада\", където строителството на метрото напредва. \nРъст на строителната активност в бъдеще се прогнозира отново за \"Манастирски ливади-изток\", където на етап проект или инвестиционно намерение в края на миналата година са били над 220 хиляди квадратни метра жилищни площи въпреки липсата на канализация и инфраструктура в квартала.   \n", "date": "2018.04.04", "title": "\"Витоша\" е кварталът с най-мащабно жилищно строителство в София"}
{"url": "http://www.duma.bg/node/164170", "text": "Центровете за опаковане на яйца в България са докладвали средна цена на яйца за консумация (L и M размер) през февруари тази година със 17,9% по-ниска от предходния месец. Стойността е 119,86 евро за 100 кг, или 0,14 лв. за брой, съобщиха от Министерството  на земеделието, храните и горите (МЗХГ), като се позовават на последните постъпили данни. Средноевропейската цена също намалява, макар и не така чувствително. Понижението е с 10,8% до 152,47 евро за 100 кг, или 0,18 лв. за брой без ДДС. \nПрез февруари тази година средната цена на яйцата за консумация в ЕС е с 25,5% по-висока в сравнение със същия месец на миналата година - 121,49 евро за 100 кг. За разлика от нея цената на българския пазар е по-ниска с 3,7% спрямо февруари 2017 г., когато е била 124,41 евро за 100 кг.     \n", "date": "2018.04.04", "title": "Яйцата през тази година са с по-ниски цени според МЗХГ"}
{"url": "http://www.duma.bg/node/164169", "text": "В дните за Великден българите, които ще пътуват в чужбина, са 50 хиляди. Най-много ще са в съседна Гърция, прогнозира вчера пред БНТ директорът на Института за анализи и оценки в туризма Румен Драганов. По думите му изборът на дестинации е голям, а тържествеността, с която се празнува Великден в Гърция, привлича все повече българи.  \nДраганов прогнозира, че голямото движение за големия християнски празник ще бъде вътре в България към християнските храмове. Голяма концентрация на посетители ще има в Източните Родопи, каза той. Що се отнася до разходите, Драганов коментира, че има различни пакети - цените започват от 30 лв. за нощувка. Тези, които ще ползват малко по-луксозни нощувки, за едно четиричленно семейство ще платят 500-700 лв. за балнеохотелите и на местата, където е малко по-скъпо, коментира Драганов. \nПо време на великденските празници се очаква голям наплив от румънски туристи по Черноморието, където ще работят около 40 хотела. Чакат се около 40 хиляди румънски туристи.   \nПрез изминалата 2017 г. българите, пътували в чужбина, са похарчили 3,71 млрд. лв. Сумата е отчетена като разход от изтеглените пари от терминалните устройства и плащанията на ПОС терминалите, а данните са на Българската народна банка. Най-много - 2,742 млрд. лв., е сумата, с която сме плащали стоки и услуги в чужбина, докато тегленията в брой са за 965 млн. лв. Получените пари в брой през ПОС терминалите са 2,7 млн. лв. Спрямо година по-рано се отчита ръст от 15,28%, тъй като за 2016 г. общата сума на операциите на терминали в чужбина е 3,218 млрд. лв. \n    \n", "date": "2018.04.04", "title": "50 хиляди българи ще пътуват в чужбина по празниците"}
{"url": "http://www.duma.bg/node/164165", "text": "Правилата за банковото кредитиране на свързаните помежду си фирми се затягат от 1 януари 2019 г. Българската народна банка е приела насоки за това как кредитните институции да определят свързаните си клиенти. Те включват не само очевидни връзки като пряка собственост, но и икономическите зависимости между отделни фирми, които на пръв поглед нямат общо една с друга. \nСпоред инструкциите на БНБ, ако експозициите към един клиент надвишават 5% от първичния капитал на банката, то за оценка на свързаните лица трябва да се направи \"изчерпателно проучване на всякакъв вид неофициална информация, както и информация, която не се ограничава до клиентите на институцията\". \nЗатягането на правилата би трябвало да ограничи случаи като този с фалиралата КТБ, където голяма част от кредитите бяха съсредоточени в групи от свързани помежду си фирми, които иначе се водят на различни собственици. Преките длъжници на банката в масовия случай бяха кухи фирми, които впоследствие прехвърлят получените заеми по верига от компании с краен получател - действащи дружества. Последните обаче не се явяват пряк клиент на банката и съответно не са длъжници на фалиралата финансова институция. \nТези регулации ще затруднят работата на банките, а който иска, ще намери как да ги заобиколи, каза пред БНР Кирил Григоров - изпълнителен директор на Агенцията за кредитен рейтинг. Според него ще има трудности за кредитната система тъй като това е поредният документ, който се опитва да регулира изцяло дейността на кредитните институции. Специално в тези насоки на банките ще се наложи да въведат нови системи за идентификация на клиентите и по-скоро новото, което ще бъде, е да изследват какви са взаимовръзките между техните клиенти, за което те трябва да набират допълнително информация и да харчат допълнително ресурси. Специално у нас проблемът е в правораздавателната система, коментира Григоров.      \n", "date": "2018.04.04", "title": "Затягат правилата за кредитиране на свързани фирми"}
{"url": "http://www.duma.bg/node/164163", "text": "Българинът спестява, но не инвестира. Банковият депозит остава най-популярната форма за спестяване. Малко над половината участници в анкета на \"Моите пари\" проведено сред близо 1100 потребители на финансовия портал, твърдят, че разполагат със спестени пари, които държат под формата на банков депозит или влог. \nС дял от 17% се нареждат вложенията в допълнително доброволно пенсионно осигуряване, а спестовната застраховка заема 15%. Едва 7% заявяват, че не разполагат със спестени средства, но въпреки това инвестират, показва проучването, чиято цел е да установи нагласите за навиците за спестяване и инвестиране. \nДанните от анкетата показват, че отличителна черта на българина е неговата пестеливост. Общо 60% от отговорилите на въпроса дали им остават спестени средства, заявяват, че заделят всеки месец - 37%, и разполагат вече със свободни спестявания - 23%. Онези, които по една или друга причина не спестяват, са общо 39%. \nСпоред анкетираните сред основните пречки за инвестиране е липсата на капитал - 29%, както и недостатъчно познания - 22%. Предпочитана е инвестицията в недвижим имот или земя. \nС най-голям дял са онези, които правят финансови планове до една година напред във времето - 32%. Почти толкова са и онези, които планират финансите си за период от няколко години - 30%. Само 13% заявяват, че имат дългосрочна визия при планирането на техните финанси. Делът на онези, които не предприемат никакви действия, свързани с планиране на финансите, е 25%.     \n", "date": "2018.04.04", "title": "Българинът спестява, но не инвестира"}
{"url": "http://www.duma.bg/node/164164", "text": "За \"БДЖ - Пътнически превози\" ще бъдат купени нови мотрисни влакове на два етапа - на първия етап - 41 нови мотрисни влака, а на втория - 44. Това обяви пред БНТ изпълнителният директор на \"Холдинг БДЖ\"     Владимир Владимиров. \"Започва процес на инвестиции в \"Пътнически превози\". Ние сме се фокусирали в момента на поръчката за тези 41 мотрисни влака и за осигуряването на необходимото финансиране, за да се случи този проект\", каза той и допълни, че след около месец процедурата ще започне. Според него до края на мандата на правителството ще има има нови мотрисни влакове по линиите на България. Като цяло БДЖ иска да закупи общо 85 нови мотрисни влака. Но според Владимиров за останалите 44 машини трябва да мисли следващото правителство. \nИзпълнителният директор на \"Холдинг-БДЖ\" призна, че много отдавна не са купувани нови влакове. \"Мотрисни влакове са доставяни в БДЖ 2005-2008 г. Те са крайно недостатъчни, за да може да се обслужва един съвременен график на БДЖ и да бъдат удовлетворени клиентите\", допълни той. \nВладимиров обясни, че при последния инцидент, при който избухна пожар във влака София - Бургас при влизане в гара Коньово, а огънят изпепели два вагона, се работи по всички хипотези. \"Ние също имаме назначена проверка, тоест осъществяват се две проверки - една от транспортното министерство и една вътрешна проверка от службите за безопасност на БДЖ\", посочи той. По неговите думи вагоните са били ремонтирани преди три години, когато са преминали през голям заводски ремонт. Той каза, че на всеки шест месеца те минават на техническа експертиза за електрическата инсталация, а \"малък преглед\" се прави всеки ден. Владимиров е категоричен, че това са вагони, които \"отговарят на абсолютно всички изисквания, свързани с безопасността и условията за движение по релсите на България\". \n    \n", "date": "2018.04.04", "title": "БДЖ трябва да пусне поръчка за 41 нови мотриси до месец"}
{"url": "http://www.duma.bg/node/164178", "text": "Поезиоматът - джубокс за поезия, е монтиран на входа на централния градски парк \"Марно поле\" във Велико Търново до 28 април. В България джубоксът за поезия беше реализиран първо в София като част от Нощ на литературата 2017. През 2018 г. Поезиоматът ще пътува и ще посети още Добрич, Шумен, Бургас и Русе. Поезиоматът изглежда като перископ на подводница или като вентилационна тръба, но всъщност е безплатен джубокс за поезия. Първият Поезиомат, конструиран от Итка Томсова и Витек Йежек по идея на Ондржей Кобза (на снимката) се появява през 2010 г. в Прага, реализатор е сдружението \"Piana na ulici\". Организатори на проекта в България са посолства и културни институти на европейски страни, Представителството на Европейската комисия в България и фондация \"Детски книги\". \n    \n", "date": "2018.04.04", "title": "Поезиоматът гостува във Велико Търново"}
{"url": "http://www.duma.bg/node/164181", "text": "След успеха на \"Дневният живот на нощните пеперуди\" - книгата, победител сред 400 ръкописа в анонимния конкурс на \"Сиела\", Деница Дилова се завръща с нов роман, провокативен прочит на страстта. \"Безумецът от Таро\" (изд. \"Сиела\") ще бъде представен  днес, 4 април, в DaDa Cultural клуб (ул. \"Георги Бенковски\" 10, София). Разказвачи ще бъдат Любен Дилов, Захари Карабашлиев, а певицата Рут Колева ще пренесе публиката някъде из записките на един... безумец. \nСъдия Надя Черняк - жена, впримчена в оковите на обществените порядки, очаквания и безупречната семейна репутация, е откъсната от света, благодарение на Доминик, мистериозен парижанин, баск по произход, който се появява в живота й с внезапността и силата на гръмотевична буря. Любовта им е огнена игра, насилие над нежността и нежно насилие, страстен театър, чиято сцена са публични места в град, в който нищо не може да се скрие. Те остават невидими за човешките очи, но не и за една охранителна камера. Заслужава ли любовта да бъде спасена от пепелищата на пламнал свят? И къде е границата на лудостта в свят, в който властва безумието?   \n", "date": "2018.04.04", "title": " Деница Дилова се среща с читатели днес"}
{"url": "http://www.duma.bg/node/164179", "text": "Самостоятелна изложба на Красимир Терзиев \"Втренчени образи\" се открива в \"Сариев контемпорари\" в Пловдив. От 5 април до 28 май тя ще може да бъде разгледана в пространството на галерията. Експозицията се открива на 5 април от 18.30 ч. в присъствието на художника.   \n", "date": "2018.04.04", "title": "Красимир Терзиев с изложба в Пловдив"}
{"url": "http://www.duma.bg/node/164180", "text": "Изложбата \"Великден в България, Чехия и Словакия\" се открива на 5 април от 17,30 ч. в Регионалния етнографски музей в Пловдив. Тя разказва за общото и различното в традициите на трите страни. Може да се проследят запазените езически обичаи, разпространени при нас и при тях, както и да се види доколко християнството е променило народните вярвания и представи. При тази съпоставка ясно се очертават обредите, свързани със земеделските жертви, които са общи за трите страни. Или лазаруването, обред на инициация за девойките, който се възприема като обичай с древни корени. Изложбата, която може да се разгледа до 30 април, представя богатата обредност около самото Възкресение и различните традиции, които съществуват при нас и при тях. Любителите на красивите писани яйца ще могат да научат колко различни техники се използват за украсата им; за традициите, запазени от Средновековието до днес, както и за иновативните подходи, използвани в ХХт век.   \n", "date": "2018.04.04", "title": "Великден в България, Чехия и Словакия  "}
{"url": "http://www.duma.bg/node/164166", "text": "Поскъпване на горивата у нас с над 5% до края на годината залага Министерството на финансите (МФ) в пролетната си макроикономическа прогноза, публикувана на сайта на ведомството. Прогнозираното нарастване на международните цени на петрола ще доведе до по-високи вътрешни цени на енергийните стоки в България, като транспортните горива се очаква да са поскъпнали с 5,1% до края на 2018 г., е отбелязано в прогнозата. \nЕкспертите на министерството очакват още покачване на годишната инфлация до 1,8%, като това ще се дължи на поскъпването на услугите до 2,5% към края на годината, подкрепено от засилване на вътрешното търсене. Очаква се някои от нехранителните стоки да е поевтиняват през годината, но като цяло храната ще става все по-скъпа. \nВътрешното търсене и международните цени на горивата са основните фактори, формиращи общото изменение на индекса на потребителските цени. Финансовото министерство прогнозира икономиката на страната да има ръст от 3,9% през тази година. Частното потребление слабо ще се засили, подкрепено от подобреното доверие на потребителите и реалното увеличение на разполагаемия доход на домакинствата. Същевременно инвестиционната активност ще бъде движена основно от повишаването на публичните инвестиции. \nИзпълнителният директор на сдружението \"Произведено в България - Съюз на малкия и среден бизнес\" Пламен Грозданов също прогнозира поскъпване на горивата и електроенергията. \"По всички данни, които четем и наблюдаваме, ще има известно поскъпване на горивата, вървим към увеличение на цената на електроенергията. Както виждате, бизнесът заяви стачна готовност по повод цените, които ще се предлагат от т.нар. американски централи. Това по никакъв начин не помага за подобряване на бизнес средата\", коментира Грозданов пред \"Блумбърг тв България\". \nПреди ден стана ясно, че заради новите изисквания в проектозакона за горивата, малките търговци прогнозират поскъпване на бензина. Новите изисквания са търговците да блокират сериозни суми за банкови гаранции. Според промените в Закона за административното регулиране на икономически дейности търговците на дребно ще трябва да имат в уставния си капитал 20 хил. лева и да дадат като банкова гаранция по още 20 хил. за всяка бензиностанция. Затова собствениците на малки бензиностанции настояват да не бъдат слагани под общ знаменател с големите вериги. \nМафията печели над 1 млрд. лева годишно от контрабандата на горива, обяви вчера пред Нова телевизия вносителят на законопроекта Емил Димитров-Ревизоро. \"Средногодишното потребление в България на нафта е 3 милиарда и 400 литра. Платеното е 2 милиарда и 200 литра. Значи не са декларирани 1 милиард и 200 литра. Загубата за държавния бюджет от укрити данъци по нерегламентираните доставки и продажби на течни горива се оценява на 1,2 млрд. лева\", каза Емил Димитров. \n    \n", "date": "2018.04.04", "title": "Над 5% поскъпване на горивата прогнозира МФ  "}
{"url": "http://www.duma.bg/node/164171", "text": "Новите проверки, целящи да установят дали има двоен стандарт при храните, предлагани у нас и в другите страни членки на ЕС, са констатирали фрапиращи разлики в цените на предлаганите хранителни продукти. Това заяви вчера пред БНТ министърът на земеделието, храните и горите Румен Порожанов. По думите на министъра в момента се извършват и допълнителни анализи на състава на храните. Той увери, че предстои да се разработи методология за проверка на качеството на храните, но това е трудоемко начинание, което изисква време. \nКакто е известно, МЗХГ направи проучване на 31 вида продукти от пет категории, закупени съответно в България, Австрия и Германия. От тези 30 продукта 16 са със значително по-високи цени в България. Европейската комисия (ЕК) да предприеме действия срещу двойните стандарти при храните, настояха през миналата седмица българските евродепутати Емил Радев и Андрей Новаков. Минималните стандарти трябва да гарантират например, че в течния шоколад (под една и съща марка и в една и съща опаковка) какао и захар не може да се подменят със заместители, при положение че на етикета пише същото, както в Западна Европа. Според Новаков компаниите злоупотребяват с факта, че 28-те държави членки имат 28 органа за контрол и така не могат да бъдат хванати навреме различията в съдържанието на продуктите. \nЗемеделският министър коментира и въпроса с проверките на търговските обекти у нас преди великденските празници. По думите му текат проверки на множество видове храни. Порожанов констатира, че цените на агнешкото месо у нас са добри в пиковия сезон за консумацията му. Той обаче отказа да коментира дали наистина вносното е по-евтино от родното агнешко месо. До 30 хил. лв. достигат глобите при нелоялна търговска практика - ако агнешкото месо се предлага с невярна информация за произход или ако се представя за охладено и прясно, а всъщност е било замразено. Това заяви Константин Райков - член на Комисията за защита на потребителите. При повторно нарушение санкциите могат да стигнат 50 хил. лв. С до 3 хил. лв. ще се глобяват търговците при административни нарушения като липса на цена и единица мярка на предлаганата стока. Райков препоръчва при съмнение потребителите на изискват информация - печати с датата на внос, документи за безопасност на стоката и касова бележка, както и да пазаруват от магазини, които познават добре.     \n", "date": "2018.04.04", "title": "Засякоха фрапиращ двоен стандарт при цените на храните  "}
{"url": "http://www.duma.bg/node/164182", "text": "Арт галерия \"Стойчев\" в Ямбол открива традиционната си великденска изложба на 5 април от 18 ч., за да отпразнува деветия си рожден ден. \nЗа галерията и за майстор фотографа Краси Стойчев, единствен сътворител и крепител на този храм на въплътяващото изкуство, числото девет изпълва наяве символичното си обещание да бъде едновременно край и начало, умножение на Светата троица по самата себе си. Храмът на цветните лъчи на светлината възкръсна на ново, още по-хубаво и по-уютно място, готов да приютява под гостоприемните си сводове никога несекващия извор на вдъхновението. \nБлагодарен за дара на деветте ангелски йерархии, укрепили присъствието на духа му и в тези последни времена на деветата година, майстор Краси Стойчев кани всички приятели и ценители на красотата, устояваща на вси стихии, в петия ден на април да запалят заедно с него светлината на деветте свещи. \nХудожниците, които вече девет години, поверяват на този храм своите разнобагрени надежди, отново опънаха платна под сводовете в очакване на попътния вятър, който струи от очите на зрителя. Пристанището, в което се очаква срещата на платната с този насъщен и животворяващ бриз, е Ямбол, ул. \"Кабиле\" 14, откъдето флотилията потегля към мамещата далнина на възкресителното чудо, посочват от галерията.   \n", "date": "2018.04.04", "title": "Ямболска галерия празнува рожден ден на Велики четвъртък"}
{"url": "http://www.duma.bg/node/164183", "text": "Новият проект на фотографа Никола Михов \"Моя Лиза\" проследява връзката между публиката и произведението на изкуството. Посетителят се превръща в централен сюжет, а произведението - в обикновен декор. Днес играта на селфи е задължителен протокол, който генерира купища снимки. В тях фокусът вече не е насочен към наблюдавания обект, а към снимащия. Фотографията служи за доказателство, че този обект \"съществува\", и то защото \"някой си\" е бил там. \nПроектът \"Моя Лиза\" разглежда Мона Лиза като най-разпознаваемата икона на съвременната култура, продукт за масова консумация и място за поклонение, което привлича 8 милиона посетители годишно. През последните четири години Михов прекарва общо 138 часа пред Мона Лиза в разноцветната тълпа, прииждаща от всички краища на света. \n\"Атмосферата напомня на рок концерт. Джокондата е в ролята на звездата, а туристите - на феновете, които изпълват залата. Ако искаш да я видиш отблизо, трябва да се гмурнеш в навалицата с надеждата, че вълната от тела ще те отнесе най-отпред. Тълпата е плътна за радост на джебчиите, диша се трудно, разиграват се дуели със селфи стикове, а охраната е в готовност да се притече на помощ на прималели от вълнение туристи\", разказва авторът. \nКато ироничен коментар на комерсиализацията на Джокондата, Никола Михов деконструира фотографиите от проекта в аксесоари и предмети от бита. Те са произведени в лимитиран тираж специално за изложбата в галерия \"Synthesis\". \nОткриването е днес, 4 април, от 19 ч. То ще бъде и премиера на фотокнигата от проекта, издадена от френското издателство \"Innocences/Innocences.net\" в партньорство с Френския институт в България. Тя е публикувана в лимитиран тираж от 300 броя и е представена през ноември м. г. на изложението за фотокниги Polycopies в Париж. \nПрограмата ще продължи на 14 април от 10.30 ч. с детско ателие, съвместно с Френския институт в България. А на 21 април от 16 ч. предстои кураторски тур с Никола Михов и Надежда Павлова. Закриването на изложбата е на 2 май от 19 ч. със  специален гост Ицко Финци и прожекция на филма \"Лятото на Мона Лиза\" на Лиза Боева.   \n", "date": "2018.04.04", "title": "Мона Лиза през обектива на Никола Михов "}
{"url": "http://www.duma.bg/node/164186", "text": "В \"изгрева\" на 22-рия \"София филм фест\" любимият не само на нашата публика, но и на всички онези личности, чийто порив към свободата не може да бъде възпрян, украински режисьор, сценарист и продуцент от арменски произход Роман Балаян бе удостоен с Наградата на София за значителен принос в съвременното киноизкуство. Преживях рядкото удоволствие да го следвам в течение на три дни: от посрещането му на летището, където вече го чакаха журналисти; през представените от него лично прожекции на емблематичния филм, превърнал се в класика, \"Полети насън и наяве\" (1982) и на късометражната, изключителна като атмосфера и визуализация творба \"Нощ в музея \"Параджанов\" (1988) - своеобразен поклон пред олтара на уникалния му Учител; до активното му участие в пространни разговори и откриване на две изложби. Тези експозиции хвърлиха обилна светлина върху личността и творчеството на неговия дългогодишен приятел, когото винаги е следвал. Макар и различен по характер, светоусещане и стил както от Параджанов, така и от цялостната атмосфера в бившия Съветски съюз, появата на всеки негов филм се превръща в събитие, за което дълго се говори... \nРоден в Нагорни Карабах (1941), останал още в детските си години без баща (който не се връща от фронта на Втората световна война), Роман е принуден някак скорострелно да премине детството, за да встъпи в живота като глава на семейството. Странно е, че този факт не помрачава романтичния му подход към изкуството. Отрано проявява интерес към сцената: в течение на три години (1959-1961) е актьор в театър \"Степанакерт\". А от 1961-ва до 1964-та учи режисура в Еревенския театрален институт. Пет години по-късно завършва Киевския държавен институт за театрално изкуство. \nВ привлекателната територия на киното встъпва през 1973-та с игралния филм \"Ефектът на Ромашкин\". По време на \"Берлинале\" (1978) творбата му \"Единакът\" е забелязана и коментирана. Но следващият му филм \"Полети насън и наяве\" (1982) надминава всички очаквания и е обявен за шедьовър. Къде се крие тайната, че той е гледан от над шест милиона зрители? Улавяйки духа на цяло поколение с неговата чувствителност, ранимост, стремления и мечти, някак топло, интимно, непосредствено разглежда на екрана същностните му, наболели проблеми. Тази творба единодушно е призната за програмен манифест на 80-те години на ХХ век. А релефните превъплъщения на цяло съзвездие знаменити актьори като Олег Янковски, Людмила Гурченко, Олег Табаков, начеващия тогава Олег Меншиков се превръщат в еталон за следващите ги изпълнители.  \nБалаян изпробва успешно творческите си възможности в различно тематично и жанрово амплоа. Но сякаш най-категорично го привличат три открояващи се теми: свободата в живота и в изкуството; моралната отговорност на човека и спасяващата сила на любовта - \"Целувката\" (1983), \"Пази ме, мой талисман\" (1986), \"Таен агент\" (1987), \"Първа любов\" (1995), \"Две луни, три слънца\" (1998), \"Нощта е светла\" (2004), \"Лейди Макбет от Мценска околия\" (1989) и, естествено, \"Райски птици\" (2008), с който режисьорът бе специален гост на 13-ия \"София филм фест\" следващата година. В последната творба героите се изправят срещу жестоката държавна машина в началото на 80-те години; с риск на живота си доказват, че човешкият стремеж към свобода и различност, към мечтата да лети е непреодолим. Очевидно дълбоко в себе си режисьорът таи тази тема, която още преди четвърт век с шлагерната сериозна комедия \"Полети насън и наяве\" му донася световна известност. Неизменно отстоява принципи в защита на свободата на човешкия дух и творческите пориви, неподвластни на времето и обстоятелствата. Така че филмът \"Райски птици\" се явява своеобразно продължение на най-популярното му произведение. По този повод още тогава аз проведох с неговия автор първия си пространен разговор за понятието \"свобода\". \n\"Свобода означава да не притесняваш другите, нито пък те - теб, отговаря той. Боже, колко просто звучи, а колко трудно е постижимо. И все пак нищо не може да възпре личността в порива й към свобода.\" \nС психологическата си драма \"Райски птици\" режисьорът ни потапя в атмосферата на живот в СССР в началото на осмото десетилетие, когато на хората им се ще да вярват, че времето на масовите преследвания вече е отминало. И все пак те някак \"под сурдинка\" споделят съкровените си мисли. За истината се говори само у дома, при спуснати завеси и запушени ключалки. Тогава още съществуват книгите, разпространявани на пишеща машина от \"Самиздат\", които се предават от ръка на ръка само на изпитани, верни приятели. Зад външно приветливите лица на представителите на властта се крие главната мисия на КГБ: да ликвидира всяко несъгласие с режима.  \n\"Държавата и властта, от една страна, и човекът на изкуството, от друга, са несъвместими, подчертава Балаян. Това не означава, че артистът не може да твори по поръчка. И Рафаело, и Микеланджело са работили по поръчка, но са рисували както са искали. Човекът на изкуството трябва да бъде извън времето - не говоря за себе си, а по принцип. Необходимо е да се снима не това, което е в момента (за тази цел съществува документалното кино), а онова, което би могло да бъде. По думите на Пушкин става дума за \"възвисяващата ни лъжа\".  - Опитвайки се да се измъкнат от пипалата на правителствения октопод, вашите герои залагат \"на карта\" живота си, за да защитят тезата на Икар за свободните хора, които могат да летят. Нестандартността и очарованието в поведението на главния герой Сергей Макаров (в незабравимото изпълнение на Олег Янковски) от \"Полети насън и наяве\" органично продължават и в характеристиките на героите в \"Райски птици\". В наши дни обаче понятието \"свобода\" доста се девалвира... \n- За жалост сега, в така наречената демокрация, думата \"свобода\" като че ли се изпразни от съдържание. Тя често е синоним на безобразие и анархия. Двамата с жена ми гледаме на телевизионните предавания за нашия парламент като на нелеп спектакъл, в който всички участници играят някакви си роли, и то доста бездарно. Но до неотдавна понятието \"свобода\" се свързваше с инакомислие, с непозволена, дори наказуема различност. Държавната машина преследваше онези, които се опитваха \"да летят\". Затова метафората с \"летенето\" е попътна на цялото ми творчество.  \n- Днес произнасянето на истината създава ли ви още проблеми? \n- На фона на огромното руско пространство - не. Но когато говорим за Украйна, която смятам за своя родина, все още съществува известен комплекс. Щом си позволя да критикувам нещо тук, чувам зад гърба си: \"Какво бръщолеви този арменец?\". Всъщност аз съм проруски човек, с руско образование. Снимам на руски език. Магически ме привлича руската класика (\"Кащанка\", \"Единакът\", \"Лейди Макбет от Мценска околия\"). Бих могъл дори да се назова руски шовинист и украински националист... \n- Вие получихте обществено признание и много награди още в съветско време. Лесно ли снимахте тогава? Още повече че сте автор на сценариите на повечето си филми. \n- Наистина към мен бяха отправяни куп предложения да снимам сценарии за работата в заводи, колхози, разни колективи... Но винаги съм избирал само онова, което е било близко до моята душевност и естетически критерий. Не умея да правя компромиси. Когато драматургията не ме вълнува, предпочитам да мълча или да екранизирам класика (като Чехов или Тургенев). Така дълго в годините на перестройката емигрирах в себе си, което се отразяваше зле и върху семейството ми. След 1986-а снимам това, което мога, а не това, което искам. Но едва ли някой би оспорил, че по време на комунизма киното получаваше сериозна финансова подкрепа от страна на държавата. Сега проблемът за субсидиите е изключително сложен, особено за младите. Те имат повече свобода от нас, но понякога ти се ще доброволно да се освободиш от нея при вида на толкова недопустими безобразия. \n- И все пак във всичките си филми, независимо за кой обществен строй става дума, браните самоотвержено вътрешната свобода у човека, с арсенала на цялата си поетична стилистика. Тази възможност не се удава на всеки.  \n- О, да! По-тънкокожите, по-ранимите не успяха. Никога няма да забравя любимия си преподавател Владимир Сарченко. Веднъж в нетрезво състояние той употреби израза \"Хайл Хитлер\" и начаса го изпратиха в лагер. Още ми е мъчно за него. Тогава господстваше девизът: \"Първо си комунист, а след това - талант.\" Снимахме \"против\" някого, а не \"за\" нещо. Това ни измъчваше. Въображението работеше само в тази посока. После, с настъпването на свободата, мнозина се объркаха, тъй като за поколението \"с юмруци в джобовете\" да снима за любов и измяна беше дребнотемие. Преди \"Полети насън и наяве\" пет години не работих: предлагах различни сценарии, които ми връщаха... Горчилката, която бях насъбрал, излезе навън чрез \"Полети...\". Инак човек, без да иска, може да стане жлъчен, завистлив, недобър. Всеки филм е едно послание: обръщаш се към някого. А дали ще те чуе или не - преди всичко е въпрос на майсторство, после - на сетивност.  \n- Сценарият на Рустам Ибрахимбеков за филма \"Райски птици\" (участвал през 2008-а в конкурсната програма на Московския кинофестивал) е по мотиви от едноименния разказ на Дмитрий Савицки, който е наш съвременник. Как работихте с него? \n- С живите автори трудно се работи. Савицки е на 63 години. Той е много интересна и сложна личност, с необикновена биография. През 1987 г. е избягал от СССР. Митарствал във Франция: приютили са го. Работил в радиото - в предавания за джаза; писал книги. И в 1990-а случайно намерих негова книга в едно магазинче в Париж. Запознахме се. Видя ми се доста своенравен и затворен. Сега в Петербург за първи път издадоха негова книга - сборник със заглавие \"Райски птици\" (по заглавието на един от разказите). Издателството използва подходящия момент. Аз много се радвам. Той обаче още не е гледал моя филм... За съжаление не прие нашия сценарий. Наложи се преработка. От стария вариант останаха образът на възрастната \"райска птица\", който се изгради от Олег Янковски, и идеята за летенето. Филмът трябваше да бъде руско-френска продукция за съдбата на писател дисидент и мизантроп, избягал от СССР, но нещата се промениха.  \n- Някои московски критици писаха, че вашият киноезик в \"Райски птици\" е старомоден и консервативен. Приемате ли подобна критика? \n- Предпочитам да си остана такъв, какъвто съм. Мнозина изневериха на стила си и станаха за смях. Когато се опитвам да се правя на \"модерен\", усещам вътрешна съпротива, чувствам се предател на самия себе си. Последните ми два филма чудесно се приемат в Италия, Франция, Чехия... и у вас. Един ден споделих с Вим Вендерс, че критиката ме счита вече за старомоден, а той отговори: \"Приеми го за комплимент\". Реакцията на Вайда пък бе: \"Искат кранове, камерата да бяга, да подскача... колкото може повече ефекти.\" \n\"Райски птици\"   \n", "date": "2018.04.04", "title": "Роденият да лети не може да бъде приземен  "}
{"url": "http://www.duma.bg/node/164153", "text": "В случая става въпрос за привилегии, но най-вече за реформи. Френският президент Макрон е решен да реформира държавния сектор, но ще му позволят ли това синдикатите? Двете страни се готвят за решителната битка. \nЖивотът на французите може да стане доста неуютен през следващите седмици. С боклуци по тротоарите - заради стачката на службите по чистотата. Без електричество в производството, защото енергийните синдикати обявяват прекъсване на работата. Без влакове - заради стачката в държавната железопътна компания. Всички тези мерки на синдикатите са техният отговор на следващата фаза от реформи на президента Еманюел Макрон. Служителите на френската авиокомпания \"Ер Франс\" също се готвят да продължат стачните си действия. \nЧетири месеца синдикатите близаха раните си - не им беше никак лесно да преглътнат тежкото си поражение в стачките от есента на 2017 г. Тогава те успяха да откопчат от правителството дребни отстъпки по отношение на трудово-правната реформа, но не успяха да спрат либерализацията на френския трудов пазар. Обратното, правителството съумя да разедини синдикатите и да задържи в определени граници недоволството на населението. Стачната мобилизация беше сравнително слаба. Тази пролет обаче всичко изглежда по-различно. Оспорвани привилегии за малцина Преди решителната битка синдикатите не само демонстрират по-голяма сплотеност, отколкото миналата есен, но излизат и с амбициозна програма. В центъра на протестите е задлъжнялата с 45 млрд. евро държавна железопътна компания, която трябва да бъде санирана. Реформата предвижда по-малко привилегии за новоназначените служители - например да не излизат в пенсия 10 години преди навършването на редовна пенсионна възраст. Синдикатите приемат това като фронтална атака и планират дългосрочна стачка, която започва на 3 април (вчера - бел. ред.) и ще продължи три месеца - на всеки три работни дни ще има по два дни стачка. \nСъщо на 3 април ще прекъснат работа и службите по чистотата - в редица региони на Франция служителите им излизат в безсрочна стачка. В центъра на протестите и тук е пенсионната възраст: искането на синдикатите е служителите от бранша да излизат в пенсия поне 5 години по-рано, а за някои дейности, вредни за здравето, 10 години преди навършването на редовна пенсионна възраст. \nВ продължение на цели три месеца смятат да стачкуват и служителите в електро- и газоснабдяването. Те пък настояват за по-добро заплащане. Също както и служителите на \"Ер Франс\", които настояват за вдигане на заплатите им с шест процента. Застрашен ли е Макрон? Синдикатите ще се опитат да притиснат правителството, атакувайки го от няколко страни едновременно. Най-сериозната опасност за Макрон и премиера Едуар Филип дебне от стачката на железниците. Наистина анкетите сочат, че повечето французи одобряват премахването на привилегиите на железничарите, но експертите предупреждават, че ако общественият живот във Франция бъде парализиран повече от две седмици, французите ще започнат да се тревожат. С други думи, ще се увеличи и натискът върху правителството за отстъпки. \nПримери от миналото не липсват. Френските медии често припомнят есента на 1995 г., когато младият премиер Ален Жупе се опита да наложи амбициозна пенсионна реформа, която също предвиждаше отнемане на привилегиите на служителите в държавните железници. Продължилата седмици наред стачка парализира обществения живот в страната, а правителството беше принудено да отстъпи. Промени в обществените нагласи Въпреки многобройните паралели има обаче и редица важни различия. За разлика от президента Жак Ширак през 1995 г. Еманюел Макрон излезе с програма за реформи още в предизборната си кампания през 2017-а. Според допитванията до общественото мнение повишил се е делът на французите, които - след десетилетия дебати - най-после приемат, че реформите са необходими. \nВ сравнение с реформите на Шрьодер навремето в Германия френското правителство подхожда по-предпазливо. На фона на високата задлъжнялост Макрон възнамерява до 2022 г. да съкрати само 120 000 души от близо 5,6 млн. служители в държавната администрация. \nМалцина експерти се осмеляват да правят прогнози за изхода на сегашното премерване на силите. Политическата динамика във Франция е твърде непредвидима. Ясно е обаче, че ако правителството отстъпи пред натиска на улицата, с планираната за 2019 г. и най-важна за Макрон пенсионна реформа ще бъде свършено.    \n", "date": "2018.04.04", "title": "Реформите на Макрон са с неясен изход   "}
{"url": "http://www.duma.bg/node/164155", "text": "Юлия Скрипал, дъщерята на бившия руски двоен агент Сергей Скрипал, е получила достъп до \"тайна банкова сметка\" със 150 000 британски лири дни, преди да бъде атакувана, пише британският таблоид \"Дейли мирър\". Юлия се сдобила с парите от продажбата на къща във Великобритания, която принадлежала на брат й Александър, който е починал при мистериозни обстоятелства в Санкт Петербург през миналата година. \nБанковата сметка е била на Александър, преди Юлия да получи пълномощно от баща си в края на февруари. Парите сега са в неизвестна руска банка и са от продажбата на къщата в Обединеното кралство, в която Александър живял с бившата си съпруга Наталия, която също като Юлия е на 33 г. Бащата на Наталия е Генадий Гришченко от руското разузнаване, който е бил най-добрият приятел на Скрипал, преди да бъде разобличен като \"предател\". \nНаталия, омъжена за тенис треньор от Уелс, продала къщата и платила половината сума на бившия си съпруг. \n\"Тайната банкова сметка\" е разкрита от 45-годишната Виктория Скрипал, която е племенница на Сергей. Виктория, която е от Ярославъл, поясни, че Юлия е планирала да сключи брак с мистериозен приятел. Има спекулации, че руските медии прикриват самоличността му по неизвестни до момента причини. Вестници в Русия намекват, че приятелят и майка му работят за компания, която поддържа тесни контакти с руските служби. \nПо-рано Виктория разказа, че майката на въпросния мъж била против брак с дъщерята на руски \"предател\". \nВеликобритания обвинява Москва, че стои зад отравянето на Сергей Скрипал и дъщеря му Юлия в английския град Солсбъри на 4 март. \n    \n", "date": "2018.04.04", "title": "Юлия Скрипал получила 150 000 лири дни, преди да бъде отровена"}
{"url": "http://www.duma.bg/node/164156", "text": "Администрацията на САЩ се надява да избегне размяната на търговски санкции с Китай, която би довела до ескалация на конфликта, заяви съветникът на американския президент по търговските и промишлените политики и директор на Националния съвет за търговия към Белия дом Питър Наваро. \n\"Не мисля, че нещата ще се развият така: действие-ответна реакция, действие-ответна реакция\", коментира Наваро в ефира на телевизия Си Ен Би Си. \nТой бе помолен да изложи позицията си относно вносните мита, въведени от Пекин в отговор на таксите, които американският президент Доналд Тръмп наложи в САЩ върху вноса на алуминиеви и стоманени изделия от Китай. По-рано митническата комисия към Държавния съвет на Китай взе решение да премахне облекченията за някои стоки, внасяни от САЩ. От 2 април 2018 година Пекин се \"отказва от митническите отстъпки за седем вида и 128 позиции стоки от САЩ\". Плодовете и приготвяната от тях хранителна продукция (общо 120 стоки), внасяни от САЩ ще се облагат с мито 15%. Митото за свинското месо и произвежданите от него месни продукти ще бъде 25%.  \nПред медията Наваро сподели още, че Тръмп е твърдо решен да \"изглади\" търговските отношения на страната си с Китай и да ги направи по-справедливи за Съединените щати.  \nВ същото време Китай получи първата доставка на руски зенитно-ракетни комплекси С-400 Триумф, с които може да бъде въоръжен един полк. \n    \n", "date": "2018.04.04", "title": "САЩ не искали ескалация на търговската война с Китай"}
{"url": "http://www.duma.bg/node/164157", "text": "Гръцката армия ще получи един милиард евро по програма за надграждане на отбранителните способности. Решението е взето в рамките на заседание на парламентарната комисия и в отговор на непосредствените нужди на сухопътните, военноморските и военновъздушните сили на страната, съобщава електронното издание Ekathimerini. \nСред важните приоритети на ВВС на Гърция е модернизацията в САЩ на 85 от изтребителите F-16. Правителството се опитва да финализира сделката до 30 април, така че разходите да не надвишават тавана от 1,1 милиарда евро, определен от правителството. Друг основен приоритет на ВВС е поддържането на флота от френските „Мираж“. Приоритетите на ВМС включват, наред с другото, незабавното обновяване на флотата от фрегати. \nУсилията за надграждане на отбранителните способности на армията се предприемат на фона на засиленото напрежение с Турция през последните седмици. В неделя от пресслужбата на управляващите в Атина описаха турския президент Реджеп Тайип Ердоган като „султан\", който „прави обещания от името на съдебната система на страната\", за разлика от Гърция, която има премиер, който зачита върховенството на закона. \nВ изявленията си по-рано Ердоган свърза съдбата на двамата гръцки войници, задържани в Турция, с осмината военнослужещи на Анкара, избягали в Гърция през 2016 г. след опита за преврат. Той също така разкритикува Ципрас заради неспазеното му обещание да екстрадира турските военнослужещи. \nГоворителят на правителството Димитрис Цанакопулос заяви в понеделник, че Турция използва двамата гръцки войници за политически цели. Фактът, че те са държани в Одрин повече от месец „започва да надхвърля границите\".     \n", "date": "2018.04.04", "title": " Гърция харчи спешно 1 млрд. евро за отбрана"}
{"url": "http://www.duma.bg/node/164154", "text": "Турският президент Реджеп Тайип Ердоган и руският президент Владимир Путин планират съвместно да положат основите на първата атомна електроцентрала в Турция в района Аккую на брега на Средиземно море. Това ще бъде и първата руска атомна електроцентрала извън Русия, тъй като доминиращият дял от проекта за 20 млрд. долара е собственост на \"Росатом\". \nЧрез централата Русия в известен смисъл постига своята дългосрочна цел да се установи в топлите води на Средиземно море. Турция е член на съперника на Москва НАТО, а централата ще бъде разположена на 190 км югозападно от основната въздушна база \"Инджирлик\", която е отворена за полети на НАТО, включително и на САЩ. Аккую е икономическо предприятие, а не военно, но може да се предположи, че Русия вече е топнала пръст в топли води чрез сделка за логистично използване на пристанищата си с гръцкия Кипър, който е член на ЕС, но това е друга история. \nОсвен Аккую Турция и Русия все по-дълбоко се въвличат във военни и политико-военни отношения, но досега не са отишли толкова далеч, че да предоставят бази една на друга.  \nВоенният аспект на връзките има два основни аспекта. Първият е покупката на руски ракети за противовъздушна отбрана С-400 от Анкара - четири системи за 2,5 млрд. долара според официални лица. Те не са оперативно съвместими със системите на НАТО, но Турция е нетърпелива да купи С-400, особено след опита за преврат от юли 2016 г. Тя се придвижи напред с покупката, като в същото време влиза в контакт с Eurosam за съвместното производство на ракетни системи \"земя-въздух\" „Аспер30“, които са съвместими с натовските арсенали. В отговор на критиките за покупката на С-400  президентът Ердоган заяви, че не е сигурен  дали американският президент Доналд Тръмп ще може да одобри продажбата на ракети \"Пейтриът\", съвместими с НАТО, тъй като Конгресът на САЩ блокира дори продажбата на полицейски пистолети за Турция. \nВторият аспект на военното сътрудничество може да се наблюдава в Сирия. Всъщност Турция и Русия са на коренно противоположни позиции - Путин подкрепя Башар Асад, Ердоган силно го отрича. Но в името на териториалната цялост на Сирия те се обединиха през последните месеци. Без руски подкрепа би било трудно за Турция да извърши военни операции в Сирия, за да осигури границите си, първо срещу „Ислямска държава“(ИД) през 2016-2017 г., а след това срещу „Отредите за защита на народа“ (ОЗН) през 2018 г. Като сирийското разклонение на забранената Работническа партия на Кюрдистан (ПКК), ОЗН се смятат за терористична заплаха от страна на Турция и като \"кюрдска американска марионетна милиция\" от Русия. През последните години централното командване на САЩ (CENTCOM) си партнира с ОЗН като наземна сила в кампанията срещу ИД. \nКато се има предвид, че отношенията между Анкара и Москва почти замръзнаха след свалянето на руски боен самолет от турски изтребител през ноември 2015 г., изненадващо е да видим как турско-руското сътрудничество се задвижва на по-високи обороти Връзките бяха възстановени благодарение на посредничеството на турския бизнесмен Чавит Кажлар и на президента на Казахстан Нурсултан Назарбаев през юни 2016 г. - по-малко от месец преди опита за преврат в Турция. Дори убийството на бившия руски посланик в Турция Андрей Карлов през декември 2016 г. не спря двете страни да задълбочат сътрудничеството по Сирия заедно с Иран, започвайки със срещата в казахстанската столица Астана през януари 2017 г. \nВ продължение на векове историята на турско-руските отношения винаги е била белязана с възходи и падения. През 1877 г. руските армии бяха на 20 километра - някъде близо до днешното летище „Ататюрк“ - от двореца на отоманския султан Абдулхамид II в Истанбул. Бяха спрени да завладеят османската столица само след ултиматума от британските и австро-унгарските империи по онова време. Този инцидент се случи 100 години след първия голям руски ход за осигуряване на достъп до \"топли води\" чрез Договора от Кючук Кайнарка, подписан в края на Руско-турската война от 1768-74 година. Това е две години преди основаването на САЩ. \nВ този регион историята тече в сегашното продължително време, а не в минало. Фактът, че иранският президент Хасан Рухани трябва да се присъедини към Ердоган и Путин на 4 април, е още един знак за това.    \n", "date": "2018.04.04", "title": "Турция и Русия ускоряват сътрудничеството  "}
{"url": "http://www.duma.bg/node/164193", "text": "Всички автобуси, които ще изпълняват разписанията на нощния градски транспорт в София, са оборудвани с видеонаблюдение, така че да се гарантира сигурността на шофьорите и пътниците. Това заяви вчера зам.-кметът по транспорта Евгени Крусев по повод старта на нощния транспорт от 7 април. \nАвтобусите ще се движат от полунощ до 4 ч. сутринта. Общата спирка на четирите линии, които ще носят номера 1, 2, 3 и 4, ще е на площад \"Княз Александър Първи\". Цената на нощната карта за всички линии е 2 лева, като тя ще се продава от кондуктори вътре в автобусите. Билетите в момента са в печат. Рейсовете ще са на интервал от 40 минути. \nКъдето спирките на нощния градски транспорт не се засичат със спирки от редовните линии, които се изпълняват през деня, ще бъдат сложени допълнителни указателни табели, така че хората да знаят къде спират нощните автобуси. Там, където спирките се засичат с дневния градски транспорт, ще бъдат поставени допълнителни табели, че ще има транспорт и през нощните часове.     \n", "date": "2018.04.04", "title": " Готови са автобусите за нощния транспорт на София"}
{"url": "http://www.duma.bg/node/164194", "text": "От \"Гранична полиция\" отрекоха появилата се информация за нов случай на допуснати на територията на страната пътници без задължителните гранична и паспортна проверка. За инцидента чрез социалните мрежи информира Георг Тупарев. Според него част от пътниците на полет от Амстердам до София, изпълняван от авиокомпания \"България ер\" на 27 март, са влезли в България без задължителните проверки. \nСпоред \"Гранична полиция\" изнесената информация не е вярна. От дирекцията уточняват, че полетът е закъснял с 23 минути. При влизането в салона за пристигане на първия пътник е имало четирима служители, които са били в гишетата, а веднага след това към тях се е присъединил още един. Проверката на всички 103-ма пътници от полета е продължила около 15 минути. \nЗаедно със служители от МВР са прегледани видеозаписите на автоматизираните работни места на служителите на гишетата, както и охранителните видеокамери на летището. На тях се виждало, че граничните полицаи били на работните си места. \nЗаради първия подобен случай преди близо 2 седмици, при който всички пътници на полет от Париж преминаха без паспортна и гранична проверка на летище София, МВР започна дисциплинарна проверка срещу 13 души, които са свързани с инцидента. \n    \n", "date": "2018.04.04", "title": "\"Гранична полиция\" отрече за нови непроверени пътници на летището"}
{"url": "http://www.duma.bg/node/164195", "text": "Жители на столичния район \"Връбница\" сигнализираха, че в градинката до 61 основно училище скоро ще има нови блокове. Хората твърдят, че не е имало обществено обсъждане за проекта, и според тях кметството продава необезпокоявано общинска земя. Наскоро багер е започнал да заравнява бъдещата строителна площадка. Местните жители събрали подписи да се почистят дърветата, а не да се строи. \nГлавният архитект на район \"Връбница\" Симеон Симеонов потвърди, че на спорното място ще се строи. Непосредствено пред близкия блок 614 имотите са частна собственост и терените не са отредени за зелена площ. По Общия устройствен план попадат в жилищна територия за комплексно застрояване. Според архитекта най-вероятно за имота има издадено разрешение за строеж от Столичната община за две жилищни сгради с 6-етажна височина. \n    \n", "date": "2018.04.04", "title": "Жители на \"Връбница\" недоволстват срещу бъдещи строежи"}
{"url": "http://www.duma.bg/node/164197", "text": "3000 лв. е глобата, която Съветът за електронни медии наложи на БНТ вчера. Обществената телевизия е глобена заради поведението на програмния директор Емил Кошлуков и по-точно - изява във воденото от него предаване \"Още от деня\". Както ДУМА вече писа, в началото на февруари Кошлуков показа в ефир среден пръст на Борислав Сандов, който му гостуваше за дискусия, посветена на протестите срещу застрояването на парк \"Пирин\". Поведението на Кошлуков изкара пред БНТ около 30 души, които отново поискаха оставката му като програмен директор. СЕМ разгледа казуса, а на заседание от 12 февруари от медийния регулатор отбелязаха, че срещу програмния директор са постъпили безпрецедентен брой сигнали - повече от 35. \"Проведеният разговор, който прераства в спор, не съдейства за взаимното разбирателство в отношенията между хората. Нещо повече, нарушава един от основните принципи в радио-телевизионната дейност - недопускането на предавания, които противоречат на добрите нрави\", гласи изводът от наблюдението, което СЕМ извърши. \nГлобата е подкрепена от четирима членове на СЕМ, само Мария Стоянова е отсъствала при гласуването. \"Днес санкционирахме с 3000 лв. БНТ за показания в ефир от Кошлуков среден пръст. Защо толкова късно, ще кажат някои? Защото има законова процедура, която трябва да се извърви\", заяви Иво Атанасов. Той припомни и правилника - актът, последвал мониторинга от СЕМ, е представен на БНТ за възражения. Едва след това СЕМ гласува евентуална глоба, която, за да бъде наложена, трябва да събере подкрепа от поне трима от петимата членове на регулатора. \nБНТ разполага със седем дни след писменото им уведомяване за наказателното постановление, за да го обжалва пред районния съд. \nПрипомняме, че СЕМ реши да не глобява \"История.бг\" въпреки установения превес на еднотипни гледни точки.  От началото на април новият генерален директор на БНТ Константин Каменаров налага и нова програмна схема. От ефира паднаха \"Светът е 7\", \"Плюс това\" и \"Шоуто на канала\". \"Панорама\", \"Референдум\" и \"История.бг\" остават в обичайния си ден и час, но \"Здравето отблизо\" вече ще върви от 10.30 ч. от понеделник до четвъртък. \"Денят започва с Георги Любенов\" вече е в събота и неделя. \nКратките документални филми от поредицата \"Малки истории\" ще бъдат показвани в 14,5 ч., а едноименното едночасово публицистично предаване - всеки петък от 14 ч. \"Заковават\" вечерното токшоу \"Нощни птици\" за петък вечер от 22 ч. Предаването на Валя Ахчиева ще се излъчва през седмица от 20,45 в неделя. \"Бързо, лесно, вкусно\" на Ути Бъчваров падна от ефира, но всеки петък следобед той ще се изявява в друго кулинарно шоу - \"Вкусната Европа\". \nПредстоят и промени в сутрешния блок, но те най-вероятно ще бъдат анонсирани следващия месец. Каменаров обяви, че \"Денят започва с култура\" вече ще се казва \"Култура.бг\". Очаква се каналът за регионални новини БНТ 2 да бъде трансформиран в културно-образователен, засега генералният директор отрича да се предвиждат съкращения в регионалните центрове. \"Приемам, че всеки нов директор има право да назначи свой екип. Но съм изненадана от начина, по който това се прави - без разговор и далеч от етичните и колегиални взаимоотношения. Чувала съм, че така са махали хора по тоталитарно време\", с тези думи Екатерина Генова анонсира уволнението си като шеф на дирекция \"БНТ свят и региони\" преди дни. Тя напуска медията след близо 30 г. в нея. Генова се раздели не само с директорския пост на двата канала - БНТ Свят и БНТ 2, но и със самата телевизия.  \n\"Не оставам в БНТ и не бих искала да съм съучастник в хаотичните и доста демодирани промени в програмата на БНТ 2. Вместо регионални новини и актуални информационни предавания от регионите БНТ 2 ще предлага телевизионен театър от 60-те и 70-те години на миналия век, а новините \"По света и у нас\" ще се излъчват едновременно по всички канали. Доста странна идея\", гневна бе журналистката. \nОт БНТ потвърдиха уволнението. Решението е в резултат на формирането на нов ръководен екип след избора на нов генерален директор, гласи позицията на медия.   \n", "date": "2018.04.04", "title": "Глобиха БНТ с 3000 лв. заради Кошлуков  "}
{"url": "http://www.duma.bg/node/164196", "text": "Центърът по наркомании в София няма да бъде местен в квартал \"Банишора\". Това заяви вчера Моника Чеуз от дирекция \"Здравеопазване\" в Столичната община. Местните жители наскоро изразиха тревогата си от подобни слухове и по входовете на жилищните блокове се появиха призиви това да не се допуска, тъй като ще застраши сигурността им.  \nКакто ДУМА вече писа, договорът за наем на сегашната сграда на ул.\"Пиротска\" изтича през септември и общината се опитва да намери нова сграда за центъра. По непотвърдена информация той трябваше да се настани в Националния център по заразни и паразитни болести в \"Банишора\". Моника Чеуз заяви, че няма основание за паника и суматоха, и отрече центърът да се премести в квартала. \nВ момента се сформира работна група между Столичната община и Министерството на здравеопазването, която ще разясни какви са условията за създаването на такъв център, за да бъде преместен на място, което ще удовлетворява всички. \"Така или иначе такъв център трябва да има. Пациенти на метадонова програма има и ще продължи да има\", категорична бе Чеуз. Тя посочи, че брошурите за преместването на центъра са анонимни и обясни, че метадонова програма за лечение на зависими се осъществява в кв.\"Суходол\". \"Центърът всъщност е административна структура, която се занимава с програми и проекти. Хората не знаят, че метадоновата програма е на диагностично-консултативния блок на психиатричната болница в \"Суходол\". Така че тяхното притеснение не е Националният център по наркомании, а срещу дейността на психиатричната болница\", каза Моника Чеуз. \n    \n", "date": "2018.04.04", "title": "Центърът по наркомании няма да се мести в \"Банишора\""}
{"url": "http://www.duma.bg/node/164198", "text": "Специализираният наказателен съд отново върна на прокуратурата делото срещу бившия директор на Фонда за лечение на деца Павел Александров и още трима негови подчинени. Причината са неясноти и противоречия в обвинителния акт. Така близо две години след шумната акция на ГДБОП във фонда, която беше определена от Бойко Борисов като \"избродирана\" и \"оперативно майсторство\", делото срещу Александров не тръгва. Спецпрокуратурата ще обжалва решението в седемдневен срок, обяви прокурор Ирина Арменова. \nАлександров е обвинен, че е мотивирал Катерина Котева, Татяна Радева и Станислава Горанова да участват в престъпен сговор за незаконно присвояване и неправомерно разходване на средства от бюджета на фонда, за прехвърляне на задължения на фонда към НЗОК и за длъжностни престъпления. \nПрипомняме, че на 20 април 2016 г. разследващите обявиха, че са разбили корупционна схема за източване на фонда. През август 2017 г. специализираният наказателен съд прекрати и върна за доразследване делото срещу Александров, а през февруари тази година определението беше потвърдено и от второинстанционния апелативен специализиран съд, който го върна за отстраняване на неясноти и противоречия. Междувременно разследваните от осем станаха четирима. \n    \n", "date": "2018.04.04", "title": "Върнаха на прокуратурата делото срещу ексшефа на Фонда за лечение на деца"}
{"url": "http://www.duma.bg/node/164199", "text": "С нова порция въпроси представители на левицата в Казанлък насочиха вниманието към бизнес дела от миналото на гербаджийския депутат Борис Кърчев. Припомняме, че депутатът от БСП Георги Търновалийски се позова на медийни публикации и обвини колегата си от ГЕРБ, че е продал своя фирма на малоимотно лице. Кърчев пък отвърна с атака срещу лица от левицата в Казанлък. \n\"Съветвам г-н Кърчев да отговори на въпросите, зададени в журналистическото разследване на медийния екип на \"Пресс тв\" и на други национални медии, а не да намесва БСП или лица от БСП. В желанието си да се защити, той добре използва познатата политическа тактика да атакува опонентите си, както прави в случая с Пламен Караджов и Васил Самарски, зад които заставам категорично. Народните представители дължат отговори на избирателите си. Ние не сме съд или прокуратура, за да нападаме публично гражданите\", коментира казуса народният представител от ПГ \"БСП за България\" Донка Симеонова. \nНа пресконференция в Казанлък общинският съветник Пламен Караджов цитира журналистическо разследване, от което ставало ясно, че Кърчев първо е източил фирмите със съдружниците си, а след това компаниите се озовават собственост на безработния, малоимотен и с 60% нетрудоспособност Динко Динев от село Християново, община Ст. Загора. \"Само едно от дружествата, които е прехвърлил през последните две години, е с близо 800 000 лева задължения към други фирми и кредитори. Къде изтичат парите на данъкоплатците\", попита той. Собственикът на атакуваната от Кърчев \"Прес тв\" призова гербаджията да се обърне към съда, ако се чувства засегнат. Така според него екипът на медията ще може  да предостави документи, уличаващи Кърчев и съдружниците му в измами, изфабрикувани договори, източени фирми и ползване на обекти от националната сигурност.     \n", "date": "2018.04.04", "title": "БСП в Казанлък с още въпроси към депутат от ГЕРБ"}
{"url": "http://www.duma.bg/node/164208", "text": "След като цял месец правителството твърдеше, че държавата ще се включи в покупката на ЧЕЗ, вчера Владислав Горанов обяви, че няма да участва дори частично в сделката. Според него това не било целесъобразно. \nКорнелия Нинова попита какво се е променило от 1 март и днес сделката вече не е изгодна. \"Нещо се случва зад гърба на хората. Или тогава ги излъгахте, за да приспите гнева им от задкулисието? Скриването на Борисов от комисията и изявлението на министъра на финансите доказват тезата ни, че правителството стои зад нечии неясни интереси, които ще придобият една трета от доставките на ел. енергия\", смята лидерът на БСП. Тя пита кой е взел решението държавата да не участва в сделката. \n    \n", "date": "2018.04.04", "title": "Властта си призна, че е лъгала за сделката за ЧЕЗ"}
{"url": "http://www.duma.bg/node/164200", "text": "Близо 65% от българите одобряват позицията на правителството в конфликта Русия-Великобритания да бъде сдържана и балансирана. Същият е процентът и на хората, които са на мнение, че не трябва да гоним руски дипломати. Това сочи проучване на Агенция \"Барометър България\", проведено между 30 март и 1 април т.г. Позицията на България се възприема от обществото като европейска и практически консенсусна, тъй като опозицията - в лицето на БСП, също се солидаризира, смятат социолозите. \nМнозинството гледа към Русия със симпатия основно заради приноса й в освобождението от турско робство. Единствените противници се очертават изолирани от обществото представители на русофобски среди. \nВъпреки по-ранните изследвания на редица знакови агенции за все по-близки позиции между БСП и ГЕРБ според \"Барометър\" управляващите водят пред левицата с близо 5%. Ако изборите за Народно събрание се провеждаха днес, ГЕРБ биха имали 26% от гласовете, БСП – 21,1%, Обединени патриоти – 8,4%, ДПС – 5,7%, Воля – 1,7%, Други – 2,7%, Не подкрепям никого – 2,8%, Няма да гласувам – 29,1%, Без отговор – 2,3%. Въпреки законовите промени, въвеждането на задължително гласуване и опцията \"не подкрепям никого\", прави впечатление, че най-големият дял e този на негласуващите. Над 29% от респондентите посочват, че ако днес се провеждаха избори, те не биха гласували.     \n", "date": "2018.04.04", "title": "65% не искат да гоним руски дипломати"}
{"url": "http://www.duma.bg/node/164202", "text": "Спецпрокуратурата внесе в Специализирания наказателен съд обвинителен акт срещу осем бивши служители на митнически пункт \"Лесово\" за участие в организирана престъпна група за искане и получаване на подкупи от преминаващи български и чужди граждани. Според държавното обвинение в края на септември 2015 г. началниците на три от четирите митнически смени се събират в Лесово и решават да изнудват минаващите. Средствата следвало да се събират от инспекторите в техните смени и да се предават на началниците. Те от своя страна - да ги съхраняват и веднъж или два пъти в месеца да ги разпределят между служителите съобразно \"приноса\" на всеки от тях. Най-голям дял бил отделян за началника на пункта, за да не се противопоставя на \"традицията\". \nМитническите инспектори трябвало да мотивират водачите на товарни автомобили да дават неголеми суми за бързото и безпроблемно преминаване на митническия контрол. Искали между 200 и 400 щатски долара от превозвачите на \"карго\" и по 50-100 долара от шофьорите на камиони от страни извън ЕС. На месец в \"силни дни\" прибирали по 40-60 хиляди лева, а в \"слаби\" - 1000-2000 лева. Престъпната група е неутрализирана на 2 ноември 2016 г. \nТова е второто дело на Спецпрокуратурата срещу служители на митнически пункт \"Лесово\" за подкупи. В началото на ноември 2014 г. обвинения бяха повдигнати на седмина служители, в т.ч. на началника на пункта, на двама началници на смени, двама техни заместници и двама инспектори. Почти две години по-късно служителите, които тогава бяха привлечени като свидетели, днес са обвиняеми за същите престъпления.   \n", "date": "2018.04.04", "title": "Осем бивши митничари отиват на съд за подкупи"}
{"url": "http://www.duma.bg/node/164203", "text": "Жители на община Благоевград събраха подписка за запазване на археологическите разкопки в района на близкото село Покровник. Оттам минава трасето на автомагистрала \"Струма\". В този участък на магистралата е открит цял град от IV век. Археолози от БАН се натъкнаха на църква, сгради, тухларна и канализация, която минава през целия град. Градът е тракийски, запазени са баня от IV век, тухларна, сгради. Оградата на църквата е пет декара, канализацията също е от IV век и минава през целия град, който е 54 декара. \nАрхеолози от БАН работят две години там, припомни Лазар Андреев, председател на инициативния комитет, събрал близо 700 подписа на хора, които настояват трасето на магистрала \"Струма\" да се измести, за да се съхрани древният град. Според Андреев институциите от две години бездействат и отказват да защитят този ценен обект. \n\"Вече има издадено разрешение за магистралата. На този обект в момента се извършват разкопки и всичко, което се открие като находки, ще бъде реставрирано и изложено в музеите\", коментира Ивета Колева от АПИ. \n    \n", "date": "2018.04.04", "title": "Жители на Благоевград събраха подписка за защита на археологически находки"}
{"url": "http://www.duma.bg/node/164204", "text": "Двама осъдени на затвор са успели да избягат от Централния софийски затвор вчера след въоръжено нападение над служители. Единият от бегълците е стрелял с газов пистолет. Преди това бегълците са били забелязани от чистачка, която ги подгонила. Инцидентът е станал вчера в 15.45 ч. Охраната на затвора вероятно също е стреляла по бегълците. Според очевидци затворниците са избягали със стар мерцедес, който ги е чакал на улица \"Габър\". Автомобилът е изчезнал в посока кв. \"Надежда\". \nПо-късно стана ясно, че избягалите са  Радослав Колев, рецидивист, осъден на наказание лишаване от свобода в размер на 26 години за убийство, и Владимир Стефанов, рецидивист, осъден на наказание лишаване от свобода за 30 години за грабеж, отвличане и опит за убийство на двама служители на МВР.   \n", "date": "2018.04.04", "title": "Двама осъдени избягаха от Централния затвор"}
{"url": "http://www.duma.bg/node/164205", "text": "Доклад пред депутатите изчете и главният прокурор Сотир Цацаров. От думите му стана ясно, че към момента няма досъдебни производства, нито преписки, които да се водят срещу лицата Гинка и Славчо Върбакови. Няма и преписки срещу \"Инерком\", купувач на ЧЕЗ.  \nИмената на купувачите на ЧЕЗ обаче се появяват в сигнали за неизгодни сделки. Съпругът на Гинка Върбакова е бил с повдигнато обвинение за участие в организирана престъпна група за данъчни престъпления. \"Имам информация, че досъдебно производство по отношение на Славчо Върбаков е било прекратено. Така е счел наблюдаващият прокурор\", обяви Цацаров. Той уточни, че Софийската градска прокуратура е разследвала казуса. \"Производството срещу останалите лица от групата е продължило с обвинителен акт, който е внесен в Специализираната прокуратура, но не и към Славчо Върбаков\", допълни главният прокурор. В крайна сметка излиза, че Върбакови са чисти пред съдебната система. \n\"Преценка дали сделката с ЧЕЗ е законна може да се извършва от нас само ако са налице данни за престъпление. В противен случай всичко друго е намеса в търговски отношения между частно-правни субекти\", допълни главният прокурор.   \n", "date": "2018.04.04", "title": "Мъжът на Гинка е бил разследван за данъчни престъпления"}
{"url": "http://www.duma.bg/node/164206", "text": "Какво се случи между 1 март 2018 г. и днес? Дължите отговори и истината, г-н Борисов, на 3 млн. българи. На 1 март 2018 г. министър Горанов заяви, стоейки до Гинка Върбакова след среща при Борисов: \n\"Заявихме ясно желанието си да участваме в тази сделка по един или друг начин. Ако продавачът се съгласи, държавата има възможността през средства от бюджета или частно придобиване - чрез някоя от енергийните компании, да влезе в подобна сделка. Ако държавата придобие дял от дружеството, този дял трябва да бъде най-малко контролен.\" \nКак така тогава беше целесъобразно, а днес вече не е? Какво се промени? Нещо се случва зад гърба на хората. Или тогава ги излъгахте, за да приспите гнева им от задкулисието? Днешното скриване на Борисов от комисията и изявлението на министъра на финансите доказват тезата ни, че правителството стои зад нечии неясни интереси, които ще придобият една трета от доставките на ел. енергия. Кой взе решение държавата да не участва? Правителството или Борисов еднолично? Разбираме, че правителството не е обсъждало това решение. Затова питаме и ОП те съгласни ли са с него. Каква е тази метаморфоза - от разваляне на всички концесии до ненамеса на държавата в сделка, която засяга националната сигурност и живота на 3 млн. българи. Ясно е, че Борисов си променя позицията по три пъти на ден, но вие къде сте в това правителство? И още един въпрос - вярно ли е, че ЧЕЗ са внесли искане в КЕВР за увеличаване цената на тока, с колко и откога. Излезте и обяснете на българите кой си играе със съдбата им. Ние продължаваме да настояваме държавата да изпълни функциите си за защита на националната сигурност и интересите на гражданите и да изкупи \"ЧЕЗ България\".   \n", "date": "2018.04.04", "title": " Корнелия Нинова: Дължите отговори "}
{"url": "http://www.duma.bg/node/164207", "text": "Българската държава няма каквото и да е намерение да участва частично или изцяло в сделката за продажбата на ЧЕЗ. Новината за пълния обрат в намеренията на правителството обяви вчера финансовият министър Владислав Горанов на заседанието на временната парламентарна анкетна комисия за ЧЕЗ. \"Дали сделката ще се реализира или не, е извън регулаторните функции на държавата. Нямаме намерение като изпълнителна власт да се намесваме в частно-правни отношения\", заяви той. \nГоранов уточни, че представя позицията на финансовото министерство, която е съгласувана с премиера Бойко Борисов. Позицията била \"консолидирана\" между министър-председателя и собственика на фирмата купувач на ЕРП-то Гинка Върбакова. \"Ние не смятаме въпреки обществения интерес, че това е методът за защита интересите на българските граждани, т.е. включването на държавата в една подобна сделка\", oтметна се той от първоначалните заявки на кабинета. Според него за защита на тези интереси били достатъчни наличните регулаторни механизми. \nДУМА припомня, че на 1 март Борисов привика Върбакова спешно в МС, след което тя обяви, че е съгласна, по настояване на премиера, и държавата да се включи в сделката по продажбата на \"ЧЕЗ България\". Ден по-късно Върбакова отиде в Прага, за да преговаря чешката компания да позволи включването на държавата. След срещата в МС самият финансов министър обяви, че страната трябва да има поне контролен дял в българския бизнес на ЧЕЗ. По-късно бе уточнено, че това може да стане чрез покупка на дялове в самата \"Инерком\". Още тогава обаче Горанов изрази лично мнение, че държавата не трябва да купува дял. \n\"Оставаме с разбирането, че имаме достатъчно механизми от гледна точка на законодателно равнище, от гледна точка на регулаторни и съществуващите държавни органи, които регулират конкуренцията и енергийния пазар, и не е необходимо, освен ако народното представителство не реши, че трябва да се промени регулаторната рамка\", заяви вчера Горанов. Той определи като \"нецелесъобразно\" участието на държавата в подобна сделка. Освен това още нямало и официален отговор от чешката компания дали би допуснала подобно участие. \nВъпреки призива на БСП Бойко Борисов отново не се яви в парламента, за да обясни как е решил държавата да участва в сделката. Председателят на комисията и депутат от левицата Жельо Бойчев съобщи, че премиерът е изпратил писмо до комисията, в което казва, че не може да коментира детайли по сделката, тъй като изявлението му можело да се отрази на арбитражното дело на чешката държавна компания срещу България. \nЗам.-председателят на ПГ на \"БСП за България\" Крум Зарков припомни, че след като през февруари официално се разбра, че \"Инерком\" е избрана за купувач на ЧЕЗ, правителството няколко пъти смени позицията си. Таско Ерменков пък попита Горанов не се ли е притеснило правителството, че потенциален купувач на ЧЕЗ е фирма, която не отговаря на 1% от критериите. Той се позова на доклад на службите, според който още от юни 2017 г. са писали доклади за предстоящата приватизация на ЧЕЗ. Тези доклади са изпращани до Министерството на енергетиката и Съвета по сигурност към Министерския съвет. В тях е било описано кои са кандидатите за купувачи и друга важна информация, посочи депутатът от левицата. \n    \n", "date": "2018.04.04", "title": "Правителството се отказа да участва в сделката за ЧЕЗ  "}
{"url": "http://www.duma.bg/node/164187", "text": "От началото на седмицата е възстановена дейността на кардиологичното отделение в МБАЛ \"Христо Ботев\" във Враца, съобщиха от най-голямото лечебно заведение в града и областта. Осигурен е достатъчен персонал за покриване на лекарския и сестринския график. Началник на отделението е д-р Ирена Мраморенска. \nДо временното преустановяване на приема на пациенти се стигна след масовото подаване на заявления за напускане както от лекари, така и от медицински специалисти. Създалото се напрежение бе във връзка с прекратяване на дейността по инвазивна кардиология. \nКъм момента са налице всички необходими условия за лечение на пациенти с кардиологични заболявания. До осигуряване на необходимата апаратура за инвазивна кардиология е организиран специализиран транспорт и обслужване на пациентите в реномирана университетска клиника в София, уверяват от лечебното заведение. В понеделник бяха изплатени и 50% от заплатите за януари. До края на работната седмица ще бъде преведен и остатъкът от януарската заплата, допълниха от врачанската болница.      \n", "date": "2018.04.04", "title": " Възстановиха кардиологичното отделение във Враца"}
{"url": "http://www.duma.bg/node/164188", "text": "Успешно приключи 26-та национална антарктическа експедиция, отчитат организаторите й. Днес предстои у нас да се върнат командирът на антарктическата ни база инж. Йордан Йорданов, лекарят Мартин Любомиров, геолозите д-р Камен Бонев, д-р Дочо Дочев, д-р Стефан Велев и логистиците инж. Мирослав Цвятков, Станимир Модев и Николай Николов. \nУчастниците в програмата се включиха в различни проекти, свързани с проучването на полезните изкопаеми и вкаменените организмови останки в района на полуостров Хърд, на нематодите в почвената покривка. Те създадоха информационна база данни за изследване на сеизмичността и структурата на о-в Ливингстън. С помощта на прецизна апаратура, монтирана върху дрон, бе съставен фотогравиметричен модел на ледниците, за следене на тяхното движение и определянето на степента на затопляне на климата в Западна Антарктида. В залива пред базата бе монтирана мареографска станция с висока чувствителност - първата извън територията на България, с която ще бъде следено морското ниво, приливно-отливните колебания и ще предава данни в глобалната океанографска мрежа. \nПо съвсем нова образователна методика, разработена съвместно с учени от Университета в  Бейжа (Португалия), бяха сглобени 8 робота, които чрез сензори събраха данни за локалните климатични параметри. Това ще позволи виртуално изследване на Антарктида направо от класната стая. \nСъвместно с българските изследователи в базата ни работиха и трима учени от Португалия, двама от Испания, двама от Турция, един от Аржентина и един от Монголия. \n    \n", "date": "2018.04.04", "title": "Успешно приключи поредната антарктическа експедиция"}
{"url": "http://www.duma.bg/node/164189", "text": "Столични родители подозират нова вратичка в приема на малчугани в детските градини, която е допусната в наредбата с правилата за класиране, приета наскоро от СОС. По предложение на зам.-кмета на София Тодор Чобанов бе добавено ново предимство за деца, които са посещавали самостоятелни частни ясли поне 6 месеца преди кандидатстването за първа група в детската градина. Досега право на допълнителна точка при прием имаха само хлапета, които са ходили на самостоятелни общински ясли. Тази точка често е достатъчна, за да гарантира достъпа до първа група. Сега обаче много родители подозират, че частните ясли ще осигуряват документ, без децата действително да са ги посещавали. Подозрителни майки очакват частните ясли да се нароят, за да се възползват от бонуса, който ще дават. \nДосега в он-лайн системата за прием на Столичната община нямаше списък кои са лицензираните самостоятелни частни ясли. Те не се регистрират в МОН, а в Районните здравни инспекции. Едва вчера в Информационната система за обслужване на детските заведения се появи пълен списък от 11 ясли, посещението на които ще носи заветната точка. Това са частна детска ясла  \"Приятелска къща\" и \"506 хлапета\" в район \"Витоша\", \"Вихрогон\" във \"Възраждане\", частна ясла в жк \"Дружба\", стопанисвана от фирма ЕТ \"Перла-88\". Останалите детски заведения с лиценз са в район \"Красно село\" - ясла, стопанисвана от фирма ЕТ \"АДИ - Адриана Методиева\", в \"Люлин\" - ясла, стопанисвана от фирма \"Частна детска градина \"Гълъбче\", в \"Младост\" - \"Бухалчета\" и \"Бърбарончета\". \nВ район \"Подуяне\" работи частна детска ясла \"Мечта\", а в район \"Триадица\" - \"Слънчо\" и ясла, стопанисвана от фирма \"Терекс\".     \n", "date": "2018.04.04", "title": "Родители подозират нова вратичка при приема в детски градини в София"}
{"url": "http://www.duma.bg/node/164159", "text": "Съдят бившия президент на Южна Корея по телевизията \nПрисъдата по 20-те обвинения, повдигнати на бившия южнокорейски президент Пак Кън Хе, ще бъде оповестена на живо по телевизията на 6 април. Това съобщи във вторник представител на Централния съд в Сеул, където вече година се разглежда делото срещу екслидера на страната. Решението за директното телевизионно излъчване е взето предвид големия резонанс и общественото значение на случая, гласи изявлението на съда. Американците масово не вярват на медиите \nПреобладаващото мнозинство от американските граждани (77%) е убедено, че водещите телевизионни канали и вестници в страната разпространяват съзнателно фалшиви новини. Това сочат резултатите от проучването на общественото мнение, проведено от университета в Монмаут, Ню Джърси. От изследователския екип изтъкват, че миналата година далеч по-малко американци са заемали подобна позиция – приблизително 63% от анкетираните тогава. Русия и Сирия с ултиматум към бунтовници \nВъоръжените сили на Русия и Сирия предупредиха бунтовниците в обсаден район североизточно от Дамаск, че трябва да приемат правилата на държавата или да напуснат. Това съобщи говорител на бунтовническа група, цитиран от Ройтерс. Говорителят Саид Саиф от Martyr Ahmad Abdo поясни, че ултиматумът към бунтовниците в Източен Каламун е отправен по време на среща с руски полковник и офицер от военновъздушното разузнаване на Сирия. На Крит хванаха сириец с фалшив български паспорт \nНа летището в Крит хванаха сириец, който се е опитал да излети с фалшив български паспорт, съобщават местни медии. Те уточняват, че става дума за трима души, които са се опитали да се качат за полета до Германия. Задържаният с фалшивия български паспорт е идентифициран като 35-годишен сириец.   \n", "date": "2018.04.04", "title": "Кратки новини"}
{"url": "http://www.duma.bg/node/164190", "text": "17-годишното момиче почина внезапно в понеделник около 19 часа в двора на столичното 96 училище \"Лев Толстой\" в жк \"Люлин\". То е колабирало около един час преди подаването на сигнала до 112, заяви говорителят на \"Спешна помощ\" Катя Сунгарска по повод обвиненията, че линейката се е забавила. \nСунгарска разказа, че след като приятелите на момичето подали сигнал, линейката не се е забавила, а пристигнала бързо. По думите й сигналът за инцидента е подаден в 20,09 часа, а лекарският екип бил на мястото в 20,20 часа. Медиците обаче констатирали смъртта на момичето. \nСпоред разказ на приятели на момичето, група младежи седели на пейки в двора, когато на 17-годишната й прилошало. Приятелите се опитали да окажат първа помощ. Майката на момичето дошла преди линейката и се опитала да го свести. Час по-късно отново била извикана линейка за майката на момичето, която получила нервен срив. При пристигането на екипа на бърза помощ обаче, семейството не допуснало лекарите до жената. Вместо това те започнали да удрят и ритат линейката, а медиците дори не успели да слязат от нея. Все още не е ясна причината за смъртта на девойката. Образувано е и досъдебно производство. \nПо информация на началника на Регионалното управление по образованието в София Ваня Кастрева момичето е учело в Банкя, но е живеело в квартала, където е било излязло с приятели. По непотвърдена информация причина за инцидента е сърдечен проблем.     \n", "date": "2018.04.04", "title": " Момиче почина в училищен двор"}
{"url": "http://www.duma.bg/node/164191", "text": "Миньор е починал в рудник \"Крушев дол\" на \"Горубсо-Мадан\". Информацията потвърди изпълнителният директор на дружеството инж. Сергей Атанасов. \nФаталният инцидент с 37-годишния мъж станал в края на работната смяна в понеделник вечерта, когато с негов колега зареждали забой с взривове. Двамата работници изнасяли оборудване, като единият се качил нагоре, но като се върнал обратно, намерил колегата си да лежи на земята. Не са открити данни за трудова злополука. Вероятно причината за кончината на миньора е инфаркт или инсулт. Мъжът е имал здравословни проблеми, аутопсията ще покаже каква е истинската причина за смъртта.  \n    \n", "date": "2018.04.04", "title": "Миньор загина в рудник \"Крушев дол\" "}
{"url": "http://www.duma.bg/node/164160", "text": "Сръбският министър на външните работи Ивица Дачич съобщи в понеделник вечерта, че страната му ще участва на срещата на върха ЕС - Западни Балкани на 17 май в София. \n\"Много добре ще проучим ситуацията, за да не дадем алиби на който и да е да твърди, че сме допринесли за признаването на Косово\", каза още Дачич. Дачич заяви още, че \"идеята на България като председател на Европейския съвет е да отвори пътя към разширяването на ЕС\". \"На тази среща участват президенти и премиери. Към днешна дата Сърбия със сигурност ще участва\", каза още сръбският вицепремиер и дипломат №1. \nИзявлението бе направено само няколко часа след като премиерът Ана Бърнабич определи като \"нонсенс\" участието на Косово в този форум в България и намекна за сръбски бойкот. Бърнабич уточни, че \"решението за участие в този форум на властите в Белград ще зависи от ходовете на Прищина по отношение на създаването на Асоциацията на сръбските общини в Косово\". В зависимост от това решение Сърбия ще вземе решение за участието си в срещата на върха на 17 май в София. \"България е наш голям партньор. Европейският съюз е наша стратегическа цел. Ние искаме да имаме добра комуникация. Нашата държава има интерес да бъде на тази среща\", подчерта Ана Бърнабич. Според нея \"Косово дори теоретически не може да присъства на този форум като държава\". \"Европейската комисия е неутрална по въпроса за статута. Косово не е държава, а област в рамките на Република Сърбия. Пет, при това мощни държави членки на ЕС, мислят по този начин\", добави сръбският министър-председател. \nВчера обаче излизащият в Прищина в. \"Газета Експрес\" съобщи, че косовският премиер Рамуш Харадинай ще присъства на срещата на върха ЕС - Западни Балкани.   \n", "date": "2018.04.04", "title": "И Сърбия, и Косово идват в София на 17 май"}
{"url": "http://www.duma.bg/node/164192", "text": "Около 30 фирми да бъдат обявени в несъстоятелност. Това ще поиска Главната инспекция по труда, след като е успяла да събере достатъчно доказателства за откриването на такова производство. Исковите молби ще бъдат подавани поетапно в съда, като първите ще бъдат внесени в Софийския градски съд. \nОт инспекцията уточняват, че това са част от новите им правомощия. Условието да започне процедура по несъстоятелност е работодателят да дължи възнаграждение за повече от два месеца на поне 1/3 от работниците и служителите за три години назад. \nОт началото на годината инспекторите по труда са проверили около 250 фирми, които в отделни периоди през последните три години са имали подобни проблеми. Някои от тях вече са изчистили задълженията си към работниците, докато други се разплащали в момента. Заради това не можело да бъде доказана трайност на неплатежоспособността. Някои от предприятията междувременно пък са обявени в несъстоятелност или вече е внесена искова молба за откриване на производство по несъстоятелност. \nВ около 70 фирми са установени проблеми, които ограничават възможността на инспекторите по труда да използват новото си правомощие да инициират откриване на производство по несъстоятелност. Най-сериозен е проблемът с предприятия, които вече не осъществяват дейност и не могат да бъдат открити техни представители или длъжностни лица. В тези случаи инспекцията не може да събере достатъчно доказателства, за да бъдат подадени искови молби в съда. \nИма и случаи на установени нови собственици - безимотни лица, на които обаче не са предоставени никакви документи. Някои от предприятията имат дейност в цялата страна. Констатирани са обаче задължения към работници и служители само в обекти на територията на конкретна област, но при цялостната проверка е установено, че задълженията са към по-малко от 1/3 от работещите. \nОт началото на годината след намесата на Инспекцията по труда са изплатени 8,7 млн. лв. забавени възнаграждения. \n    \n", "date": "2018.04.04", "title": "Искат обявяване в несъстоятелност на 30 фирми  "}
{"url": "http://www.duma.bg/node/164201", "text": "Време е да направим истинска равносметка, да затворим тази страница и да извършим необходимата трансформация на сегашната Комисия по досиетата в Институт за национална памет. За това настоя вчера на кръглата маса \"Комисия по досиетата - настояще и бъдеще\" депутатът от БСП Красимир Янков. Новият орган трябва да е в съзвучие с членството на България в ЕС и НАТО, а достъпът до досиетата да се ограничи до архивисти, историци, изследователи и заинтересовани лица. Важно е да бъде заложен принципът на политическа неутралност и опазване на честта и достойнството на българските служители и техните наследници и те да се разграничат от лицата, доносничели за лична облага, подчерта социалистът. \nПредседателят на ПГ на ГЕРБ и на парламентарната комисия по вътрешен ред Цветан Цветанов бе категоричен, че Комисията по досиетата няма да се закрива, след като срокът й за действие изтече в края на годината. Малко преди това обаче твърдеше, че \"може би във времето трябва да се мисли как тя да се превърне в Институт за национална памет\". Янков припомни, че два парламента, включително и сегашният, са отхвърлили внесения от БСП Закон за архива на документите на ДС и на разузнавателните служби на Българската народна армия, който предвижда архивите на бившата ДС да се съхраняват и анализират в Институт за национална памет. При тази нова ситуация и \"анонса\" на Цветанов БСП отново ще внесе законопроекта, обяви социалистът. Според Янков очевидно е време законопроектът да бъде обсъден отново и да се постигне политически консенсус за това \"не да затворим страницата с документи в Агенция \"Архиви\", а да дадем възможност по нов начин да бъдат достъпни\". Регламентацията е заимствана от начина, по който досиетата на ЩАЗИ в Германия са предоставени за достъп на всички заинтересовани, уточни той.  \nБСП предлага Институтът за национална памет да осъществява дейността си в три основни направления: първо - достъп до документите на лицата, за които са събрани данни в службите, при гарантиране на интересите на трети лица; второ - проверка за принадлежност и сътрудничество към службите по искане на изрично посочени лица и за изрично посочени служби, при което е необходимо съгласие на проверяваното лице, а не както досега - задължително обявяване по списък; трето - достъп до архивите за научноизследователска, публицистична и проучвателна дейност и собствена изследователска и издателска дейност.  \nЯнков коментира, че всички правителства в България след 1989 г. са имали за основна задача демонтажа на предишната система и в много по-малка степен - визия за управление на националната сигурност. Съществен проблем е, че не бяха разграничени истинските служители от доносниците, а всички бяха сложени под общ знаменател. Бяха \"осветени\" без значение на важността и характера на изпълняващите от тях задачи и риска за тяхното оцеляване. Така наред с откровените доносници бяха поставени и лица, изпълняващи задачи аналогично с всяка сродна служба по света. Това беше изгодно за всички - и за бившите партньори в соцлагера, и за бъдещите западни партньори, което нанесе непоправими щети, обобщи Янков. На 5 април се навършват 11 години от създаването на Комисията по разсекретяване на досиетата с решение на Народното събрание. 93 са щатните служители в нея. За изминалото време за принадлежност към бившата Държавна сигурност са проверени 287 780 лица, съобщи председателят на комисията Евтим Костадинов. 15 192 са лицата с установена принадлежност, но от тях са обявени 12 404. Имената на останалите ще останат завинаги в тайна, защото са починали. Комисията няма право да се произнася по морални казуси и не борави с морални понятия, обясни Костадинов и допълни, че изследователите сами трябвало да си правят изводите. 1 503 982 са архивните дела в комисията. Документите са 3,6 милиона, а картите и картончетата на вербуваните са 2 595 421. Законът и липсата на средства не позволяват на комисията да върши и анализаторска работа, каквато е практиката в другите бивши соцстрани, каза още той.  \n    \n", "date": "2018.04.04", "title": "БСП настоява за трансформиране на Комисията по досиетата "}
{"url": "http://www.duma.bg/node/164161", "text": "Министърът на външните работи на Северна Корея проведе разговори с китайския си колега в Пекин, съобщават АФП и \"Ройтерс\". \nСрещата се проведе няколко дни след изненадващата визита на лидера на КНДР Ким Чен Ун в Китай, която е преди заплануваните разговори с президентите на САЩ и Република Корея през април и май. \nГоворител на китайското външно министерство отбеляза, че визитата на И Йон Хо в Пекин е кратка, тъй като севернокорейският министър ще посети Русия в сряда. Това бе потвърдено и от руското посолство в Пхенян. Оттам са публикували снимка на И на международното летище в Пхенян заедно с руския шарже д'афер Александър Минаев. \nАгенция KCNA съобщи, че И ръководи правителствена делегация, която ще участва на конференция на външните министри на страните от Движението на необвързаните държави в Азербайджан. Министърът ще посети Русия и други бивши съветски републики. \nКитай положително оценява \"важните усилия\" на КНДР за намаляване на напрежението на Корейския полуостров, заявил китайският министър на външните работи Ван И пред И Йон Хо. \nКитайският министър подчертал пред колегата си от КНДР, че президентът Си Дзинпин и Ким Чен Ун са постигнали важен консенсус за мирно решение на ядрения въпрос.   \n", "date": "2018.04.04", "title": "Нови разговори между Северна Корея и Китай"}
{"url": "http://www.duma.bg/node/164162", "text": "Руският президент Владимир Путин пристига днес на двудневно посещение в Турция. Това е първата му визата в чужбина след преизбирането му миналия месец за втори президентски мандат, който ще продължи 6 години съгласно последните промени в руската конституция.  \nНа столичното летище той бе посрещнат от колегата си Реджеп Ердоган. По-късно двамата президенти ръководиха седмото заседание на Руско-турския съвет за сътрудничество. На него бяха разгледани състоянието и перспективите на двустранното търговско-икономическо сътрудничество, съвместните стратегически проекти, включително в областта на енергетиката, общата борба срещу тероризма и ситуацията в Сирия. Обсъдено бе и изпълнението на проекта за газопровода \"Турски поток\". В навечерието на визитата президентският помощник Юрий Ушаков съобщи пред журналисти, че са получени повечето разрешения за газопровода и неговото пускане се планира да стане до 30 декември 2019 г.  \nВ програмата се предвиждаше участие на Владимир Путин и Реджеп Ердоган на церемонията по полагане основите на атомната електроцентрала „Аккую“. Това е първата АЕЦ за Турция и в същото време първата руска атомна електроцентрала извън Русия. Доминиращият дял от проекта за 20 млрд. долара е собственост на компанията \"Росатом\", която ще изгражда централата. Тя ще бъде построена до Мерсин на средиземноморския бряг и ще има добавена стойност за турската икономика в размер на 6-8 млрд. долара.  \nДнес в Анкара към двамата президенти ще се присъедини и иранският им колега Хасан Рохани. Те ще направят преглед за изпълнението на споразуменията за Сирия, постигнати на първата им тристранна среща в рамките на мирния процес от Астана през ноември миналата година в Сочи. Тримата президенти ще обсъдят и допълнителни мерки за укрепване на примирието, осигуряване на функционирането на зоните за деескалация, решаване на хуманитарните въпроси и насърчаване на политическия процес.  \nТристранната среща става на фона на противоречиви тенденции в развитието на сирийския конфликт. От една страна, въоръжената опозиция и радикалните ислямисти напуснаха анклава Източна Гута край Дамаск, който те контролираха от началото на конфликта преди 7 години. Поемането на контрола върху анклава от правителствените сили е голям успех за деескалацията в Сирия, чийто старт бе даден именно в Астана. Отделно американският президент Доналд Тръмп заяви миналата седмица, че САЩ ще се изтеглят от Сирия. Стана също така ясно, че в последния му разговор с Владимир Путин е станало дума за среща между двамата, евентуално през втората половина на годината. Известно е, че сирийският конфликт бе дежурна тема в досегашните срещи на Путин и Ердоган с Тръмп.  \nВ същото време САЩ изпратиха подкрепления и военна техника за формированията на сирийските кюрди, за да попречат на плановете на Ердоган да завземат град Манбидж и да продължи военната си кампания срещу кюрдските региони в Североизточна Турция.          \n", "date": "2018.04.04", "title": "Започна посещението на Путин в Турция  "}
{"url": "http://www.duma.bg/node/164185", "text": "Срещи с едни от най-добрите и награждавани филми започнаха от 1 април в Дома на киното в рамките на 22-рия \"София филм фест\" под наслов \"Best of the Fest\". Прожекцията на поетичното есе с режисьорския подпис на Вим Вендерс, посветено на Пина Бауш \"Пина 3D\" (с номинация за документален \"Оскар\"), е предвидена за 14 април (събота), с начален час 19.30. \n\"Звезди Мишлен: Разкази от кухнята\" (2017) е увлекателна документална история, разказана от датския режисьор Расмус Динесен, която предлага на зрителя поглед зад кулисите на митичния гид \"Мишлен\" към работата на неговите тайни инспектори, за да хвърли светлина върху критериите за получаване на една, две или три звезди в заветната червена книга. Филмът може да бъде видян на 18 април (сряда) от 19 ч. Зрителите ще могат да видят отново и класиката \"Шоколад\" на знаменития шведски режисьор Ласе Халстрьом - на 15 април (неделя) от 14 ч. \nРежисьорът Пабло Бергер отново създава чудеса - неговата приказна \"Абракадабра\" (2017) може да се срещне с публиката още веднъж - на 6 април от 19 ч. Най-новата творба на Пол Томас Андерсън \"Невидима нишка\" (2017) отново поразява с присъствието на Даниел Дей-Луис. На специалната прожекция, предвидена за 10 април (вторник) с начален час 20.30, зрителите могат да очакват изненади от приятелите и партньорите на СФФ от VOGUE VISION - Митко Дамов. Уникалният документален филм \"Човешки поток\" (2017) на артиста, активист и режисьор Ай Вейвей разглежда глобалната бежанска криза - най-мащабното човешко преселение след Втората световна война. Прожекцията е на 11 април (сряда) от 20.05 ч. \nВъв филма-омнибус, продуциран от БНТ - \"8 минути и 19 секунди\" (8'19\"), 6 кратки разказа на Георги Господинов оживяват благодарение на режисьорите Петър Вълчанов, Кристина Грозева, Теодор Ушев, Надежда Косева, Любомир Младенов и Владимир Люцканов. Филмът очаква своите зрители на 16 април (понеделник) от 19.30 ч. \nШанс за още една специална среща с най-новата творба на винаги предизвикателната режисьорка Сали Потър \"Купонът\" (2017) има на 10 април (вторник) от 19 ч. Един от най-добрите филми за детството - \"Проектът \"Флорида\" на режисьора Шон Бейкър, който представи филма си лично пред българската публика в програмата на 22-рия СФФ, е вече на екран в арт-хаус киносалоните на София и страната, а в Дома на киното е включен в \"Best of the Fest\". Не бива да пропускаме като акцент и носителя на \"Златна палма\" за 2017 г. - \"Квадратът\" на Рубен Йостлунд, на 13 април (петък) от 20.35 ч.     \n", "date": "2018.04.04", "title": " Най-хубавото от програмата на 22-рия СФФ "}
{"url": "http://www.duma.bg/node/164184", "text": "Най-важната отлика на духовната от материалната човешка дейност е, че развитието в духовната сфера се осъществява чрез надграждане, а не с отричане. Може би това беше скритият замисъл на традиционния \"Пролетен концерт\", изнесен от Детския хор на БНР на 20 март в зала \"България\", няколко минути след астрономическото начало на пролетта. Създадената от хора традиция преди 10 години тя да се посреща с песен, освен символика има стойността на своеобразен \"отчет\" пред публиката за неизменно повишаващото се - въпреки естественото текучество на певците - изпълнителско майсторство на ДРХ (Детския радиохор). Процесът на надграждане бе демонстриран нагледно и от присъединяването към концертния състав на 16 невръстни певци, които получиха своето \"бойно кръщене\" при изпълнението на финалните песни. \nНикой не може да отрече факта, че ДРХ е  музикално бижу и концертите му са истински културни празници. Това, че за показаното майсторство хорът получи множество поздравления от държавни институции с най-висок ранг беше добро, но лошото бе, че лицата, които бяха ги подписали, не присъстваха в залата! А те трябваше да бъдат на това културно събитие, за да се убедят лично във високата стойност на българското музикално-изпълнителско изкуство, което със своите художествени постижения е \"неотделима част от световния музикален феномен\" (из констатациите на европейските експерти, направени през 2007 г. - преди присъединяването на България към ЕС). Това щеше да им позволи да вземат правилното държавническо решение - българската култура да бъде призната за национален приоритет! Защото без духовност населението ще бъде електорат, а не гуверньор! \nСвоя принос за успеха на \"Пролетния концерт\" имаше и участието на солистките Мария Славова, Светлина Стоянова и Петя Петрова. Техният път на професионални певици започва именно от ДРХ, в който получават не само първата си вокално-музикална школовка, но и неповторимото преживяване от общуването с публиката чрез средствата на музиката. Надявам се час по-скоро да осъзнаят, че те не са само добри певици, а са и представители на българската вокална школа и музикалния потенциал на българския народ. \nПрез 2020 г. ДРХ ще навърши 60 години от създаването си. Тази кръгла дата е добър повод за подобаващото й отбелязване. Главното задължение за това е на ръководството на БНР, което още отсега трябва да разработи оперативен план за мащабното й осъществяване. Като човек, заинтересован за просперитета на българската музикална кауза, позволявам си да му предложа - освен концертни изяви на хора в страната и извън нея: заедно с БНТ да се създаде филм за ДРХ; да се издаде книга със спомени на участниците в него за годините, преживени в хора, и ролята му за личностното им развитие; да се отпечата сборник с песни от неговия репертоар, който да се използва за целите на международния културен обмен. Детският радиохор заслужава това да стане реалност!   \n", "date": "2018.04.04", "title": "Размисли, породени от един \"Пролетен концерт\""}
{"url": "http://www.duma.bg/node/164158", "text": "Първият работен ден във Франция след Великден се превърна в кошмар заради транспортната стачка. Тя започна в понеделник вечерта в държавната железопътна компания Ес Ен Се Еф (SNCF) и на персонала в авиокомпанията \"Ер Франс\" (Air France). Всички вече говорят за \"черен вторник\" след дългия уикенд за Възкресение Христово, съобщиха медиите. \nСтачката в железниците се очертава да е продължителна. Стачни действия ще има по два дни на всеки пет дни до края на юни. Протестите са насочени срещу премахването на специалния железничарски статут при новоназначените, условията за отваряне към конкуренцията и превръщането на компанията в дружество с ограничена отговорност, което според стачниците открива пътя за бъдеща приватизация - нещо, което правителството отрича. \nЩе се движат 1 на 8 високоскоростни влака и 1 на 5 регионални влака. Влаковете към Испания, Италия и Швейцария няма да се движат. Почти нормално ще бъде движението на влаковете на компанията \"Талис\" към Белгия. От влаковете \"Евростар\" ще се движат три на всеки четири. За 4,5-те милиона пътници, които дневно ползват държавните железници, става доста трудно. \nЗа правителството на Еманюел Макрон битката също се очертава тежка. Кабинетът е решен да модернизира сектора и припомня, че движението на влак във Франция излиза с 30% по-скъпо, отколкото другаде, което прави железниците неконкурентоспособни. Според анализатори стачката на държавните железници би трябвало да струва между 10 и 20 млн. евро на ден. А в края на 2017 година дълговете на железниците достигнаха 46,6 млрд. евро. \nПрезидентът Макрон, ангажирал се със сериозни реформи във Франция, рискува много по въпроса за реформата на държавните железници. Предишни правителства отстъпваха по този въпрос, по-специално дясното правителство през 1995 г. след масови стачни действия, парализирали страната в продължение на седмици. Макрон толкова много критикуваше застоя и страха от реформи на предшествениците си, че сега трудно ще може да увърта, без да рискува сериозни политически вреди в замяна. \nНа фона на стачката в железниците персоналът на \"Ер Франс\", който иска увеличение на заплатите със 6%, ще стачкува за четвърти път днес за малко повече от месец. Компанията предвижда по-нарушен трафик в сравнение с предишния стачен ден на 30 март, като 75% от полетите й ще бъдат осигурени. Още три стачки в \"Ер Франс\" са предвидени за 7, 10 и 11 април. Тези стачни действия не са свързани пряко с реформите на Макрон, но ще допринесат за увеличаване на редиците на недоволните и за засилване на натиска над правителството, изправено пред истинска социална пролет. \nВъпреки всички неудобства 46 на сто от французите смятат, че исканията на стачкуващите са справедливи. Все пак 51 процента от хората се обявяват за необходимите реформи.  \n    \n", "date": "2018.04.04", "title": "\"Черен вторник\" във Франция "}
