{"url": "https://duma.bg/da-podadem-raka-na-sanarodnitsite-ni-zad-granitsa-n179734", "text": "\"Визия за България\" предизвика оправдан интерес в нашето общество. Това е принципен документ, добра основа за дискусия за бъдещето на страната ни. Яростните критики и язвителни реплики от дясно показват, че Проектът ще постигне своята цел. От друга страна, полезните предложения и допълнения, ще повишат неговата значимост като документ, който надхвърля партийната рамка и ще се оформи като общонародно общобългарско виждане. Бих предложил за дискусия идеи, които могат да намерят място във Визията. Общо е мнението, че демографският проблем е номер едно за страната ни. В общественото пространство се обсъждат най-различни варианти за решаването му. На този фон скандалите в Агенцията за Българите в чужбина повдигат редица неудобни въпроси за управляващите ни. Тепърва ще чакаме резултатите от предстоящите разследвания и дано този път нещата да се изяснят докрай! Това, разбира се, не отменя и не отлага демографските ни проблеми.   Назряващите събития на Балканите не ни оставят почти никакво време за маневриране. И най-важното - времето за решаването на проблема все повече намалява. Във връзка с това би било добре да почерпим опит от страни, които в последните години в една или друга степен са намерили начин да решат демографските си проблеми. В Държавата Израел има В продължение на десетки години това министерство упорито работеше и работи за практическото реализиране на стратегическите задачи, които политиците са му поставили за цел: многократно увеличаване на населението, като се привличат евреи от всички страни, главно от бившия Съветски съюз. От няколкостотин хиляди през 1948 г. сега Държавата Израел наброява над три милиона население. И има политическа и военна мощ, с която се съобразяват всички страни в Близкия изток. В нашата съседка Турция има Министерство за външните турци, което работи активно със своите граждани, намиращи се извън пределите на тази страна. Преди години гръцката държава изтегли всички етнически гърци от Крим и ги настани в Гърция. Бяха оземлени, дадоха им ниско лихвени кредити и по този начин бяха приобщени към Гърция. Ние имаме известен горчив опит от миналото, когато чужденци от други националности не успяха да се адаптират в България. Трябва ли да повтаряме старите грешки? Опитът и на редица европейски държави в \"интегрирането\" на хора от други националности не е положителен. Обикновено се създават анклави и гета, където постепенно се налагат собствени правила и закони. Обособяват се общества, които не приемат правилата и законите на страната, където са се заселили. Нещо повече, те започват силово да налагат на коренните жители своите правила, обичаи и религия. Можем ли ние да създадем условия на наши сънародници да дойдат и да заемат свободните работни места? За привличане на етнически българи един от начините  Може например да им се дадат ниско лихвени заеми и те да започнат да работят. В това отношение е необходимо нашето законодателство да стане по-гъвкаво. Но главното е бързо да се подпомогнат, да започнат работа. Българите зад граница обикновено са много трудолюбиви и скромни хора. Ето защо трябва да търсим начини за привличане на българи, които живеят зад граница, да се завърнат те в своята Родина. Разбира се, необходимо е да се изготви стратегия за работа с българските общности от различните страни.  По отношение на политиката за българите, които живеят в съседните на страната ни територии. С тях ние трябва да развиваме активни културни, научни и духовни връзки. Непременно трябва да създаваме и икономически стимули за тези хора. Тук особена роля има нашият бизнес, който трябва да се насочи към тези региони, включително чрез инвестиции. Така ще се създават условия за установяване на по-тесни интеграционни контакти. Например, след като в страната ни се създават дружества за българо-гръцка дружба, може да се създадат такива и от другата страна на границата в Егейска Македония. Необходимо е разпространение на наши телевизионни програми в Македония. Български вестници и литература трябва да се появяват по-активно в западната ни съседка. Нека хората сами да преценят има ли разлика между двата езика. Широки са възможностите на страната ни за разширяване на контактите ни с етническите българи, живеещи в Руската федерация. Има предложение за създаване на център на българския език и култура в Казанския университет. Може да се приемат техни студенти в България по стажантски програми в сферата на туризма и леката промишленост. Организирането и провеждането на научни конференции, дискусии по научно-практически въпроси от взаимен интерес ще даде възможност за по-добро опознаване и сближаване с етническите ни сънародници, някои от които биха пожелали да се заселят в България. Мнозина от тях се жалват, че срещат трудности дори за получаването на български паспорти. Трябва да се работи за създаване на условия, които да  Ако ги държим в палатки на хляб и вода, няма да дойдат да живеят тук. Необходимо е обаче да се изработи механизъм, който да ги задържи да останат в България, а не да ползват страната ни за транзитен пункт по пътя към други страни в ЕС. Разбира се, на определен етап може да получат примерно зелени карти, а не български паспорти! Нека да поработят, да добият уседналост между три и пет години и след това да получат тъй желания български паспорт.  Нека се надяваме, че ще се намерят депутати, които най-после ще внесат законопроект за създаване на Министерство на имиграцията. Държавата ни има нужда от единен административен орган, който да координира и реализира стратегическа концепция за привличането на хиляди етнически българи, които да намерят работа и препитание у нас. Защо трябва да каним китайци, филипинци, араби или чернокожи, след като можем да създадем условия на наши сънародници да дойдат и да заемат новооткриващи се работни места. Горчивият опит с поканените виетнамци отпреди около 25-30 години и негативите, които България и Виетнам понесоха от този неудачен експеримент за тяхното \"адаптиране\" в България, показват, че такива експерименти са неуспешни. Още повече, че и в Западна Европа са видни отрицателните последици от \"интегрирането\" на негри, араби и други в страни като Холандия, Франция, Германия и др.  Сигурно е, че ще се намерят хора, които ще изсипят купища доводи срещу създаването на министерство, което да се заеме изцяло с реализирането на политиката по привличането на наши сънародници в България с цел трайно настаняване. Някои ще изтъкнат финансовите проблеми, свързани със създаването на нова администрация. На тях може да се отговори много просто. Териториите, губерниите, вилаетите нямат нужда от нито едно министерство. Те се управляват от губернатор или валия. Такава е реалността! Това ни чака, ако не се вземат навреме мерки, други ще изсипят един куп доводи как всички тези проблеми могат да се решат по други начини, като например организиране на дискусии, конференции и особено създаването на работни комисии. Ножът обаче е опрял до кокала и  Тези въпроси обаче трябва да се решават от държавници, а не от политикани. Какви са изводите от всичко казано. България има нужда от създаване на Министерство на имиграцията. То би следвало да има широки пълномощия за работа с нашите сънародници зад граница. Много е важно да се разпределят приоритетите за работа с етническите българи, живеещи в съпределните на България територии и тези, които живеят в по-далечни страни. С тези от по-далечните страни да се работи в направление създаване на условия, които да ги привлекат да се заселят в България. Сегашният парламент не е в състояние да решава такива жизненоважни за страната ни въпроси. Твърде много са скандалите, провалите и разправиите, особено около Агенцията за българите в чужбина. Но едно бъдещо правителство, ръководено от БСП, може да се заеме с благородната задача за решаване на проблем номер едно за България - демографската криза. В отчетния доклад на 46-ия конгрес на БСП от 2005 г. в  раздел \"Външна политика\" има едно скромно изречение: \"опростяване на процедурите по получаване на българско гражданство и последователна политика за насърчаване на обучението, както и заселването на българи от чужбина в страната\". Ще бъде добре това изречение да намери отново своето  място във \"Визия за България\" и нека след 13-14 години да отчетем какво е направено за решаването на този жизненоважен за Родината ни проблем, а не то да се вписва в решения и програми за следващите поколения. Сега е моментът \"Визия за България\" да изведе на водещо място решаването на демографския проблем. Това е задача номер едно за тези държавници, които мислят за бъдещето на България.", "date": "2018.11.21", "title": "Да подадем ръка на сънародниците ни зад граница"}
{"url": "https://duma.bg/holandiya-izmakna-22-ot-germaniya-i-izmesti-frantsiya-n179713", "text": "Германия и Холандия завършиха наравно 2:2 в Гелзенкирхен, а този резултат изпрати \"лалетата\" във финалната четворка на турнира Лига на нациите на УЕФА. На \"Фелтинс Арена\" в Гелзенкирхен Бундестимът поведе рано с голове на Тимо Вернер (9) и Лерой Сане (20), но \"лалетата\" постигнаха нужния резултат, за да изпреварят световния шампион Франция след късни попадения на Куинси Промес (85) и Върджил ван Дайк (91). 29-годишният Томас Мюлер (66) замени Серж Гнабри и записа мач №100 за Германия от дебюта си през 2010 г. Той има 38 гола и 36 асистенции за Маншафта. Капитанът на Холандия Върджил ван Дайк, който осигури хикса и с това класирането за финалната фаза, беше особено горд. \"Да финишираме първи - чувството е страхотно. Всички сме горди със себе си, изпитваме невероятни емоции. Стараехме се да постигнем своето във всяка една среща и получихме наградата си. Искаме да се класираме за Евро 2020. Това е главната задача. Ако спечелим Лигата на нациите, това ще бъде забележително, но искаме да се уверим, че ще бъдем финалисти и страната ще се гордее с нас\", заяви Ван Дайк. Той се показа и като голям спортсмен, като утеши румънския арбитър Овидиу Хацеган, загубил майка си часове преди мача. „Той се срина, стоеше със сълзи на очи, защото наскоро майка му бе починала. Пожелах му да бъде силен и му казах, че се справи много добре със задълженията си. Не е нещо кой знае какво, но може би му е помогнало”, допълни капитанът на Холандия.", "date": "2018.11.21", "title": "Холандия измъкна 2:2 от Германия и измести Франция"}
{"url": "https://duma.bg/zabranyavat-plastmasata-v-ski-zonata-v-bansko-n179756", "text": "Всички заведения в ски зоната на Банско от този сезон няма да използват пластмаса по никакъв повод, съобщиха на пресконференция от концесионера \"Юлен\". Те ще бъдат заменени с такива, които могат да се преработват на 100%, като например стъклени бутилки, бамбукови сламки и картонени чаши. Тази стъпка е предприета по повод Световната битка с пластмасата. Всеки, който си купи сезонна карта за този и миналия сезон, получава сребърен статут в курорта, който ще му носи различни отстъпки. При 4 поредни сезонни карти статутът става златен, а при 6 - платинен.", "date": "2018.11.21", "title": "Забраняват пластмасата в ски зоната в Банско"}
{"url": "https://duma.bg/iskam-sad-za-vinovnite!-n179732", "text": "Свидетел съм. Ще свидетелствам пред който и да е съд - български, европейски, интернационален, вселенски... Когато \"връщаха земята\", унищожиха земеделието ни. В останалите бивши социалистически страни я връщаха само на тези, които желаеха да си я обработват сами. Имал дядо му в тази местност три декара - отрязват му от единия край на блока съответно три декара. Но... кооперативният блок си остава и машинната обработка също. Неполучилите земята си, ще получават съответния наем (рента) от кооперативното обработване на тяхната земя. А в България? Ако насила някога са я взели от някого, защо трябваше насила да я връщат на потомците им, които очИвАдно не можеха да я обработват?! Аз съм един от тези, чиято земя сега пустее. Новосформираната кооперация отказва да я обработва, защото нивата ми не е в съседство с новите й блокове.  А блоковете? Оградил си някой по средата 2-3 декара и засадил дръвчета, защото хем не може да ги обработва, хем е против кооперативното обработване, било комунистическо. Нали знаете, кучето сено не яде, ама като легне върху него - не дава ни на кравата, ни на овцата да яде от сеното! Е-еех, беше време, когато идваха делегации от Италия, Франция и САЩ да се учат от българския опит в селското стопанство! Лично съм бил свидетел на такива посещения в Пловдивско, когато сестра ми бе агроном-бригадир. Ще осъдим ли някога виновниците за унищожаването на българското селско стопанство?! А фабриките, а заводите? Как така получава цял завод някой, защото дядо му някога имал там работилничка? Не вярвах, че това може да се случи, но в България и това стана. Та в тоя завод има дял и моят баща, и твоята майка, та и аз! Всички, чиито отчисления от заплатите отиваха за построяването, дострояването и надстрояването на завода. Протестирам! Като сме ви избрали за депутати или министри, не сме ви упълномощили да разпродавате на безценица или да раздавате общонародното имущество - нито земите, нито горите, нито фабриките и заводите ни! Що за подмазвачество, що за корупция и ограбване са това! Може би Симеон нямаше да владее сега толкова гори, ако блюдолизците не завеждаха исковете за земи, които не са били лична собственост, а дарявани на царската институция. При едно посещение на цар Фердинанд в Пловдив, например, градската управа му подарява най-големия пловдивски хълм - Джендем тепе. Има официално решение по този въпрос! Сега Симеон по същата логика можеше да иска и него, можеше и да го получи... Ала онази тогавашна градска управа за чия собственост е смятала този хълм, та го е подарила с лека ръка? В надпреварата за подмазване управата на Софийска област е могла да му подари и Софийското поле...  И сега? Сега наследникът смята България за своя частна собственост и може да си препродава на евреи, англичани и американци не декари, а планини и полета.  Съседът ми пък платил на двама лъжесвидетели, които подписали, че баща му имал пет декара земя край р. Чая в северната част на Асеновград и... сега разполага с тези декари. Нищо, че са били чужди - мои и твои, общи... Той ме кандардисваше и мен да се облажа по същия начин - трябвало да си намеря само още един свидетел, защото първият щял да бъде самият той. Но аз имам... съвест. И чувство за отговорност. За човещина. Обиколил съм почти всички европейски страни. В България бе извършена най-престъпната приватизация в Европа. Разорени бяха и индустрията, и земеделието, и банковата система, и здравеопазване, и... всичко, което е могло да бъде ограбено. Пряко и косвено откраднати са над 130-150 млрд. лева според статистиката. Все с маските на добродетели. Прогонени бяха над два милиона души да търсят препитание в чужбина. И унищожаването на страната продължава. Докога? Искам народен съд! Запишете ме като основен свидетел!                                                                                                                             ", "date": "2018.11.21", "title": "Искам съд за виновните!"}
{"url": "https://duma.bg/gruevski-poluchi-ubezhishte-ot-ungariya-n179747", "text": "Службата за имиграция и убежище в Унгария вече е взела положително решение за убежище, поискано от бившия македонски премиер Никола Груевски, предаде македонският сайт МКД. За решението в Будапеща са отчитали условията в македонските затвори, ситуацията с македонското правосъдие, което получава лоши оценки от евроинституциите, а и няма гаранции, че процесът срещу нето е бил справедлив. Груевски бе осъден на 2 години затвор за закупуване на скъп мерцедес за правителството. Самият Груевски съобщи във фейсбук, че е получил политическо убежище.  Междувременно няколко страни заявиха,  че Груевски законно е влязъл в тях. Той премина през територията на Сърбия с редовни документи, по това време срещу него нямаше издадена заповед за международно издирване, каза сръбският президент Александър Вучич в интервю за местната телевизия \"Хепи\". Ръководителят на черногорската дипломация Сърджан Дарманович заяви, че спрямо Груевски страната му е действала както с всеки друг чужд гражданин, защото не е имала информацията, че той е издирван, съобщи \"Плусинфо\". Нито един колега не е повдигал въпроса за убежището на Груевски, разкри унгарският външен министър Петер Сийярто след срещата на колегите му от ЕС. ", "date": "2018.11.21", "title": "Груевски получи  убежище от Унгария"}
{"url": "https://duma.bg/sreshta-s-pisatelya-aleksandar-gochev-doletyal-ot-sasht-n179728", "text": "На среща-разговор с писателя Александър Гочев и представяне на книгата му \"Далечни светлини\" кани издателство \"Захарий Стоянов\" днес, 21 ноември, от 18.30 ч. в ресторант \"Магически театър\" (известен като ресторанта на Астор, бул. \"Черни връх\" 29). Александър Гочев е завършил квантова химия в Софийския университет, работил е в Института за ядрени изследвания и ядрена енергетика при БАН. От 1985 г. е на работа в университети в Тексас и Индиана, а от 1989 г. е старши редактор и експерт по теоретична химия и физика в Chemical Abstrakt Service (Columbus, Ohio). Негова съдба е не само химията, а и литературата. Александър Гочев е член на Съюза на българските писатели, на българския ПЕН клуб и на американския ПЕН център. Жанровете, в които се изявява най-ярко, са драматургията и публицистиката. Читателите го познават от впечатляващите му публицистични и културоложки статии в \"Словото днес\", \"Нова Зора\", сп. \"Везни\", сп. \"Пламък\" и др.  Книгата \"Далечни светлини\" го представя като драматург - тя съдържа седем негови многоактни и едноактни пиеси: \"Далечни светлини\", \"Бар \"Американа\", \"Свободно падане\", \"Dos Gardenias\", \"Фокус-бокус\", \"Доларама\" и \"Мемоари\". Присъстващите в \"магическия\" ресторант с помощта на автора ще се почувстват като в бар \"Американа\" от пиесите му - нашенски бар, работещ като хибрид от кафене и пивница, в който на чаша се развързват езиците и героите му споделят истините за нашето време, повечето горчиви. А пиесата \"Фокус-бокус\", в която главните герои са фокусник и актьор, е посветена на Астор и Тодор Колев, именити съграждани и приятели на Александър Гочев.", "date": "2018.11.21", "title": "Среща с писателя Александър Гочев, долетял от САЩ"}
{"url": "https://duma.bg/defile-na-mladoto-vino-shte-podkrepi-obrazovanieto-n179721", "text": "Фестивалът \"Дефиле на младото вино\" се завръща с десето издание и ще е в подкрепа на образованието. По-специално се акцентира върху студенти, обучаващи се в направления на производствените процеси в хранително-вкусовата промишленост и туризма. 5% от приходите на събитието ще бъдат инвестирани в поощряването на някои от най-изявените младежи от специалности винопроизводство, кетъринг и туризъм от Университета по хранителни технологии в Пловдив. Тясно е партньорството на фестивала и с Академията за музикално, танцово и изобразително изкуство (АМТИИ). Организаторите изказват благодарности на прекрасните артисти от ансамбъл \"Тракия\" за подкрепата във всяко събитие и за доброто настроение, което създават по време на \"Дефиле на младото вино\". Студенти от АМТИИ ще зарадват присъстващите на фестивала с музикалните си умения и през седмицата преди дефилето. В три от вечерите ще звучат техни изпълнения, съпътствани от интересна програма. Участие във фестивала ще има и от Аграрен университет - Пловдив. Ще бъде представено вино, което се произвежда именно в базата на вуза. А студентите му ще вземат активно участие на щандовете на производителите. Десетото юбилейно издание на събитието ще събере над 40 винопроизводители от цялата страна и майстори на традиционната местна кухня в последния уикенд на месеца - 23, 24 и 25 ноември.", "date": "2018.11.21", "title": "\"Дефиле на младото вино\"  ще подкрепи образованието"}
{"url": "https://duma.bg/ako-osporvash-smetka-za-telekom-ne-si-dlazhen-da-ya-plashtash-n179754", "text": "Aко оспорваш сметка с мобилен оператор, не си длъжен да я плащаш. Също така трябва да можеш да ползваш услугите по договор до произнасяне по казуса. Това разясни директорът на Комисията за защита на потребителите (КЗП) Димитър Маргаритов.  Шефът на комисията обясни още, че една от най-често срещаните нелоялни практики е свързана с 4G интернета, който ти гарантира определени мегабайти. \"Впоследствие се оказва, че въпросните мегабайти са само при договор за 2 години. Тук има и друга лоша практика. Когато влезеш в интернет, всяко влизане е реално някакви килобайти, а се таксува мегабайт. Така бързо свършва лимитът от договорения мобилен интернет\", разказа той. Маргаритов припомни, че вече при два от мобилните оператори у нас договорът може да бъде прекратен с плащането на 3 сметки, без значение колко остава до края на контракта. ", "date": "2018.11.21", "title": "Aко оспорваш сметка за телеком, не си длъжен да я плащаш"}
{"url": "https://duma.bg/prognozirat-5-rast-na-turistite-prez-zimata-n179755", "text": "5% ръст на туристите през зимния сезон очаква министърът на туризма Николина Ангелкова. Гостите от Острова проявяват най-голям интерес към зимна ваканция у нас, като в Боровец се очаква техният брой да е с 5-10% увеличение. Нивата на македонски и сръбски туристи тук вероятно ще се запази, но очакваме повече български посетители и те да са около половината от всички, каза Ангелкова. Приходите от международен туризъм са 3,2 млрд. евро за периода януари-септември тази година, показват последните данни на БНБ. Ръстът спрямо същите месеци на 2017 г. е 7 на сто. За 9-те месеца на 2018 г. над 7,9 млн. са чуждестранните туристически посещения, те нарастват с 5,5% в сравнение със същия период година по-рано. ", "date": "2018.11.21", "title": "Прогнозират 5% ръст на туристите през зимата"}
{"url": "https://duma.bg/salman-mozhe-da-se-prosti-s-prestola-n179743", "text": "Членовете на кралското семейство на Саудитска Арабия се обявиха срещу наследяването на престола от принц Мохамед бен Салман заради обвиненията, че е отговорен за убийството на Джамал Хашоги, съобщиха медиите. Десетки принцове и братовчеди ще се опитат да попречат на принц Мохамед да наследи трона, докато все още е жив неговият баща - 82-годишният крал Салман бен Абдел Азиз Ал Сауд, твърдят три независими източника. Кралското семейство смята да подкрепи принц Ахмед - единствения брат на принц. Салман. Високопоставени служителИ на САЩ са подкрепили неговата кандидатура. Отношението на САЩ към Сламан се е променило не само заради неговото вероятно участие в убийството на журналиста Хашоги, но и заради желанието му да купи руско оръжие от Русия, включително зенитни ракетни системи С-400. В Саудитска Арабия престолът не се наследява автоматично от най-големия син, както е в повечето европейски монархии. Наследникът се избира от краля и старшите членове на семейството. Франция и Германия планират санкции срещу Саудитска Арабия, обяви френският външен министър Жан-Ив Льо Дриан. \"Ние много бързо ще вземем решение за известен брой санкции от наша страна\", каза той. ", "date": "2018.11.21", "title": "Салман може да се   прости с престола"}
{"url": "https://duma.bg/kratki-novini-n179745", "text": "Искането за прием на Косово в Интерпол бе отхвърлено. Срещу членството на Косово в международната организация гласуваха 51 държави, 68 бяха \"за\", а 16 гласуваха въздържал се. За да влезе дадена страна в Интерпол, тя се нуждае от мнозинство от 2/3, което Косово не осигури. Най-малко 40 са жертвите на експлозия на камикадзе, разтърсила среща на високопоставени духовници в Кабул. Това е една от най-смъртоносните атаки в столицата на Афганистан от няколко месеца насам. Други 60 души са били ранени при взрива. Атаката е била насочена срещу събирането на Съвета на улемите в сватбена зала за отбелязване на рождения ден на пророка Мохамед. Полицаи и войници в Папуа-Нова Гвинея нахлуха в парламента на страната, настоявайки за неплатени бонуси на AПЕК само няколко дни след приключването на международната среща на високо равнище. Те се нахвърлиха срещу персонала и разбиваха прозорци. От секретариата на APEC казаха, че плащането \"обикновено отнема седмица след края на голямо събитие\". рима души загинаха при стрелбата в болница в американския град Чикаго, щата Илинойс. Нападателят също е убит. Причината за инцидента била битов конфликт. Отделно един човек е загинал и други трима са ранени при стрелба в град Денвър, щата Колорадо. Стрелба имаше и в съседна Канада, в болница на град Кингстън. При инцидента бе ранен един човек.  Мръсният въздух съкращава живота на хората средно с почти 2 години. До този извод стигнаха учени от Института за енергийна политика на Чикагския университет. Непал е страната с най-замърсен въздух в света, а след нея се нарежда Индия, се казва в изследването.", "date": "2018.11.21", "title": "Кратки новини"}
{"url": "https://duma.bg/evrosayuzat-darzhi-na-dogovora-za-raketite-n179746", "text": "Евросъюзът се надява Договорът за ракетите със среден и малък обсег между САЩ и Русия да бъде съхранен и да се изпълнява, заяви ръководителката на европейската дипломация Федерика Могерини преди преговорите с военните министри от ЕС.  Според нея правилно би било да се настоява за пълното спазване на договора, а не за излизането от него. \"Това споразумение е много важно за Европа, ако то бъде зачеркнато, сигурността на Европа ще бъде застрашена, ние не искаме регионът да се превърне в борба между други държави. \"Дума\" припомня, че САЩ възнамеряват да излязат от договора.    ", "date": "2018.11.21", "title": "Евросъюзът държи на   договора за ракетите"}
{"url": "https://duma.bg/popeto-vleze-v-top-10-po-nay-mnogo-machove-v-a-otbora-n179712", "text": "Капитанът на националите Ивелин Попов изигра срещу Словения 80-ия си мач в националния отбор и се нареди на 10-о място между футболистите с най-много участия в предстивителната гарнитура. №1 в класацията е Стилиян Петров със 105 мача, пред 2. Борислав Михайлов 102 3. Христо Бонев 96 4. Красимир Балъков 92 5. Димитър Пенев 90 6. Мартин Петров 89 7. Радостин Кишишев 88 8. Христо Стоичков 84 и 9. Наско Сираков 82.", "date": "2018.11.21", "title": "Попето влезе в топ 10 по най-много мачове в \"А\" отбора"}
{"url": "https://duma.bg/yorma-panula-dirizhira-sofiyskata-filharmoniya-n179727", "text": "Финландският маестро Йорма Панула е сред най-почитаните диригенти в света и един от \"60-те най-влиятелни личности в музиката\", включени в изданието на BBC Music Magazine от ноември 2000 г. Утре, 22 ноември, в зала \"България\" той ще се включи в звездния 90-и сезон на Софийската филхармония. В програмата ще прозвучат Концерт за цигулка и оркестър 1 от Сергей Прокофиев, смятан за един от най-романтичните шедьоври на руската музика, и Четвърта симфония от Густав Малер, спечелила си признание за най-загадъчното произведение на австрийския гений. На софийска сцена известният диригент излиза в компанията на две изключително талантливи дами - цигуларката Лия Петрова, която смело щурмува звездния връх в Германия, и сопраното Мария Радоева - ученичка на Райна Кабаиванска и изгряваща звезда в италианските оперни театри. Възпитаник на академията \"Сибелиус\", Йорма Панула е ученик на Лео Фунтек и Франко Ферара. Творческият му път го е срещал с най-добрите оркестри и музиканти. Той е дългогодишен преподавател в Кралската датска музикална академия в Копенхаген и в Кралския колеж по музика в Стокхолм. Сред неговите ученици са световноизвестни имена като Есса-Пека Салонен, Юка-Пека Сарасте, Мико Франк, Адриан Прабава, Осмо Вянскя.", "date": "2018.11.21", "title": "Йорма Панула дирижира Софийската филхармония "}
{"url": "https://duma.bg/200-avtografa-za-fenovete-na-mariya-ilieva-n179720", "text": "200 от най-бързите фенове, поръчали първи новия албум \"Всичко - най-доброто от Мария Илиева\", ще получат личен автограф от певицата. Дискът, събиращ най-големите хитове на изпълнителката от началото на кариерата й до днес, излиза на 1 декември. Навръх рождения си ден звездата ще зарадва почитателите си с дългоочакваната компилация. В социалните мрежи Мария Илиева показа обложката на албума и разкри кои са 20-те сингъла в него. Това е четвъртата студийна тава на певицата. \"През годините събрах и доста сингли, които не са издавани до момента. Дойде време да ги споделя с всички, които обичат и осмислят музиката ми\", разкри Мария. От емблематичните \"Лунен сън\", \"Нищо\" и \"Стерео стая\", през супер успешните колаборации \"Alright\" (с група \"Те\"), \"Крадена любов\" и \"Чуваш ли ме\" (с Графа), \"Видимо доволни\" (с Криско), до най-новите \"Нека вали\", \"Mi Amor\" и \"Всичко\" (част 1 и 2), албумът рисува музикалния път на Мария Илиева и израстването й като артист. В диска влизат и още номер 1 сингли като \"Играя стилно\", \"I Like\" и \"Truly\" с Keith Thompson. Сред бонус траковете са включени ремикси на топ диджеите Doncho, DiMO (BG) и Dexter. Издател и разпространител на албума е \"Вирджиния рекърдс\", продуцент - \"Стерео стая\" https://www.facebook.com/mariailievaofficial/ https://www.instagram.com/maria_ilieva_official/ https://www.youtube.com/stereoroom @ YouTube http://goo.gl/Vdxk0N @ Website http://virginiarecords.com/ @ Facebook http://www.facebook.com/virginiarecordsbulgaria/ @ Instagram http://www.instagram.com/virginiarecords/", "date": "2018.11.21", "title": "200 автографа за феновете на Мария Илиева"}
{"url": "https://duma.bg/grazhdanska-otgovornost-mozhe-da-nadhvarli-2000-lv-n179751", "text": "Близо 2000 лева може да стигне разликата в цените на задължителната застраховка \"Гражданска отговорност\", когато заработи новата система \"Бонус-малус\".Това показват предварителните разчети на една от големите застрахователни компании, направени специално за \"24 часа\". Цената на полицата може да падне до 212 лв. за примерни водачи, които нямат нарушения, и обратното - да се качи до 2201 лв. за такива, които са натрупали наказания за лошо поведение на пътя и са причинили тежки инциденти. Повечето водещи компании у нас засега не планират ново повишаване на цените на полиците. Стандартните тарифи за неутралния 8-и клас по системата, от който тя ще стартира от 1 януари 2019 г.,за повечето водачи ще се движат около 280-300 лв. Както досега, и догодина тази цена ще се определя главно от три фактора - от мощността на автомобила, от размера на населеното място, в което той основно се кара, и от възрастта на водача. Най-малка е чувствителността на цената от размера на населеното място. Разликите между голям град, малък град и село се колебаят около 10-60 лв. при една и съща кубатура на колата. Най-голямо оскъпяване носи възрастта на водача - при една и съща мощност на возилото и при едно и също населено място за млади водачи тя ще е двойно по-скъпа - 550 лв. Същинското диференциране вече по системата \"Бонус-малус\" ще започне от догодина, а ще се прояви в цените от 2020 г. Колкото по-рисков е водачът, толкова по-висока ще е стартовата стандартна цена.", "date": "2018.11.21", "title": "\"Гражданска отговорност\" може да надхвърли 2000 лв."}
{"url": "https://duma.bg/stroitelite-iskat-predvidimost-po-programata-okolna-sreda-n179749", "text": "Строителният сектор е достатъчно подготвен да изпълни водните проекти по оперативна програма \"Околна среда 2014-2020\" в оставащия срок, ако нещата обаче се развиват плавно и по график, а не \"урбулешки\", \"в последния момент и срокът да е утре\". Това коментира вчера на форум инж. Илиян Терзиев от Камарата на строителите в България.  По оперативната програма са обявени процедури за 99% от бюджета на програмата (3,5 млрд. лв.), съобщи на форума зам.-министърът на околната среда Атанаска Николова. Сключени са 99 договора за безвъзмездна финансова помощ на обща стойност 1,37 млрд. лв., или 40% от ресурса. От началото на програмния период по проектите са разплатени над 400 млн. лв., или 11,6% от бюджета. Атанаска Николова припомни, че сектор води получава най-много средства от програмата или 2,3 млрд. лв., като финансирането през този период е чрез нов подход - обособяване на територии с един ВиК оператор. За регионите с приключила водна реформа бяха подготвени 14 регионални прединвестиционни проучвания, като по шест от тях дейностите вече са на финала. За останалите осем проучвания предстои приемането на финалните доклади. През лятото бе публикувана покана за подаване на проекти към 14-те ВиК оператора, които ще усвояват евросредства през този период. Крайната дата за подаване на проектите е 23 април 2019 г.", "date": "2018.11.21", "title": "Строителите искат предвидимост по програмата \"Околна среда\""}
{"url": "https://duma.bg/ot-pazara-sa-spreni-1-mln-litra-nekachestveno-gorivo-n179750", "text": "От началото на годината от пазара са спрени един милион литра некачествено гориво. Това стана ясно вчера от думите на министъра на икономиката Емил Караниколов пред БНТ. Министерството на икономиката чрез Държавната агенция за метрология и технически надзор контролира качеството на горивата. Проверките продължават, каза министърът. За цените на горивата министърът повтори, че те зависят от международните пазари. Той каза, че КЗК следи дали няма картел, монопол или изкривяване на пазарите. Проблемът е в доверието, убеден е Караниколов. Хората нямат доверие, хората са на ръба, за съжаление ние нямаме магическа пръчка и никой не е обещавал нещо невъзможно, тоест доходи минимални над 1000-1500 лева. Това ще стане с времето, няма как - ние почнахме от дъното и наистина малко по малко нещата се развиват. Икономиката ни върви, заяви Караниколов.", "date": "2018.11.21", "title": "От пазара са спрени 1 млн. литра некачествено гориво"}
{"url": "https://duma.bg/ivan-tsvetkov-stana-skaut-na-ludogorets-n179705", "text": "Иван Цветков стана скаут на Лудогорец. Бившият национал и футболист на Пирин, Левски и Ботев Пд се присъединява към настоящото звено, в което влезе и Яков Папарков. Досега вторият беше част от детско-юношеската школа на шампионите. \"Всички други скаути остават на работа\", заявиха от Управителния съвет. Цветков е с успешна кариера в Турция и Холандия, като даже има холандско гражданство. Георги Караманджуков пък поема спортно-техническата власт в Разград. Той ще ръководи новоучредения Селекционен съвет, който ще контролира работата в спортно-техническия щаб на представителния отбор, дейността на втория тим и школата. Това са промените, които бяха анонсирани в началото на октомври след уволнението на Методи Томанов. На този етап в Лудогорец длъжността спортен директор остава вакантна. Караманджуков работи при \"орлите\" от февруари 2011 г. В края на октомври той беше обвинен от собственика на ЦСКА-София Гриша Ганчев, че \"се разнася с едни торби с пари напред-назад по съблекалните\", за да урежда мачове и да купува съдийска подкрепа за Лудогорец.", "date": "2018.11.21", "title": "Иван Цветков стана скаут на Лудогорец"}
{"url": "https://duma.bg/zamesiha-beroe-v-cherno-toto-n179706", "text": "Берое беше замесен в \"черно тото\" покрай компанията \"Андроспортс\", която организира контролни срещи. Кипърците бяха обвинени в организиране на схема за манипулиране на мачове в страната между 2016 и 2018 г. Разследването е на \"Football Leaks\", като е цитирано от румънското издание \"Газета Спортурилор\". Компанията е предлагала помощ на клубовете, които се готвят на Острова на Афродита, да си уредят спаринги, но е ангажирала определени съдии, чрез които е оказвала влияние върху изхода на срещите. Под подозрение са попаднали 32 контроли, в които са участвали по три клуба от Полша и Кипър, по два от Сърбия и Чехия и по един от Украйна, Швейцария, Беларус, Словакия, Молдова, Румъния, България, Латвия и Унгария, както и 15 отбора от Русия. Мачът с българско участие е на 27 януари 2017 г., а Берое бие полския Висла Плоцк с 1:0 с гол на Ерик Почански (65) от дузпа. Схемата разкри румънският защитник Алин Стойка, който през зимата на 2016 г. е без отбор и получил обаждане от агента си Гавраил Папанастатос (Гър), който му предложил да се срещне и да разговаря с \"интересни хора\". Стойка пристигнал в Кипър, където се видял с 24-годишния латвийски защитник Кирил Григоров, който първоначално му предложил 500 евро за помощник-съдия и 1000 за главен арбитър на определени контроли. \"Преди мачовете получавахме инструкции от Кирил и от един кипърец. В много от срещите имах чувството, че и отборите са наясно със схемата и затова не се налагаше да правим кой знае какви нередности. Защитниците лесно позволяваха на нападателите да ги преминават или извършваха очевидни нарушения. Аз съм футболист и мога да разбера кога има нещо подозрително. Може и с клубовете да е имало някакви отделни договорки. Съдиите бяхме ангажирани за всеки случай, ако нещата на терена излязат извън контрол\", разказва Стойка. Румънецът признава, че е приел да участва в схемата, защото са му били нужни спешно 40 000 евро за лечението на баща му от рак. \"Срамувам се, но бих го направил отново. Тези пари дадоха шанс на баща ми, който още е жив\", допълва той. \"Андроспортс\" е разследвана за връзки със скандалния агент на ФИФА и китайски бизнесмен Ерик Мао. Повечето от ангажираните арбитри, които са участвали в схемата за манипулиране на мачове, са играли с клубове, свързани с 36-годишния Мао. Китаецът е разследван за уреждане на мачове в Ирландия, Латвия, Чехия, Румъния и Сингапур. Контролите в Кипър пък са били ръководени от осем рефери от Румъния, Португалия и Латвия, като петима от тях въобще не са били професионални съдии - четирима са били действащи футболисти, а още един е бил бивш играч.", "date": "2018.11.21", "title": "Замесиха Берое в \"черно тото\""}
{"url": "https://duma.bg/foyerverki-bezplatni-lekarstva-i-evropol-v-debata-za-ostavkata-na-simeonov-n179787", "text": "Дебатът около оставката на Валери Симеонов прерасна в предизборна схватка между всички политически сили в парламента. Близо четири часа от трибуната депутатите си разменяха реплики кой кои българи представлява, кой какво образование има, кой чии интереси обслужва. Веселин Марешки използва случая да направи безплатна реклама на лекарствата и горивата, с които търгува. ДПС отново атакуваха участието на националистите във властта, а от левицата пак припомниха скандала с БГ паспортите в ДАБЧ и петното, което корупционната схема нанесе на националната сигурност. Първоначалните опити на мнозинството да прокара без дебат и набързо гласуването на оставката на Валери Сименов завършиха със скандал и явно нарушение на правилника на парламента. Водещият заседанието Емил Христов като отказа да даде думата на лидера на БСП Корнелия Нинова. От опозицията реагираха остро. След неадекватни обяснения как Христов пропуснал да забележи вдигнатата ръка на Нинова, в крайна сметка тя бе поканена на трибуната. Дебатът се отпуши, а Вежди Рашидов смело тръгна да брани честта на ГЕРБ, нападайки Крум Зарков от левицата с оценки за младостта и образованието му. Последваха отново обяснения и извинения и дежурното изказване на гербаджийското \"острие\" Тома Биков. Представляваме 1,5 млн. българи и няма да подадем оставка, отсече той и наглижира призивите на БСП и ДПС за предсрочни избори, които да прекратят агонията на тази властти и на безпринципната коалиция.  Изказването му нажени страстите при ДПС. Рамадан Аталай, видимо развълнуван, поиска ГЕРБ \"да кажат остават ли под натиска на националистите и докога ще продължат да им угаждат\". Той попита ГЕРБ дали са харесвали езика на така наречения вицепремиер Валери Симеонов. Имате време да управлявате, не да властвате, продължи Аталай. Оставката толкова закъсня, че няма нито един от нас идея как и по какъв начин ще се измъкнем от всичко това, което е създадено в обществото с протестиращите, с бунтуващите се, с това, че премиерът не идва в парламента, каза още той. Ние не се радваме и не стреляме фойерверки, че един вицепремиер си подаде оставката, ние гледаме със загриженост на всичко това, което се случва и в опозицията, и в управляващите, затова еволюцията ни е необходима, възмути се депутатът от ДПС. От думите му се засегна лидерът на ПГ на ГЕРБ Цветан Цветанов. Който използва случая отново да нападне БСП и да им покаже, че дебатът, за който са настоявали днес бил безсмислен. Цветанов обясни как в коалицията има емоции, но водеща била управленската програма, която се изпълнявала стриктно. Нападна и президентът Румен Радев, който продължавал да сее нестабилност в държавата. Тук се намеси лидерът на левицата Корнелия Нинова. Която захапа Цветанов по темата стабилност и успешно управление. Тя припомни само един от скандалите около вицепремиера Симеонов - корупционната схема с български паспорти.  Като член на Управителния съвет на \"Европол\" какво ще направи Цветан Цветанов, за да информира европейските страни за пробива в европейската сигурност, който допуска правителството на Бойко Борисов, обърна Нинова към втория човек в ГЕРБ. и каква отговорност ще понесе малкият ви коалиционен партньор, попита още лидерът на опозицията. Цветанов не й остана длъжен и се опита да прехвърли топката в президентството. Единствената институция, даваща българско гражданство е президентската, а днешното управление има воля да се бори с всякакви корупционни схеми, натърти той. Веселин Марешки използва суматохата и си направи безплатна реклама от трибуната.  Явно няма да има дебати. Явно след два часа и половина правилно съм разбрал, че е време за реклама, обяви лидерът на Воля и продължи:\"3 млн. са клиенти на нашите аптеки и нашите бензиностанции, аз не искам да са ми клиенти, но единствените места, където няма протести, са пред нашите аптеки и нашите бензиностанции, похвали се Марешки. Водещият заседанието Емил Христов не реагира по никакъв начин на поведението на Марешки. И той продължи с пиарската си акция. Разказа как от всеки град му се обаждат с молби да разкрие аптеки и бензиностанции. После се обяви за единствен В крайна сметка вицепремиерът Красимир Каракачанов, който бе нагърбен със задачата да представлява правителството днес, обвини БСП, че размили дебата по реалната тема. Лидерът на ВМРО изнесе емоционална тирада за успехите на правителството, за това, че протестите са режисирани, цитира щедростта на кабинета в социалната сфера, изброи успехите в борбата с престъпността и корупцията. Обясни че Симеонов сам е решил да подаде оставка. Нямало никакъв натиск, нито заключване в кабинета на Борисов. После се прехвърли към БСП и им препоръча да си гледат вътрешнопартийните проблеми, а не да хокат властта.  Каракачанов не скри гнева си от това, че името му се свързва със скандала с БГ паспортите. Обвини БСП в долни лъжи и обясни как проблемите с българското гражданство са започнали при кабинета \"Орешарски\". В крайна сметка, след почти четири часа дебати, парламентът гласува оставката на Валери Симеонов като вицепремиер и избра на негово място Марияна Николова.", "date": "2018.11.21", "title": "Фойерверки, безплатни лекарства и Европол в дебата за оставката на Симеонов"}
{"url": "https://duma.bg/trima-amerikanski-prezidenti-v-poklon-pred-ivan-nochev-n179731", "text": "На Жул Верн принадлежи мисълта: \"Всяко велико дело е предшествано от голяма мечта!\" Най-голямата му идея мечта откриваме в романите \"От Земята до Луната\"(1865) и \"Около Луната\"(1869), които фактически са едно произведение от две части. В него трима астронавти - Барбикейн, Ардан и Никол, пъхнати в цилиндричен снаряд, изстрелян от дулото на артилерийско оръдие, достигат района на Луната. Снарядът обикаля няколко пъти вечерното ни светило и се връща на Земята. Такъв е сюжетът, предаден кратко. Тази велика идея бе изречена от французина Мишел Ардан в романа на Жул Верн със следните думи: \"Господа,... човек е започнал най-напред да пътува на четири крака, след това с двуколка, след това с каруца, след това с пътническа кола, след това с дилижанс, след това с железница... Снарядът е колата на бъдещето... Ако вярваме на някои ограничени умове (това наименование най им подхожда!), ще излезе, че човечеството е... осъдено да живурка върху земното кълбо, без някога да може да полети в междупланетното пространство. Нищо подобно. Ние ще ходим до Луната, ще ходим до планетите, до звездите така, както днес отиваме от Ливърпул до Ню Йорк - леко, бързо, сигурно - и по атмосферния океан скоро ще плаваме така, както плаваме по океаните на Земята...\" *** Трябваше да минат сто години, за да станем свидетели на реализирането на великата мечта идея! Осъществиха я в 1968 г. тримата американски астронавти Ф. Борман, Д. Ловел и У. Андерс с кораба \"Аполо-8\"! Обикаляйки Луната, те изпълниха и \"Жулверновата програма\"... Две години по-рано съветската автоматична станция \"Луна-9\" извърши меко кацане на Луната, а \"Луна-10\" стана първият й спътник. \"Хюстън, говори база \"Спокойствие\" - \"Орел\" кацна!\" - това е била паролата на американските астронавти Нийл Армстронг, Майкъл Колинс и Едуин Олдрин. След 76-часов полет на космическия кораб \"Аполо-11\" (стартът му е на 16 юли 1969 г. от космодрума \"Кенеди\" на полуостров Кейп Канаверал) тримата навлезли в орбита около Луната. Армстронг и Олдрин преминали в лунния модул \"Орел\", който се отделил от кораба и благополучно се прилунил в района на Морето на спокойствието. Било е 20 юли 1969 г. в 20 ч. 17 мин. и 43 секунди. На другия ден (в 4 ч и 56 мин.) Армстронг излязъл от модула, стъпил на лунната повърхност и изрекъл думите: \"Това е една малка човешка стъпка, но огромна крачка за човечеството!\" Казваме \"Било е...\", защото днес малцина се вълнуват от съобщенията за поредния космически експеримент. Струва ни се, че няма нищо необикновено в сътворяваното от учени, конструктори, космонавти. Така ли е било и така ли е днес? Хайде да не се връщаме назад във вековете, нито да пишем за мечтата на Икар. Ала не бива да забравяме тази дата и този подвиг, а да знаем и помним, че за него има голям принос и един българин. Кой е той? \"Орел\" кацна! - кацнла е не птица, а спускаемият апарат, отделил се от кръжащия около Луната кораб \"Аполо-11\". Макар сведенията за това епохално събитие да са все още оскъдни, информационните агенции съобщиха на света и името на българина - Джон (Иван) Ночев, с американско гражданство от 1962 г. В откритата страничка на свръхсекретната документация за  е записано участието на Ночев в изобретяването му. Джон Ночев изпълнил блестящо поставените му задачи от Американската агенция за изследване на Космоса (НАСА) с работещите в авиоинженеринговата му фирма \"Ланчия\" (основана през 1965 г.) Тя е известна с оригиналните разработки в световната въздухоплавателна индустрия, а теоретичните трудове на българина се изучават и днес в американски колежи и университети. Дотогава - близо десет години, Ночев работи при условия на изключителна секретност в авиокосмическия гигант \"Дженерал Дайнамикс корпорейшън\" заедно с част от елита на световната ракетна и космическа мисъл (Вернер фон Браун, Ото Рудолф и др.). Бил е главен проектант-инженер по космическите изследвания, на реактивните двигатели по програмата \"Аполо\". Работел и във фирмата \"Triga Reactor for General Atomic\". Излишно е да казваме, че целта човек да стигне до повърхността на Луната и благополучно да се върне на Земята е била изключително сложна и отговорна задача. За постигането й американците работят от 1958 г. по програмата \"Меркурий\", имали са и вариант на кораба \"Джемини\". А с програмата \"Аполо\" са извършени и тренировъчни полети в Космоса, подготвяни са бъдещи астронавти... Създаването на космическия кораб \"Аполо-11\" е дело на фирмата \"Норт Америкън Ейвиейшън\". Първият вариант на кораба е изстрелян на 26 февруари 1966 г., като е приводнен с парашут в Атлантическия океан. Ала през същата година Съветският съюз осъществява меко кацане на Луната с междупланетна станция. В САЩ удвояват усилията и две години по-късно излита \"Аполо-7\" с космонавти на борда.  В гигантската надпревара за овладяване на Космоса е включен и Джон Ночев. Той е  на спускаемия апарат, с които е станало плавното кацане на Луната, излитането и успешното скачване с кръжащия около Луната кораб. (Нали знаете, че в безвъздушното пространство около земния спътник няма съпротивителни сили.)  При кацането на Луната двете части на модула \"Орел\" са били свързани с четири болта. При излитането обратно към кораба \"Аполо-11\" болтовете били взривени и оттласнали едната половина на \"Орел\"... Така малката ракета на Ночев преодоляла лунното привличане и двамата астронавти Армстронг и Олдрин достигнали до кораба, скачили \"Модула на Ночев\" с \"Аполо-11\" и се намерили в прегръдката на Колинс... Какъв е бил пътят на българина до Америка? Иван Стефанов Ночев е роден в Карлово на 23 септември 1916 г. От малък се увлича по техниката, завършва в родния си град аероотдела на механо-техническото училище \"Братя Евлогий и Христо Георгиеви\", стажува в завод \"Арсенал\" в Казанлък и започва работа при брат си Ганчо в Държавната аеропланна работилница в Божурище. Двамата полагат основите на Аеропланната работилница към летище \"Марино поле\" - Карлово. През 1942 г. Иван, заедно с други майстори по ремонта на самолети, е изпратен на специализация в Германия. Записва се студент в Берлинската политехника, но войната го принуждава да се завърне в България. През 1944 г. отново се записва студент - в Пражката политехника, прехвърля се във Виенския технически университет, където се дипломира като инженер.  Във Виена защитава докторат (1950), работи няколко месеца на Виенското летище и отново се завръща. Ала в родината на немския възпитаник Иван Ночев не са гледали с добро око и той решава да емигрира. През 1951 г. прелита океана и се установява в Канада. Първите пет години от живота му на емигрант не са били за завиждане. Какво ли не е работил - от бране на диви ягоди в покрайнините на Торонто до старши инженер във фирмата \"Canadair LTD of Montreal\" (специализирана за направа на самолетни системи). Няма да гадаем кой и как открива Иван Ночев, но от 1956 г. той е вече в САЩ. С работата си Джон Ночев си е завоювал завиден авторитет не само в Сан Диего, но и в цяла Калифорния. Американският конгрес го удостоява с високо отличие за заслугите му към НАСА. Казват, че лични приятели са му били Роналд Рейгън и сенаторът Бари Голдуотър. В началото на 1991 г. Ночев съобщава на сестра си Мария в Карлово, че е решил през май да посети България. Ала на 13 март, след кратко боледуване, си отива от този свят. На погребението му в Сан Диего присъстват трима американски президенти -  Дори само този факт е показателен за изключителния талант на българина, за огромния му принос като водещ ракетен конструктор на НАСА за кацането на Луната! В средата на юли 2002 г. в Карлово бе учреден Клуб на научно-техническите специалисти \"Д-р инж. Иван (Джон) Ночев\". Година по-късно на рождения му ден бе открита паметна плоча на къщата, в която живеят наследници от рода му.       ", "date": "2018.11.21", "title": "Трима американски президенти в поклон пред Иван Ночев"}
{"url": "https://duma.bg/instagram-slaga-kray-na-falshivite-laykove-n179717", "text": "Администрацията на социалната мрежа инстаграм ще предприеме мерки за борба с използването на специални приложения, позволяващи автоматично да се оставят коментари и лайкове. \"През последните месеци наблюдаваме, че потребителите използват странични приложения с цел изкуствено увеличаване на аудиторията\", констатираха представители на компанията. Подобни действия противоречат на правилата на социалната мрежа и ще бъдат пресечени. \"Ще започнем да отстраняваме фалшивите лайкове, следвания и коментари от акаунтите, които използват странични приложения, за да си повишат известността\", обещаха от \"Инстаграм\". Компанията ще уведомява собствениците на акаунтите за премахването на поставените автоматично харесвания. На хората ще бъде предложено да променят своята парола, за да не могат повече страничните приложения да използват техните данни. Инстаграм стартира през октомври 2010 г. и първоначално е бил предназначен само за мобилните устройства на компанията \"Епъл\". От април 2012 г. социалната мрежа за фотографии и видео е достъпна и за потребителите на \"Андроид\". Тогава \"Фейсбук\" купи \"Инстаграм\" за 1 млрд. долара.", "date": "2018.11.21", "title": "Инстаграм слага край  на фалшивите лайкове"}
{"url": "https://duma.bg/plashtash-kompensatorna-taksa-ako-si-bez-vinetka-n179752", "text": "Ако шофьор бъде хванат да кара на пътя без винетка или тол такса, ще има право да заплати т.нар. компенсаторна такса. За леките коли се предлага компенсаторна такса от 70 лв., за превозните средства между 3.5 и 12 тона - 125 лв., а за над 12 тона - 175 лв. Това предвиждат промени в тарифите на АПИ. Те трябва да бъдат одобрени от Министерския съвет. Предложеният размер на компенсаторната такса за различните категории пътни превозни средства ще има санкционираща функция при заплащането на пътя на Националното тол управление. С платената такса санкционираният автомобил ще може да продължи пътуването си в рамките на денонощието. Освен това според промени в Закона за движение по пътищата, внесени в парламента от депутати на управляващото мнозинство, глобата за лека кола без винетка ще бъде 300 лв. Ако обаче регистрационният номер на колата не се чете, глобата е 500 лв. Най-високи са санкциите за тежкотоварните автомобили над 12 тона и те достигат 3000 лв. Шофьорите ще имат възможността да заплатят глобите още при констатиране на нарушението, в брой или с карта. Собствениците на автомобили, които имат дължими глоби или колата им е била засечена да кара по платени пътища, без да са платили такса или санкцията за нарушението, няма да имат право на годишен технически преглед. Отговорността за винетката е на собственика на автомобила. Служителите на тол системата ще имат право да спират на пътя и освен проверка за електронна винетка и тол такса, ще имат право да проверяват документите на колата, както и да връчват електронни фишове. Един от най-често променяните закони отново трябва да бъде коригиран заради въвеждането на електронната винетка за автомобилите от 1 януари 2019 г. и тол системата за тежкотоварни превозни средства от 16 август 2019 г. Собственикът на автомобила или лицето, посочено в свидетелството за регистрация на пътното превозно средство, са длъжни да не допускат движението на колата по платените пътища без електронна винетка или заплатена тол такса, предвиждат промените в закона. Това се прави основно заради тежкотоварните автомобили над 3.5 тона. Причината е, че обикновено шофьорите на ТИР-ове се оказват виновни за липсата на винетка, вместо собствениците на автомобилите, става ясно от мотивите към законопроекта. До технически преглед няма да се допускат колите, за които има непогасени публични задължения по Закона за пътищата. Досега изискванията бяха да е платен местният данък върху превозното средство и да има валидна застраховка \"Гражданска отговорност\". Целта на тази промяна е да се съберат дължимите санкции, защото в момента това става трудно. В началото на декември ще предложим за обсъждане обхвата на тол системата и варианти на тол такси за товарните автомобили над 3.5 т. Изчисленията се изготвят от Световната банка, която е консултант по проекта. Това заяви пред БНТ Антон Антонов, директор на \"Националното тол управление\". Той обясни, че вариантите за таксуване ще бъдат обсъдени с всички заинтересовани страни. След като бъде постигнат консенсус, тарифата ще бъде изпратена за нотификация в Европейската комисия. Цените на винетките за всички превозни средства няма да се променят - остават същите както досега. Антонов поясни, че тежкотоварните автомобили ще използват винетки до 15 август 2019 г., от 16 август те ще преминат на тол такса. Обществото или има нужда от допълнителна информация за предвидената уикенд винетка, или просто активно пътуващите продължават да смятат, че най-изгодна е годишната винетка. 33% от запитаните отговарят, че идеята изглежда е по-удобна от винетките за по-дълги периоди, но 58% смятат, че този тип винетка няма да е по-удобна. Останалите се колебаят, сочат данни от проучване на \"Галъп\" по поръчка на АПИ. Според него 40% от шофьорите знаят за електронната винетка, която ще се издава от началото на следващата година. 69% смятат, че пътуването у нас се е улеснило чувствително от строителството на нова инфраструктура. ", "date": "2018.11.21", "title": "Плащаш компенсаторна такса, ако си без винетка"}
{"url": "https://duma.bg/strah-i-obarkanost-skova-vlastta-n179786", "text": "Страх и обърканост тресе управляващото мнозинство. ГЕРБ са уплашени от протестите, мълчат насред скандална политическа криза и знаят, че една оставка няма да реши нищо и няма да потуши гнева на хората.  Това предупреди от парламентарната трибуна лидерът на БСП Корнелия Нинова. Тя се обърна към българските граждани с думите: Днес получихте поредното доказателство за това, че сте прави да искате оставка на цялото правителство. За пореден път премиерът унижи българското Народно събрание, доказа, че няма държавност и институции, а има един човек, който взима решенията еднолично. Мнозинство, което мълчи в тази политическа криза, е объркато и изплашено мнозинство, продължи Нинова. ГЕРБ са изплашени заради исканията на хората по улиците, категорична бе тя.  Тази оставка е поредната, но няма да реши нищо, защото не отстранява причините за състоянието, в което се намира държавата. Тази коалиция, казали сме преди две години, не е за политики, тя е за власт, пари и постове, подчерта Корнелия Нинова. И припомни позицията на БСП, че тази коалиция е зачената грешно. Политиката на тази коалиция е в полза на големите и на богатите. Вашата арогантност и заглушаване на различно от вашето мнение е част от причините за недоволството на хората. Живеете в своя реалност, не виждате, че загиваме като народ, че здравеопазването е в колапс, че обазованието ни произвежда неграмотни деца, обърна се отново към мнозинството Нинова. Призивът на социалистите отново бе за смяна на модела - този, при който политици и олигарси се сговарят.  Като пример за политическо високомерие лидерът на БСП даде и поредното увеличение на депутатските заплати на фона на протестите срещу ниските доходи, високите цени и неравенството. Паралелната държава днес краде 10 млрд. лева, а реалната подхвърля 50 млн. коледни надбавки. Това е моделът, който трябва да се промени, натърти Нинова. Но оставката на Валери Симеонов няма да промени модела. Тя просто сменя един човек с друг. Всичко ще продължи постарому - ще раждате несигурност и няма да има перспектива на народа. Има изход от тази ситуация - оставка на цялото правителство и избори. И каквото народът реши, завърши Корнелия Нинова. Лидерът на БСП бе допусната за изказване след извънреден председателски съвет, поискан от ДПС. Председателстващият заседанието Емил Христов на няколко пъти се направи, че не вижда вдигната ръка на Нинова за изказване. Последва остра размяна на реплики между управляващи и опозиция, имаше обвинения в нарушаване на правилника, поименна проверка и обяснения кой вижда лявата част от залата и кой гледа вдясно. От ДПС призоваха за повече уважение на Народното събрание като институция и поискаха 15 минути почивка. Предложението бе прието, а след почивката в крайна сметка Емил Христов даде думата на Корнелия Нинова.", "date": "2018.11.21", "title": "Страх и обърканост скова властта"}
{"url": "https://duma.bg/aets-kozloduy-e-s-nov-direktor-n179753", "text": "С решение на Съвета на директорите на \"Българския енергиен холдинг\" е направена промяна в ръководния състав на \"АЕЦ Козлодуй\". На мястото на Иван Андреев, като член на СД и изпълнителен директор, застава Наско Михов. Решението за освобождаването от поста е поискано лично поради здравословни причини. Промените влизат в сила от деня на вписване на решенията в Търговския регистър към Агенцията по вписвания. Наско Михов е заемал ръководни длъжности в енергетиката. Има 16-годишен опит в \"АЕЦ Козлодуй\" ЕАД и 2-годишен стаж в ДП \"Радиоактивни отпадъци\". Работил е и в Министерството на финансите.", "date": "2018.11.21", "title": "АЕЦ \"Козлодуй\" е с нов директор"}
{"url": "https://duma.bg/gerb-zapushiha-ustata-na-opozitsiyata-s-protsedurni-hvatki-n179785", "text": "С нагли и абсурдни процедурни хватки мнозинството в парламента отне думата на опозицията във връзка с оставката на Валери Симеонов. След две изказвания на депутати от левицата по рокадите в кабинета, водещият заседанието Емил Христов открито отказа да даде думата на други заявили изказване, включително и на лидера на БСП Корнелия Нинова. Той буквално неглижира вдигнатите отляво ръце на депутатите и обяви, че закрива разискванията по смените в правителството. Даде думата на ДПС и ГЕРБ за процедурни предложения и обяви гласуване, въпреки че от левицата поискаха няколко пъти думата. Христов съвсем се оплете в тълкуване на правилника, наложи се Данаил Кирилов от ГЕРБ да му подшушне какво следва. Самият Кирилов, в пореден опит да заглуши критиките на опозицията, поиска поименна проверка на кворума. Корнелия Нинова предупреди от трибуната, че ако мнозинството ще веднъж се опита да и отнеме правото да говори като лидер на парламентарна група, БСП ще поиска отстраняване на Емил Христов като зам.-председател на Народното събрание. След поименната проверка на кворума, нелепите обяснения на ГЕРБ продължиха. Емил Христов пробва да обясни как не бил забелязал вдигнатата ръка на Нинова и закрил дебатите. Започна дори да чете правилника, за да се увери, че няма как да даде думата на лидера на БСП. Да брани Емил Христов скочи Цветан Цветанов. Последва го и Веселин Марешки. Двамата гръмко обявиха как господин Христов подканил няколко пъти депутатите за изказване. Корнелия Нинова, казаха и двамата, вдигнала ръката си прекалено късно. Вече близо час продължават нападките между управляващите и опозиция в опит да се изясни има ли право левицата да се изказва и нарушил ли е правилника Емил Христов.", "date": "2018.11.21", "title": "ГЕРБ запушиха устата на опозицията с процедурни хватки"}
{"url": "https://duma.bg/prezidentat-udostoi-s-plaket-%E2%80%9Esv-sv-kiril-i-metodiy%E2%80%9C-sayuza-na-balgarskite-pisateli-n179782", "text": "Силната и здрава духовна среда е нужна, за да бъде подкрепян и оценяван българският талант. Това заяви президентът Румен Радев при отбелязването на 105-годишнината от основаването на Съюза на българските писатели. Тържественото честване, което събра редица творци от България и чужбина, се състоя в НДК под патронажа на държавния глава. Румен Радев удостои Съюза на българските писатели с плакет „Св. св. Кирил и Методий“ на президента. Отличието се връчва за значимия принос към българската литература, култура и духовно развитие и по повод 105-годишнината от създаването на творческата организация. По думите на държавния глава съюзяването и обединението на блестящи индивидуалисти и преди 105 години, и сега е продиктувано от необходимостта от здрава и силна културна и духовна среда, която да бъде отворена за знаещия, за твореца и непримирима към войнстващата посредственост и безпросветност. Съюзът на българските писатели последователно отстоява духовната мяра като бариера за налаганата посредственост, заяви Румен Радев и се обърна към присъстващите творци с думите: „Нека българският език с неговата „хубост и мощ“, както е написал Вазов, който вие цените и владеете, да продължава да блести в бъдещето и да бъде най-силният културен и духовен български код“. „Историята на съюза е внушителен летопис, в който се пресичат творческите пътища и наследството на гениални и обичани автори, над които се извисява задължаващата и покровителстваща духовна осанка на първия почетен председател на сдружението - патриарха на българската литература Иван Вазов“, посочи държавният глава. Президентът заяви, че за 105-те години от създаването му съюзът се е доказал като средище за творчески спорове, но и за творческо обединение. В него членуват поети, писатели, публицисти, имената на които много често са се превръщали в културни и духовни институции, отбеляза Румен Радев. Председателят на съюза Боян Ангелов припомни как писателската организация е създадена от група млади офицери, сред които Кирил Христов, Димитър Подвързачов и други, оцелели след Балканската и Междусъюзническата война, които били решени да спасят духа на България след подписването на Букурещкия мирен договор и с писмо призовават утвърдени български писатели да подкрепят идеята. Днешната 105-годишнина на Съюза на българските писатели е със значение за българската духовност, заяви Ангелов.  ", "date": "2018.11.21", "title": "Президентът удостои с плакет „Св. св. Кирил и Методий“ Съюза на българските писатели"}
{"url": "https://duma.bg/korneliya-ninova-kam-pisatelite-bez-vas-i-vasheto-slovo-nyama-da-ya-ima-balgariya--n179783", "text": "\"Приемете моите и на членовете на Националния съвет на Българската социалистическа партия, и на Парламентарната група \"БСП за България\" поздрави по повод 105-годишнината от основаването на Съюза на българските писатели.  Вашият съюз е една от най-дълголетните и значими творчески организации с решаващо влияние за развитието и утвърждаването на съвременната българска култура\". Това написа председателят на НС на БСП Корнелия Нинова в поздравителния си адрес по повод 105-та годишнина от основаването на Съюза на българските писатели. Тя добавя, че под почетното председателство на Иван Вазов, през 1913 г. в него се обeдиняват да членуват най-големите майстори на българската литература- творци, отстояващи с острия връх на перото и с несъкрушимата сила на писменото слово, своя творчески потенциал, творци с активна гражданска позиция в защита на свободата, хуманизма, социалната справедливост, демократичността, родолюбието, националното самосъзнание, здравите родови корени, любовта, добротата. \"Съюзът на българските писатели винаги е обединявал автори с различни политически пристрастия, идейни възгледи и творчески търсения. Но именно в това е неговата сила. Сила, помогнала му да оцелее през периодите на сътресения и кризи в българското общество\", пише още лидерът на левицата.  Нинова добавя, че поетите и писателите винаги са вдъхвали кураж на хората, винаги са били в челото на борбата за по-добър и справедлив живот, имали са своята достойна обществена позиция. \"Да си член на Съюза на българските писатели не носи материални облаги, а е въпрос на престиж и доказано творческо майсторство.  Затова ще си позволя да се обърна към вас, съвременни рицари на перото! Продължавайте да творите. Продължавайте да градите камък по камък стените на българската духовност. Без вас и вашето слово, достигащо сърцата и възвисяващо умовете и  душите, няма да я има България\", завършва Корнелия Нинова.", "date": "2018.11.21", "title": "Корнелия Нинова към писателите: Без вас и вашето слово няма да я има България     "}
{"url": "https://duma.bg/borisov-da-zashtiti-promenite-v-kabineta-poiska-bsp-n179784", "text": "Премиерът Бойко Борисов отново демонстрира пренебрежително отношение към Народното събрание. Той не счете за нужно да присъства в пленарна зала днес, когато се гласуват промените в кабинета - оставката на вицепремиера Валери Симеонов и предложението за негов заместник Марияна Николова. От БСП поискаха Борисов да дойде в парламента, за да представи промените и да ги защити. За пореден път премиерът показва неуважително отношение, подчерта Валери Жаблянов от левицата. Той настоя министър-председателят да бъде поканен в Народното събрание. По думите му абсурдно е смяната на зам.-министър-председател да бъде представяна пред депутатите от друг зам.-министър-председател. Бойко Борисов е длъжен да обясни какво се случва, защо Валери Симеонов подаде оставка. Мотивите за смяната трябва да чуем лично от устата на премиера, подчерта Жаблянов. Колегата му Иван Иванов добави, че е нелепо малкият коалиционен партньор да представя рокадите в голямата коалиция. Вицепремиерът Красимир Каракачанов прочете от трибуната предлаганите промени в правителството.", "date": "2018.11.21", "title": "Борисов да защити промените в кабинета поиска БСП"}
{"url": "https://duma.bg/nad-2-g-se-bavi-remontat-na-motrisite-simens-n179775", "text": "\"Най-големият проблем на БДЖ сега е закъсняването на търга за ремонта на мотрисите \"Сименс\". Те покриват около 60% от влаковете на БДЖ \"Пътнически превози\". А процедурата започна преди повече от 2 г. и не може да бъде приключена. Така не можем да ги ремонтираме и те ще рухнат\", заяви пред ДУМА председателят на Синдиката на железничарите в България  . Търгът за покупката на нови влакове беше отменен. Сигурно ще има нов, но няма как да получим утре нов подвижен състав, каза експертът. Според Бунев сега железницата има нужда от много професионално управление и насочване на всеки лев в ремонти. Влакове се отменят, закъсняват, защото няма достатъчно подвижен състав и пътниците драстично намаляха.", "date": "2018.11.21", "title": "Над 2 г. се бави ремонтът на мотрисите \"Сименс\""}
{"url": "https://duma.bg/bsp-shte-chisti-martvite-dushi-ot-izbiratelnite-spisatsi-n179770", "text": "БСП подготвя изменения, с които избирателните списъци да бъдат актуализирани, а \"мъртвите души\" в тях да бъдат заличени, обяви заместник-председателят на ПГ на БСП за България\" Крум Зарков. Ще предприемем мерки за завишаване на санкциите за онези кметове, които позволяват на адреси, които очевидно са необитаеми, да се регистрират стотици потенциални гласоподаватели, допълни той. Това са големите проблеми пред гласуването в България, допълни народният представител и обяви, че до края на седмицата съпартийците му ще внесат в Народното събрание свои предложения. От БСП се обявиха категорично против предложенията на ГЕРБ за промени в Изборния кодекс. Зарков обясни, че Изпълнителното бюро на БСП е решило да се противопостави на ограничаването на възможността за машинно гласуване. Машинното гласуване е един от начините да бъдат пресечени някои от най-зловредните практики по време на избори, а именно подправяне на протоколи, грешки при броенето и отчитането на преференции и др., настоя той. По думите му аргументите за технически трудности при подсигуряването на апаратурата са несъстоятелни. Зарков напомни, че този тип гласуване е уреден със закон, който е в сила още от 2014 г. Минали са 5 години, откакто законът постановява, че трябва да има машинно гласуване във всички секции. Беше даден достатъчно дълъг срок за експерименти, добави Зарков. В алтернативния бюджет на БСП са заложени и 50 млн. лв. повече за изборната администрация, за да може да се подсигурят машини, софтуер и т.н. Категорично сме против да заковем в закон \"Информационно обслужване\" като единствен възможен доставчик на тези услуги, обяви Зарков. Според него не може всичко да се затваря в една фирма, а ИО е натоварено с преброяването на вота. БСП е против намеренията да ГЕРБ да изпратят електронното гласуване в забвение, стана ясно от думите на Зарков. Той уточни, че с промените в Изборния кодекс гербаджиите заличават срока за въвеждането му, който бе закован за 2019 г. \"Това е груб политически фалш. Разкрива поведението на тази политическа сила. Тъй като я е страх да излезе срещу това, което счита за народната воля, обещава нещо, което знае, че не може да изпъни. С тези промени ГЕРБ създадоха легитимни очаквания в много хора и особено в нашите сънародници в чужбина\", коментира зам.-председателят на ПГ \"БСП за България\". Той обаче подчерта, че социалистите не отстъпват от вече заявените си позиции, свързани с електронния вот. БСП обаче са възмутени, че ГЕРБ отново отстъпва от позициите си, а този път използва аргументи, които преди са смятали за ретроградни. Социалистите отхвърлят и идеята за заличаването на номерата на партиите в бюлетините. Зарков обясни, че за да сработят дадени правила, те трябва да бъдат приети и разпознати от обществото, за което е необходимо време. Затова БСП настоява интегралните бюлетини да останат в сегашния си вид. Междувременно стана ясно, че Корнелия Нинова няма да бъде водач на евролистата на БСП догодина. Днес не мога да ви кажа кой ще бъде водач, но със сигурност от 200% мога да ви кажа, че няма да съм аз и това няма да се промени, заяви лидерът на социалистите. Тя опроверга слуховете, че съпругът й е на висок ръководен псот в \"Лукойл\" и определя цените на горивата. Предупреди ГЕРБ да внимават с думите си, защото вече е опровергала пред съда техни лъжи по неин адрес.", "date": "2018.11.21", "title": " БСП ще чисти \"мъртвите души\" от избирателните списъци"}
{"url": "https://duma.bg/kiev-shtyal-da-spira-turski-potok-n179742", "text": "Украйна ще направи всичко възможно да попречи на пускането в експлоатация на втората тръба на \"Турски поток\", закани се високопоставеният служител Леонид Униговски. \"Сега Украйна трябва да насочи усилията ни за предотвратяване на изграждането на втората тръба на \"Турски поток\", защото тогава това ще намали още повече обема на газа, достигащ през Украйна до Европа\", каза той. По думите му Киев ще губи 12-13 млрд куб метра годишно. ДУМА припомня, че България е един от вариантите за трасето на тази тръба. \"Украйна няма инструменти за влияние върху проекта \"Турски поток\": двете тръби минават по Черно море, без да засягат Крим, и проектът е двустранен въпрос между Русия и Турция\", контрира политологът от Севастопол Иван Чихарьов.", "date": "2018.11.21", "title": "Киев щял да спира \"Турски поток\""}
{"url": "https://duma.bg/libiya-e-razkasvana-i-ot-vanshnite-sili-n179739", "text": "Италия е една от страните в Европа, които са силно потърпевши от мигрантската криза на континента. Либия е една от страните, през които преминава част от онзи човешки поток от Африка към страните от ЕС, с който Брюксел все още не успява да се справи. Самата Либия също не е в състояние да спре лодките с търсещи сносен живот африканци към Италия. По времето на Кадафи либийските власти срещу солидни суми  (казват над 2 млрд. дол) успяваха да задържат мигрантите на своя територия. Но либийското \"черно злато\" нефтът, както и амбициите на Кадафи за суверенна политика и подобаващо африканско участие под негова егида в международните дела, включително финансови, замъглиха взора на западните лидери. Операцията на  НАТО не закъсня. Кадафи бе отстранен чрез зверско убийство, за което някои казаха, че е заслужено. Сигурно, но Либия се разпадна. Правителство на националното съгласие (в Триполи) начело с Файез Сарадж и подкрепяно от ООН, Либийската национална армия с лидер ген.Халифа Хафтар (базирано в Тобрук), радикализирани ислямистки групировки и племенни вождове воюват помежду си с претенции да вземат цялата власт в страната.  Всъщност след 42-годишното управление на Муамар Кадафи Либия се намира в състояние на гражданска война от 17 февруари 2011 г. , която бе наречена революция срещу диктаторското управление на \"сатрапа Кадафи\".  През 2014 г. се проведоха спорни избори, не без натиск на Запада като цяло. Оттогава на преден план излязоха политическите центрове, които са съсредоточени в Триполи и Тобрук. Те не само си съперничат, но и създават условия за конфликти между всички институции в страната, особено в областта на нефтените компании, банките, правораздаването. А това поставя Либия в невъзможност да осигури стабилност на държавата, да даде гаранция за сигурност на гражданите,  Именно с цел намиране на решение за либийската криза, която има пряка връзка и с миграционната криза,  Италия организира международна конференция в сицилианския град Палермо под егидата на премиера Конти. Идеята му била да събере президентите Тръмп, Путин и Макрон, както и канцлера Меркел, но САЩ, Русия, Франция и Германия изпратиха политици на по-ниско ниво. Все пак в разговорите участваха председателят на Европейския Съвет Доналд Туск, египетският президент ген. Абдел ас Сиси (пристигнал по-късно), туниският му колега Бежи Есебси, руският премиер Дмитрий Медведев, алжирският премиер Ахмед Уяхия, френският външен министър Жан Ив льо Дриан и германският зам.-външен министър Нилс Анен. В Палермо е бил и турският вицепрезидент Фуат Октай.  Като цяло по-ниско ниво на участие от замисленото. Срещата бе наречена \"мини среща на върха\". Италия е решила да домакинства такава конференция с надеждата по-бързо да приключат беззаконията в Либия и да се проведат избори под егидата на ООН. Но и с цел да си върне дипломатическото водачество в Либия, като го отнеме от Франция.  Подобна конференция имаше и през май в Париж, когато бе взето решение за провеждане на национални избори за парламент и президент на 10 декември 2018 г. Но продължаващите конфликти в Либия не дават основание за провеждане на избори на датата, определената от френския президент Макрон. Гасан Саламе, специалният представител на ООН за Либия, заяви, че изборите може да се реализират през юни 2019 г., и то след нова мирна конференция в началото на годината. Очакванията са били конференцията в Палермо да подкрепи новия мирен план на ООН за Либия, включително сроковете и участниците. В същото време самият Гасан Саламе казва, че \"в Либия  и на либийците им е дошло до гуша, уморени са от военния авантюризъм и дребнавите политически маневри на играчите\". Явно не е очаквал много от организираната в Палермо  \"мини среща на върха\". Надеждите са били поне да обединят отново главните политически играчи в Либия - правителството на Файез Сарадж, ген. Халифа Хафтар и председателите на двата съперничещи си парламента - Халед Мишри на Върховния държавен съвет и Акила Салех на Камарата на представителите. Всички те са били и на конференцията в Париж, но Рим тогава не успя да скрие негодуванието си от подхода на Франция по либийските дела. Италия като бивша колониална сила в Либия счита страната за част от своята географска сфера на влияние. По този начин Франция и Италия се явяват съперници по отношение на Либия. Но такива са и техните нефтени и газови компании \"Тотал\" и \"Ени\", действащи в Либия. Не бива да се пропуска, че Париж подкрепя ген. Хафтар, а Рим - премиера в Триполи Сарадж. По този начин Франция и Италия наистина се бойкотират една друга по отношение на Либия, но няма спор, че  Разговорите в Палермо бяха именно в посока сплотяване на редиците зад плана на ООН, който предвижда политически преход, включващ \"прекратяване на враждата между Италия и Франция\" и провеждане на национална конференция с цел насрочване на избори през 2019 г. Премиерът Конте заявява, че \"Италия е готова да изиграе ролята си\", тоест да предложи устойчива възможност за диалог. Един вид Палермо е \"ключова стъпка в ръководената от ООН стратегия за Либия\". Конте продължава, че \"сме изправени пред общо предизвикателство, каквото е стабилността на Либия, а рисковете от по-нататъшно влошаване на кризата тегнат над всички ни\". Внезапно обаче турският вицепрезидент Фуат Октай напуска конференцията в Палермо един ден след началото й. Определил я е като \"опит да се държи Турция извън процесите в Либия\".  Напуснал е след като в Палермо се е появил Халифа Хафтер, който е силният човек в Източна Либия, както и подкрепяният от ООН негов противник, Файез Сарадж, който пък е премиер в Триполи.  Турският вицепрезидент е обвинил някои страни, без да споменава имена, че се опитват да насочат процеса за трансформация на Либия в техен интерес. \"Напускам с голямо съжаление\", защото Либия има нужда от \"стабилност с по-малко външна интервенция\", казва Октай.  В същото време Хафтер и хората от екипа му са заявили, че те не участват в самата конференция, а използват случая за среща с лидери на съседните страни. Нито Хафтер, нито ген. Сиси са позирали за снимката, която се прави по традиция при всяка международна среща накрая. Ахмед ал Месмари, говорителят на армията на ген. Хафтар, е подчертал, че те игнорират конференцията, защото представителите от Триполи действат с нелегитимни милиции, както и с ислямистки екстремисти, подкрепяни от Катар. Не е тайна, че Либия де факто е рай за ислямистки групировки, идващи включително от съседни страни. Те преживяват с грабежи и трафик на хора, особено в южната част на страната.  Именно затова Рим, чиято колония е била Либия, прави опит да спре действията на базираните в страната мрежи за прекарване на мигранти, които са изпратили стотици хиляди през Италия за Европа. В Тобрук, където управлява ген. Хафтар, редовно обвиняват Турция и Катар, че финансират техните противници, включително ислямистките групировки.  Защото Либия е най-богатата на петролни резерви в Африка страна? Не само. Либия е била в пределите на Османската империя. Турците са доминирали и са определяли политическия живот в региона, твърдят в Анкара. От Анадола турци масово са мигрирали в Либия и са променяли етническия микс в страната. Както се казва, турската и магребската кръв са се смесвали. След 1975 г. също е имало миграция от Турция към Либия, която е била наречена \"модерна вълна\". Докато през 1936 г. турската общност в Либия е била само 5% от населението на страната, т.е. около 35 хил., сега е 1,5 млн. Само в Мисрата например от 400 000 население, 266 000 са турци. Голяма турска общност има и в Триполи.  Но по времето на Кадафи либийските турци са били преследвани. Смятало се е, че те са заплаха за процеса на арабизация на Либия. Настоящото правителство на Хафтар в Тобрук продължава тази теза и обвиненията, че Турция се намесва в Либия, не спират. Антитурските настроения на Хафтар не се крият. Не е лесна ориентацията в този либийски пъзел от конфликти и при наличието на сериозно задкулисие в политическата криза в страната. Ако не се нормализира обстановката и не се намери решение за стабилизация на Либия, страната не само може да се разпадне, включително териториално, но и мигрантската криза ще се задълбочи.  А точно това Европа не може да понесе. Каквото и друго да се говори или крие. Сложното в цялата ситуация е, че и сред играчи на международната сцена интересите са различни, становищата за Либия са разнопосочни, а това отлага решенията и мерките във времето. Независимо от слова за компромиси и единодействие. Турция е типичен пример и решението й да напусне конференцията в Палермо поставя нови препятствия по пътя за нормализация и обединение на разпарчетосана Либия.  В такава обстановка най-добре явно ще се чувстват ислямистките екстремисти, както и техните поддръжници. Бизнесът с човешките съдби ще продължава. А самата конференция в Палермо приключи без конкретен резултат, което признава и самият Конти.  Ето защо дали целта на ООН да се прекъснат финансовите потоци на ислямистките групировки в Либия ще се осъществи е въпрос с повишена трудност.", "date": "2018.11.21", "title": "Либия е разкъсвана и от външните сили"}
{"url": "https://duma.bg/prezidentskata-shterka-s-greshkata-na-hilari-n179740", "text": "Иванка Тръмп, дъщерята и съветничка на Доналд Тръмп, е нарушавала правилата за разпространение на правителствени документи, използвайки личната си поща за работната си кореспонденция, пише в. \"Вашингтон пост\". Според източници на изданието Иванка Тръмп е изпратила \"стотици писма\" на помощниците и служителите на президентската администрация чрез личния си имейл адрес.  Някои служители бяха изумени от обема на кореспонденцията, изпратена от личната поща на Иванка Тръмп и от нейната реакция. Източници разкриха, че съдейки по реакцията й, Иванка не е била запозната с правилата на Белия дом относно боравеното със служебна кореспонденция. Всъщност президентската дъщеря е допуснала грешката на Хилъри Клинтън, която бе съперничка на баща й за президентския пост. Самият Тръмп обвини Хилъри, че е използвала личната си поща за кореспонденцията си като държавен секретар.", "date": "2018.11.21", "title": "Президентската щерка  с грешката на Хилъри"}
{"url": "https://duma.bg/parlamentat-glasuva-ostavka-na-valeri-simeonov-n179780", "text": "Първа точка в дневния ред на депутатите днес е оставката на вицепремиера Валери Симеонов. Народните представители трябва да одобрят и предложение за негов заместник на поста. Във вторник вечерта на сайта на Народното събрание официално бе качена информацията, че номинацията за мястото на Симеонов е Марияна Николова. Юристката в момента е началник на кабинета на вицепремиера от НФСБ. Симеонов пък трябва да се върне в парламента на мястото на Миглена Александрова от \"Атака\". Това ще доведе до преразпределение на силите в \"Обединени патриоти\". \"Атака\" остава със 7 депутати, 9 ще има НФСБ и 11 - ВМРО.", "date": "2018.11.21", "title": "Парламентът гласува оставка на Валери Симеонов"}
{"url": "https://duma.bg/blokiraha-migrantski-ukaz-na-tramp-n179741", "text": "Американски съдия временно блокира заповед на президента Доналд Тръмп, която забранява подаване на документи за убежище от имигранти, които незаконно са проникнали в САЩ от Мексико, съобщиха медиите. Това е поредната съдебна загуба за мигрантската политика на Тръмп.  Решението на съдията Джон Тайгър в Сан Франциско незабавно влиза в сила и ще действа най-малко до 19 декември, когато на следващо заседание ще се търси трайно решение по казуса. Заповедта на Тръмп предвижда проверка на молбите само на мигранти, представители документите на КПП-та.", "date": "2018.11.21", "title": "Блокираха мигрантски указ на Тръмп"}
{"url": "https://duma.bg/opasno-vreme-poroen-dazhd-i-poleditsi-n179781", "text": "Опасно време в почти цяла България днес. Жълт код за поройни дъждове и поледици е обявен за 17 области в страната, за три предупреждението е с оранжен цвят. Най-много ще вали в Стара Загора, Хасково и Кърджали. Там се очакват значителни валежи от дъжд със сумарни количества за денонощието между 30 и 50 л/кв. м.  В Северозападна България при температури около нулата и днес има опасност от поледици. В останалата част от страната температурите ще са предимно между 5 и 10 градуса, в крайните южни райони и по Черноморието- до 11-12 градуса. В София максималната температура днес ще е 5 градуса. В планините също ще вали дъжд, над 2000 метра височина- сняг. Ще бъде ветровито с умерен до силен вятър от юг-югоизток. Максималната температура на височина 1200 метра ще около 7 градуса, на 2000 метра – около 3 градуса. В областите  София-град, София-област, Перник, Кюстендил, Благоевград, Пазарджик, Смолян, Пловдив, Сливен, Ямбол, Търговище, Разград, Силистра, Шумен, Добрич, Варна и Бургас, е в сила жълта степен на опасност за валежи от дъжд. Там също се очакват значителни количества – между 20 и 30 л/кв. м. Във Видин, Монтана, Враца, Плевен, Ловеч, Габрово, Велико Търново и Русе е обявен жълт код за валежи от дъжд, сняг и поледици. Там се очакват значителни валежи от дъжд с количества до 20-25 л/кв. м. Ще има и условия за образуване на поледици.", "date": "2018.11.21", "title": "Опасно време: Пороен дъжд и поледици"}
{"url": "https://duma.bg/vlado-nikolov-shte-igrae-oshte-dva-mesetsa-n179707", "text": "Владимир Николов остава да играе за Левски още два месеца. Президентът и треньор на волейболния клуб на \"сините\" се върна на паркета за \"вечното дерби\" с ЦСКА (1:3) заради многото контузени в състава му, като идеята беше да помага само в тази среща. В нея той заби 20 т. На този етап обаче не се знае кога титулярният диагонал Смилен Мляков ще се върне в игра, а Гордан Люцканов ще отсъства поне месец. Поради тази причина Левски взе от Дунав посрещача Иван Петров. Владо Николов пък има проблем с рамото на дясната атакуваща ръка и поради тази причина в началото на другата седмица ще пътува за Италия. Там ще се консултира със световноизвестния специалист проф. Порчелини. Освен това 41-годишният бивш капитан на националния ни отбор ще си изработи стелки, каквито ползваше, докато беше активен волейболист. \"Надявам се тялото ми да издържи на натоварванията и да се представя на ниво до завръщането на Мляков. През януари има и турнир за Купата на България, на който имаме шансове да постигнем нещо\", каза Николов. Първата изява на легендарния нападател в домакински мач ще бъде в събота, когато \"сините\" приемат Монтана. Довечера столичани гостуват на Добруджа в изтеглен двубой от Суперлигата заради участието на клуба в турнира \"Чалъндж къп\". На 29 ноември Левски приема Рованиеми (Фин).", "date": "2018.11.21", "title": "Владо Николов ще играе още два месеца"}
{"url": "https://duma.bg/aoiyama-si-osiguri-izkachvane-v-yerarhiyata-n179709", "text": "Даниел Иванов-Аоияма спечели осми пореден двубой на последния за сезона супертурнир по сумо във Фукуока. В X кръг \"Синята планина\" извади от равновесие японския си съперник Такарафуджи с техниката \"хатакикоми\". С успеха 197-килограмовият борец от Елхово с ранг \"маегашира-12\" си осигури да завърши турнира с положителен баланс, а това му гарантира изкачване в сумо йерархията. Аоияма разделя второто място с 8 победи и 2 загуби с още трима сумисти - Оношо, Даиейшо и Такаясу. Лидер с 9-1 е японецът Такакейшо. Съперник на Иванов днес във Фукуока е японецът Ютакаяма, който е с пасив (4-6) досега. Двамата са се срещали 2 пъти на дохиото и имат по една победа.", "date": "2018.11.21", "title": "Аоияма си осигури изкачване в йерархията"}
{"url": "https://duma.bg/unikalno-rastenie-otkriha-v-strandzha-n179718", "text": "Ново растение е открито в Природен парк Странджа, съобщи за e-Burgas.com доц. д-р Дико Патронов - дългогодишен изследовател на най-обширната защитена територия в България. Уникалният представител на флората е от вида колхидски джел и е намерен в резерват Витаново. За разлика от своите събратя, които са с червени плодове, неописваното досега растение е с жълти. \"Във всички находища на колхидски джел, под склопа на източнобуковата гора или на открито, вечнозеленият храст има ярко оцветени розово-червени плодове. В досегашната ни практика и по литературни данни не е имало информация за друго оцветяване\", разказа доц. Патронов. Находището е разположено до голям карстов извор в крайречната тераса на местността Голям Мечи дол, непосредствено до границата с Турция. \"Откритието има важно значение за обогатяване на флората на парк Странджа, особено с вечнозелен храст, който е критично застрашен и вписан в Червената книга на България като оригинално червеноплоден. Находката има и стопанско значение. Растението при всички случаи ще намери място като красив, интересен вид на градската флора по парковете и градините. Този случай показва, че никога не е късно да се открие нещо ново по нашите земи като резултат на споделена упоритост, късмет и случайност\", коментира още доц. Патронов.", "date": "2018.11.21", "title": "Уникално растение  откриха в Странджа"}
{"url": "https://duma.bg/pone-bronz-za-stoyka-petrova--n179710", "text": "Стойка Петрова (54 кг) си осигури поне бронзов медал на Световното първенство по бокс за жени в Делхи. Последната ни участничка в Индия се класира уверено за 1/2-финалите след победа над представителката на домакините Маниша Маун с 4:1 съдийски гласа (30:27, 29:28, 29:28, 27:30, 30:27). Според регламента в бокса загубилите на 1/2-финал директно печелят бронзови медали, а победителите се бият за златото.  Петрова си осигурява отличие от най-големия форум за втори пореден път. Тя е световна вицешампионка от Астана 2016. Утре за място на финала българката излиза срещу коравата монголка Нандинцецег Мягмардулам. Другата ни надежда за медал Станимира Петрова, световна шампионка от Астана и двукратна европейска шампионка, пък обяви, че ощетяването й от реферите в Делхи ще я накара да се бие още по-силно. На ринга в Делхи асеновградчанката беше порязана от съдиите, които присъдиха с 3:2 гласа победата на индийската дебютантка Соня Чахал. В яростта си треньорът й - олимпийският шампион от Москва 1980 Петър Лесов, хвърли бутилка с вода на ринга, заради което беше изгонен от световното. \"Ще се завърна по-силна и следващия път резултатът ще бъде друг. Благодаря на всички от екипа. Най-вече на личния ми треньор Петър Лесов, на семейството ми и приятелите, и на всички мои фенове от България за подкрепата, вярата в мен и за труда, който положихте\", написа във фейсбук Станимира Петрова.", "date": "2018.11.21", "title": "Поне бронз за Стойка Петрова    "}
{"url": "https://duma.bg/rezultati-n179711", "text": "VI кръг Лига С, Група 3: България - Словения 1:1 1:0 Г. Иванов (68) 1:1 Зайц (75); Кипър - Норвегия 0:2 Камара (36 и 48), ЧК: Сиелис (80-К), Елюнуси (90-Н). 1. НОРВЕГИЯ 13 2. България 11 3. Кипър 5 4. Словения 3.  Лига А Група 1: Германия - Холандия 2:2 1:0 Вернер (9) 2:0 Сане (20) 2:1 Промес (85) 2:2 Ван Дайк (90+1). 1. ХОЛАНДИЯ 7, 8:4 2. Франция 7, 4:4 3. Германия 2. Група 2: 1. ШВЕЙЦАРИЯ 9 2. Белгия 9 3. Исландия 0!.  Група 3: снощи: Португалия - Полша. 1.ПОРТУГАЛИЯ 7. 2. Италия 5 3. Полша 1!  Група 4: 1. АНГЛИЯ 7 2. Испания 6 3. Хърватия 4!. Лига В Група 1: Чехия - Словакия 1:0 Шик (32). 1. УКРАЙНА 9 2. Чехия 6 3. Словакия 3!.    Група 2: снощи: Швеция - Русия.  Група 3: 1. БОСНА И ХЕРЦЕГОВИНА 10. 2. Австрия 7 3. Северна Ирландия 0!. Група 4: Дания - Ирландия 0:0. 1. ДАНИЯ 8 2. Уелс 6 3. Ирландия 2!.  Лига 3 Група 1: снощи: Шотландия - Израел.  Група 2: 1. ФИНЛАНДИЯ 12 Унгария 10 3. Гърция 9 4. Естония 4!.   Група 4: снощи: Черна гора - Румъния и Сърбия - Литва.   Лига D Група 1: Грузия - Казахстан 2:1 1:0 Маребашвили (59) 2:0 Чакветадзе (84) 2:1 Омиртаев (90); Андора - Латвия 0:0, ЧК: Сабала (38-Л). 1. ГРУЗИЯ 16 2. Казахстан 6 3. Латвия 4, 2:6 4. Андора 4, 2:9.    Група 2: 1. БЕЛАРУС 14. 2. Люксембург 10 3. Молдова 9 4. Сан Марино 0. Група 3: снощи: Косово - Азербайджан и Малта - Фарьорски острови.    Група 4: Македония - Гибралтар 4:0 1:0 Барди (27) 3:0 Несторовски (67 и 80) 4:0 Трайковски (90); Лихтенщайн - Армения 2:2 0:1 Адамян (9) 1:1 Бюхел (44) 2:1 Хаслер (47) 2:2 Карапетян (85). 1. МАКЕДОНИЯ 15 2. Армения 10 3. Гибралтар 6 4. Лихтенщайн 4.  * Отборите с главни букви продължават на полуфинали в лигите. Отборите с ! изпадат в по-долната лига.  Футбол по Диема спорт 20.00 \"Домът на футбола\" по Нова спорт 21.45 Сoлфoрд Сити - Шрусбъри Таун по Евроспорт 1 18.45 Испания - Канада (девойки) 21.45 Германия - САЩ (девойки) по БНТ 3 Снукър 20.00 Демонстративен мач в Пловдив (Марк Уилямс - Джон Хигинс) по Евроспорт 1 Кърлинг 14.00 ЕП в Талин по Макс спорт 1 Баскетбол 19.45 ЦСКА М - Жалгирис по Макс спорт 2 21.00 Панатинайкос - Барселона по Макс спорт 3 19.00 Тофаш - Локомотив Кубан 21.00 Алба Берлин - Лимож", "date": "2018.11.21", "title": "Резултати"}
{"url": "https://duma.bg/mezhdunarodni-filmovi-otlichiya-za-studenti-na-natfiz-n179724", "text": "Стефани Дойчинова завършва образованието си по филмова и телевизионна режисура в НАТФИЗ. Учебният й филм \"Пипнах те!\" беше селектиран и включен в конкурсната програма на 17-ото издание на фестивала на Пекинската филмова академия в Китай. Лентата отнесе Наградата на публиката. Седмица по-късно \"Пипнах те!\" влезе в надпреварата за Наградата на SEECS на 14-ото издание на Международния студентски филмов фестивал \"Ранно пиле\" и я спечели. В състезателната програма се съревноваваха 116 игрални, документални и анимационни филма от цял свят. Фестивалът отличи и анимационния филм \"Жената\" на Диана Монова, дипломант в специалност анимация на НАТФИЗ.", "date": "2018.11.21", "title": "Международни филмови отличия за студенти на НАТФИЗ"}
{"url": "https://duma.bg/knizhni-dni-v-elektronnata-knizharnitsa-na-hermes-n179725", "text": "Електронната книжарница \"Хермес\" (www.hermesbooks.com) обявява Книжни дни с големи намаления от 21 до 24 ноември (сряда - събота). Всички книги на ИК \"Хермес\" ще бъдат с 30 на сто отстъпка от коричната цена, а 50 избрани заглавия ще се продават с отстъпка от 50 процента. Срокът за доставка на поръчките, постъпили по време на кампанията, е до 7 декември т.г. ", "date": "2018.11.21", "title": "Книжни дни в електронната книжарница на \"Хермес\""}
{"url": "https://duma.bg/vrachvat-natsionalnata-nagrada-zahariy-stoyanov-n179726", "text": "Издателство \"Захарий Стоянов\" организира церемония по връчването на Националната награда за литература \"Захарий Стоянов\". Тя ще се състои на 22 ноември от 18 ч. в литературния салон в Тракийския дом в София, ул. \"Стефан Караджа\" 7А. сн. 1705 ", "date": "2018.11.21", "title": "Връчват Националната награда \"Захарий Стоянов\""}
{"url": "https://duma.bg/datata-n179704", "text": "СВЕТОВЕН ДЕН НА ПОЗДРАВИТЕ. Честван за пръв път през 1973 г. по инициатива на двама братя от щата Небраска - Майкъл и Брайън Маккормик, като реакция срещу засилване на международното напрежение. Поводът за обявяването му е четвъртата арабско-израелска война (6 октомври - 11 ноември 1973 г.). Днес отбелязваме Деня на християнското семейство и на православната християнска учаща се младеж. СВЕТОВЕН ДЕН НА ТЕЛЕВИЗИЯТА. Отбелязва се от 1996 г. с резолюция на ООН в чест на първия Световен телевизионен форум в Ню Йорк, САЩ (1996 г.). На всички държави е предложено да отбелязват този ден, като обменят тв програми, посветени на мира, безопасността, икономическото и социалното развитие, разширяването на културния обмен. ДЕН НА ОРЯХОВО. На тази дата през 1877 г. по време на Руско-турската освободителна война градът е освободен от турско робство. На този ден и Златоград е освободен по време на Балканската война през 1912 г. 1881 - УМИРА АМИ БУЕ, ФРЕНСКИ ГЕОЛОГ, ПО-КЪСНО ПРИЕЛ АВСТРИЙСКО ПОДАНСТВО (Р. 1794 Г.). Един от пионерите на геоложките проучвания в Европа. Известен с изследванията си на Балканите и в частност - в България. Проучва Рила, долината на р. Струма, Пирин, Софийската котловина, Витоша, Стара планина, р. Искър, р. Марица, Родопите и др. Изработва първата геоложка карта на България. 1995 - ПОДПИСАНО Е ДЕЙТЪНСКОТО СПОРАЗУМЕНИЕ. Мирният договор е парафиран във военновъздушната база Райт-Петърсън край Дейтън, Охайо. С него официално се слага край на продължилата близо 4 години гражданска война в Босна и Херцеговина. Дейтънското споразумение е резултат от Дейтънската конференция, състояла се от 1 до 21 ноември с.г. с участието на президента на остатъчна Югославия Слободан Милошевич, президента на Хърватия Франьо Туджман, президента на Босна и Херцеговина Алия Изетбегович, главния преговарящ от американска страна Ричард Холбрук, както и ген. Уесли Кларк. Тържествената ратификация е на 14 декември 1995 г. в Елисейския дворец в Париж. 1996 - УМИРА АБДУС САЛАМ, ПАКИСТАНСКИ ФИЗИК (Р. 1926 Г.). Известен с теорията за електрослабото взаимодействие, обединение на теориите за електромагнитното и слабото ядрено взаимодействие. Той е първият пакистанец и мюсюлманин, получил Нобелова награда (1979 г.). През 1964 г. основава и оглавява Международния център по теоретична физика край Триест, който днес носи неговото име. 2004 - НАЧАЛО НА ОРАНЖЕВАТА РЕВОЛЮЦИЯ В УКРАЙНА. Резултатите от втория тур на президентските избори (за победител е обявен Виктор Янукович) стават повод за протести, които продължават до януари 2005 г. Протестите са подтикнати от доклади на вътрешни и чуждестранни наблюдатели, че резултатите на балотажа са нагласени от властите. Върховният съд ги анулира. На втория балотаж Виктор Юшченко получава 52%.", "date": "2018.11.21", "title": "Датата"}
{"url": "https://duma.bg/edin-mladezh-koyto-se-prevarna-v-legenda-n179716", "text": "На улица \"Бдин\" 22, Видин, е днешният адрес на безсмъртието на Боян Чонос. Върху пиедестал от черен мрамор има бюст, излят от бронз, на един младеж с открит поглед, хубаво лице, буйна коса, с книга в ръката. Върху мрамора винаги свети тъжно цвете, поставено от неизвестен видинчанин или гост на града... Боян Чонос е роден на 3 май 1921 г. в семейството на Иван и Цена Чонос. Бащата е адвокат и член на ОК на БКП. Майката, която познавах през десетте години непосредствено след 9 септември 1944 година във Видинската мъжка гимназия, беше стройна и приветлива жена. Кирил Марков, с когото бях приятел, макар и осемнадесет години по-млад от него, веднъж оприличи Цена Чонос на светица, в която духовно и физически сякаш се е преселил неговият другар и приятел в борбата за победата на социалистическия идеал. Познавах и Цветана Кирова - кметицата на село Гурково и приятелка на героя. Тя често говореше за неговия характер и голям интелект. Беше конспиратор, споделяше Цветана, с желязна воля. Красив младеж, който излъчваше топлота и обич към обреклите се на свободата.  Видин не е градът на детството на Боян. След неуспеха на Септемврийското въстание през 1923 г. бащата емигрира в Югославия, а оттам - в Гърция, където по-късно, на 24 март 1924 г., пристига цялото семейство. В Атина живеят около година и половина под името Николайдис. Иван Чонос е представител на Балканската комунистическа федерация, оглавявана от Георги Димитров, със столица Виена. Той е във връзка с Гръцката комунистическа партия. Полицията упорито търси Иван Чонос. Затова решението, получено от Виена, за преместването на семейството в СССР се посреща като избавление. На 20 май 1925 г. фамилията на Иван Чонос пристига в Москва. Боян е четиригодишен. Следват шест години свободен живот в белокаменната и златоглава Москва. Едно момче от Видин опознава северната столица, а душата му е отворена, силното детско въображение приема всичко като вълшебна приказка... Боян расте с изпреварващи възрастта му познания.  Но на две хиляди и нещо километра от Москва е изстрадалата, изтерзаната, посечената от фашизма България. Неговата родна земя сякаш го е очаквала да го посрещне радостно край крепостта \"Баба Вида\", за да стопли вледененото му тяло след бесилото дванадесет години по-късно в прегръдката на чернозема в гробището на запад от Видин. Помня пренасянето на тленните останки на Боян Чонос в градската крайдунавска градина - втория му гроб. Ние, децата и юношите, вървяхме отстрани на траурна процесия от Новата махала на града до алеята край брега на Дунава. Цена Чонос вървеше след ковчега. Катафалката беше покрита с черно и червено знаме. Навярно такъв е бил обичаят в онези следвоенни и окървавени години. Майката сдържаше сълзите си, както умеят да правят това истинските майки. А може би бяха пресъхнали от плач през годините - от обесването на Боян до разравянето на гроба му. Навярно често е идвала на този гроб, върху който беше кацнала птицата на Безсмъртието. Ние, юношите, все още нямахме страх от смъртта и я приемахме като нещо естествено, защото двете думи смърт и безсмъртие толкова често звучаха в словата на ораторите. Аз лично оприличавах смъртта на черен облак, покрил полето на Видин, а безсмъртието - на изгряващото слънце от Дунава, разкъсващо черния облак... Но да върнем годините назад. След шестгодишно отсъствие семейство Чонос се завръща във Видин. Контрастът от начина на живот в СССР и в тогавашна България е поразителен. Навярно този фрапиращ контраст е причината десетгодишният Боян в своето детско съзнание да трупа тъжни впечатления, които с възмъжаването му ще изкристализират в прозрение, че и тук, в България, животът на хората може да се промени и да стане по-друг. Хората да са свободни и щастливи, както в далечната и близка Москва.  \"...Напуснахме Видин на 24 май 1924, а се върнахме на 15 декември 1931 г. Имаше едно момченце с румени бузки, с руси косички и тъмносини очички... А сега пред мен стои юноша. Едър, строен, с умни тъмносини очи, с ниско остригана тъмна, почти кестенява коса. В раменете е станал широк, снажен. Лицето му вече има по-строги, ярки черти, веждите са надебелели и черни, като че са изписани с въглен. Боян говори тихо, спокойно, без излишни движения. Думите му обаче не звучат хладно и равнодушно. Очите на Боян горят от чувства и тези чувства по невидим път се преливат в думите, обагрят ги и ги изпълват със завладяваща сила...\" Така пише за сина си Цена Чонос в книгата \"Ще ви разкажа за моя син\". Книгата на Цена Чонос завладя не само младежите на Видински окръг със своята емоционална майчинска изповед, но се превърна и в една от най-четените от младежта на България в онези години на грижовно отношение към подвига и живота на борците антифашисти в България. Днес повечето от тези издания липсват в читалищата и библиотеките - прочистени са от българската \"демокрация\" в края на ХХ и началото на \"справедливия\" и \"човечен\" ХХт век в нашето скъпо Отечество. Присъствието на семейство Чонос във Видин тревожи и смущава полицията и тайните служби, притиснали в железните си обръчи прогресивните и непримиримите граждани на България. Семейството е нежелано, преследвано и унижавано в родния град. Боян възмъжава с всяка изминала година. Той е вдъхновител на всички прояви на прогресивните момчета. С легионерите и слугите на фашистката власт е безкомпромисен. В споровете с тях жигосва и прави аргументите им на пух и прах. Всички те, в това число и учителите фашисти, се отнасят към него с респект.  Кирил Марков, оцелял в антифашистката съпротива, след 9 септември 1944 година произведен в чин генерал-майор, един от най-верните и сърдечни приятели на Боян Чонос, с възхита и болка говореше за него пред нас, членовете на литературния кръжок при видинското читалище \"Цвят\". Казваше, че е бил душата и моторът на прогресивната младеж във Видинския край през онези години на вяра и саможертва.  През май 1939 година един от най-славните герои на Видин и Придунавието завършва гимназия с отличен успех. Боян Чонос записва право в Софийския държавен университет \"Св. Климент Охридски\". В неиздадената книга \"История на младежкото кооперативно движение във Видински окръг\" баща ми Еленко Георгиев - околийски управител във Видин след 9 септември 1944 г., а по-късно, след референдума в България и премахването на монархията през 1946 г., избран за председател на Околийския народен съвет, учител - комунист и кооперативен деец, е описал създаването на ОК на РМС: \"С помощта на Живко Живков и със съдействието на Живко Еленков Пуев - тогава секретар на ОК на БКП, а по-късно командир на Видинския партизански отряд \"Георги Бенковски\", роден в с. Александрово (днес град Димово), в местността Ръта край селото се формира Окръжният комитет на МРС в състав: Мико Нинов - секретар, и членове Боян Чонос, Коста Йорданов, Лило Георгиев, Стоян Цекин, Цеко Пуев\".  В Софийския университет Боян Чонос продължава активно да работи по линия на РМС и БОНСС, обогатявайки своя опит в тежката нелегална борба на пролетарска София. С нахлуването на хитлеристката армия в СССР през 1941 г. той се отдава изцяло на революционна дейност. Напуска университета, в който при едно събрание фанатик легионер са опитва да го убие, като стреля по него. Макар и неоздравял напълно той напуска и Александровската болница, където се лекува, и се завръща в родния край. Освен като член на Окръжния комитет на РМС, натоварен е да отговаря и като зам.-ръководител на Военния отдел при Окръжния комитет на БКП за минноподривната дейност. Боян разгръща своите сили и способности. На 30 септември 1942 г. е арестуван. На път за Враца успява да заблуди конвоиращия го полицай и скача от влака между селата Александрово и Бяла. Малко по-късно с оръжие в ръка е вече в редиците на партизанския отряд \"Георги Бенковски\". След залавянето и обесването на Мико Нинов Боян Чонос е избран за секретар на Окръжния комитет на РМС. На 1 март 1943 г. Боян пише последния бюлетин и последния позив. Къщата е обградена. Скача през прозореца и пробива с няколко изстрела кордона. Но нима може да допусне, че овчар в полето край река Тимок ще вдигне срещу него гегата си и с един замах ще го повали на земята. Та нали на него и другите бедняци е посветил младостта и живота си!? Тежко ранен, лекуван, а после подложен на зверски разпити, той заявява: \"Ето ви ръката ми - отсечете я, но няма да издам помагачите и бойните си другари!\" Пътят от съда до затвора извървява спокойно, твърдо, с вяра. Градът се тълпи и затаил дъх го изпраща със сълзи, в които се прокрадват искрици надежда за помилване. След първата следва нова присъда - смърт чрез обесване. На 13 октомври 1943 г. призори палачите нахълтват в килията на Боян. Затворът пее \"Жив е той, жив е!\" Пее огромната болка на другарите! Над която и смъртта няма власт. Пред бесилката в бъчварницата на Видинския затвор вместо изповед Боян написва с равен почерк последното писмо, което предава на свещеника: \"Драги мамо, татко, Малин и Коста, това е последната бележка от мен. Треперя малко, защото ми е студено. Прощавайте завинаги! Не плачете за мен. Не бих искал никога да завърша така, но... Поздравете всички, всички познати. Прощавайте за всички неприятности, които ви причиних. Желая ви щастие успех и дълъг живот (последното е най-важно!). Ваш син, брат - Боян Иванов Чонос.\" Гърдите се разтварят широко и учестено. Последната глътка въздух стига, за да изрече думите: \"Да живее свободна България! Да живее Съветският съюз. Смърт на фашизма!\" Един младеж, който се превърна в легенда!", "date": "2018.11.21", "title": "Един младеж, който се превърна в легенда"}
{"url": "https://duma.bg/vmro-se-zagrizhi-za-gazovite-orazhiya-n179772", "text": "Подготвяните промени в Закона за оръжията, боеприпасите, взривните вещества и пиротехническите изделия (ЗОБВВ и ПИ) станаха повод ВМРО да организира дебат по темата. Реално се налага отнемането на оръжията на над 80 хил. ловци, притежаващи полуавтоматични карабини, отбелязват от ВМРО. Според новите промени под разрешителен режим ще бъде поставено и газовото оръжие, въпреки че в ЕС то се добива свободно, а у нас вече е на уведомителен режим към МВР. От партията съобщиха, че до тях са изпратени сигнали и писма с отрицателни становища. Измененията са свързани със синхронизиране с европейското законодателство и бяха разгледани от Министерския съвет в края на миналия месец. Още преди промените да влязат в НС организациите на ловците, реконструкторите, колекционерите на оръжия, както и различните спортни федерации за стрелба и хора, занимаващи се с възстановки на исторически събития, са дали своите отрицателни становища и мотиви, които очевидно не са взети под внимание, освен от Министерството на отбраната, съобщават от ВМРО. Вносителите на измененията се осланят на Европейските директиви, свързани с превенцията на тероризма и трансграничната криминална престъпност на територията на ЕС. Мотиви, които според засегнатите организации ощетяват както българските собственици на оръжия, така и производителите им.", "date": "2018.11.21", "title": "ВМРО се загрижи за газовите оръжия"}
{"url": "https://duma.bg/spetssadat-ne-pusna-ot-aresta-valcho-arabadzhiev-n179771", "text": "В края на август бе извършена специализирана акция в офисите на хотелите \"Маринела\" в София и \"Марица\" в Пловдив, собственост на Ветко Арабаджиев. 10 души, сред които и синът му Вълчо, бяха задържани. Повдигнаха обвинения на 6 души след акцията. Сред тях е синът на Арабаджиев Вълчо, който е с обвинение пране на пари. В началото на септември стана ясно, че е издадена червена бюлетина на Интерпол за издирването на Ветко и Маринела Арабаджиеви. \"Обвинението не разполага на този етап с информация къде се намират Вълчо и Маринела Арабаджиеви\", каза вчера прокурорът по делото Кирил Пейчинов. Съдът прие, че здравословното състояние на Вълчо Арабаджиев не е пречка да продължи престоя си в ареста. Определението не е окончателно и може да бъде обжалвано. Преди около два месеца Вълчо Арабаджиев, Ромелия Кирилова и Елена Караянева бяха пуснати под парична гаранция от спецсъда, но след това Апелативният спецсъд ги върна в ареста.", "date": "2018.11.21", "title": "Спецсъдът не пусна от ареста Вълчо Арабаджиев "}
{"url": "https://duma.bg/trend-dava-13-razlika-mezhdu-gerb-i-bsp-n179767", "text": "Разликата между ГЕРБ и БСП вече е едва 1,3%. Това сочат данните от редовно проучване на изследователски център \"Тренд\", посветено на нагласите на българите към основните политически партии, институции и съдебната система. Допитването е по поръчка на \"24 часа\" и е  реализирано в периода 6-12 ноември 2018 г. Скандалите около \"Обединени патриоти\" оказват влияние върху електоралните стойности на коалицията и те свиват подкрепата към себе си от 5,5% до 4,2% само за месец.  Регистриран е спад на положителните оценки и ръст но отрицателните за работата на парламента и правителството. Едва 1/5 оценяват положително НС, докато 71% са на обратното мнение. 28% пък оценяват положително дейността на кабинета срещу 62%, които дават отрицателна оценка. 59 на сто оценяват положително президента. 13 процента дават ниски оценки за работата на ВСС. Министерството на правосъдието събира само 15% положителни оценки. Дейността на съда се харесва на 20%, прокуратурата на 21%, а МВР - на 26%. Три четвърти смятат, че политиците оказват натиск върху работата на съдебната система и само 8% са тези, които са на обратното мнение. А основният фактор, който влияе върху решенията на съда, са корупцията (36%) и политическото влияние (32%), докато законите и справедливостта са съответно с 10% и 4%. Близо три четвърти от всички запитани пък са на мнение, че депутатите не трябват да се ползват с имунитет и само 14% смятат, че народните избраници трябва да имат това право.", "date": "2018.11.21", "title": "\"Трeнд\" дава 1,3% разлика между ГЕРБ и БСП"}
{"url": "https://duma.bg/levitsata-predlaga-s-543-lv-po-niska-deputatska-zaplata-n179769", "text": "Намаление на депутатската заплата с 543 лв. предлагат от БСП. Така възнагражденията ще бъдат изравнени с тези от края на предходното Народно събрание. С подобен ход ще бъдат премахнати увеличенията, натрупани през последните 2 г., които са вдигнали заплатите им с 18%. Корнелия Нинова обясни, че освен за народните представители, предложението важи и за министри, президент, омбудсман и др. институции. Лидерът на БСП отбеляза, че е крайно несправедливо на фона на хилядите протестиращи депутатите да вдигат заплатите си. Според нея подобно поведение е неморално и сбъркано. Заплатите на политическия елит ще се увеличат, и то със задна дата, с 90 лв. при положение, че знаем с колко се увеличават пенсиите, възмути се тя и припомни, че това е поредния, опит на партията да замрази възнагражденията. Левицата търси подкрепа, морална и публична, от институциите и хората. Вярвам в чувството за справедливост на президента и омбудсмана и ги призовавам да изразят позиция за заплатите на политическия елит, обърна се Нинова към РУмен Радев и Мая Манолова.  \"Къде по света заплатата нараства автоматично и без оглед на производителността на труда? Питам колегите от другите ПГ: вашите избиратели, работодатели съгласни ли са с това, което се случва? Автоматично на всеки три месеца да ни растат доходите?\", попита лидерът на БСП. Ако мине корекцията, заплатата на депутатите ще е 2976 лв. Социалистите ще внесат и искане финансовото министерство да предложи нова формула за изчисление на възнагражденията. Според Нинова тя трябва да е обвързана с минималната, а не със средната заплата в страната, за да е по-справедлива. Зам.-председателят на ПГ \"БСП за България\" Крум Зарков припомни, че още при уточняването на правилата за работа на това НС сегашният финансов министър Владислав Горанов е заявил готовност за промяна във формулата за изчисление на заплатите.", "date": "2018.11.21", "title": "Левицата предлага с 543 лв. по-ниска депутатска заплата"}
{"url": "https://duma.bg/nyama-da-razsledvat-tasko-ermenkov-za-otrovenata-voda-n179768", "text": "След проверка Софийската градска прокуратура (СГП) отказа да образува досъдебно производство срещу депутата от \"БСП за България\" Таско Ерменков. Припомняме, че гербаджиите Тома Биков и Данаил Кирилов подадоха сигнал срещу него заради статуси в социалните мрежи, свързани с качеството на водата в София.  В хода на проверката е установено, че на 19 май т.г. в публичния си профил във фейсбук Ерменков споделил информация, получена от трето лице, че питейната вода в София е заразена и/или отровена, поради което съществува сериозна огромна опасност за живота и здравето на столичани. Публикацията била съпроводена с апел към институциите да вземат отношение и ако това е фалшива новина, да я оборят. По-късно същия ден Ерменков публикувал изявление на пресаташето на \"Софийска вода\", в което се отрича водата на София да е замърсена или отровена. Междувременно много граждани се запознали с публикацията и споделили лично или чрез интернет съобщения, че са узнали тази информация и от други неофициални източници. Според магистратите публикуваното от Ерменков съобщение не представлява заблуждаващ сигнал за тревога, а се касае до субективна интерпретация и оценка на автора за коментираните обстоятелства. ", "date": "2018.11.21", "title": "Няма да разследват Таско Ерменков за \"отровената\" вода"}
{"url": "https://duma.bg/samo-40-na-sto-ot-palnoletnite-minavat-na-profilaktichen-pregled-n179766", "text": "Максимум 40% от хората над 18 г. минават на профилактичен преглед, каза зам.-председателят на Българския лекарски съюз д-р Николай Брънзалов, който е общопрактикуващ лекар. От съсловната организация поясниха, че с НРД за т.г. е въведен вторичен профилактичен преглед при общопрактикуващите лекари, но повечето хора не са си направили такъв. По това перо за първото полугодие били похарчени едва около 33 хил. лв., а били заложени 7 млн. лв., поради което в първичната извънболнична помощ се очаква да бъдат похарчени около 7 млн. лв. по-малко. Съюзът е против записа в преходните и заключителни разпоредби на проектозакона за бюджета на НЗОК да се дава възможност да бъдат прехвърляни неусвоени пари от едно перо в друго. Това заяви председателят на съсловната организация д-р Иван Маджаров. От БЛС са категорични, че гласуваните вече средства трябва да се използват само по предвидените дейности в съответното направление, защото при прехвърлянето им от едно перо в друго пациентите се лишават от доболнична помощ. ДУМА припомня, че в писмо до всички отговорни институции в понеделник вечер БЛС изрази острото си недоволство от променения между първо и второ четене текст в законопроекта. Д-р Маджаров заяви, че в периода август-септември трудно се усвояват пари за извънболнична помощ, а след това се прехвърлят към централното управление на касата и всяка година поне 20-30 млн. лв. се пренасочват към други дейности. Ако исканията на БЛС не бъдат удовлетворени, Националният съвет на съсловната организация ще реши какви мерки да бъдат предприети, обясни д-р Маджаров.  Националният рамков договор за 2019 г., преговорите за който започнаха в понеделник, ще действа от 1 януари.  Междувременно от пациентски организации \"Заедно с теб\" изразиха подкрепа за исканията на БЛС. \"Категорично изразяваме несъгласие в Закона за бюджета на НЗОК за 2019 г. да се прехвърлят суми от параграф в параграф. Настояваме гласуваните веднъж средства по пера, да бъдат използвани само и единствено за обезпечаване дейностите по предназначение. Безконтролното прехвърляне на средства в бюджета на НЗОК предполага некоректно лобиране, прокарване на неясни интереси и липса на прозрачност при изразходването на публични средства\", пише в позицията на \"Заедно с теб\".", "date": "2018.11.21", "title": " Само 40 на сто от пълнолетните минават на профилактичен преглед"}
{"url": "https://duma.bg/shalom-pravi-chastno-uchilishte-n179765", "text": "От следващата учебна година организацията на евреите в България \"Шалом\" открива частно основно училище. Първата учебна година в класните стаи ще влязат ученици от 1 до 4 клас. Във втората фаза на проекта ще бъдат разкрити паралелки и за по-големите. Новото училище ще работи по изискванията и стандартите на българското образование, като ще бъде поставен акцент на изучаването на иврит, както и на еврейската история. Целта на проекта е да бъдат интегрирани най-иновативните подходи от сферата на формалното и неформалното образование. \"Организацията ни винаги е инвестирала много усилия и ресурси в образованието. Вярваме, че това е един всеобхватен процес, който включва както любовта към знанието, така и изграждането на ценности. Това е причината ние никога да не спираме да мечтаем и да градим бъдещето на поколения български деца\", заяви доц. д-р Александър Оскар, председател на \"Шалом\". Предстои избор на директор, а в процеса на създаването на училището са ангажирани членовете на еврейската общност в България, както и високо квалифицирани български и чужди образователни експерти.", "date": "2018.11.21", "title": "\"Шалом\" прави частно училище"}
{"url": "https://duma.bg/zabraniha-na-arestuvanata-ivancheva-da-napuska-stranata-n179763", "text": "Специализираният наказателен съд наложи забрана за напускане на страната на бившия кмет на столичния район \"Младост\" Десислава Иванчева и заместничката й Биляна Петрова. Съдебният състав уважи искането на прокуратурата двете, които са в ареста от април, да не напускат пределите на страната. Забраната е превантивна мярка, която в случая обаче няма смисъл, тъй като обвиняемите са задържани под стража.  Пряк резултат от забраната е, че още две седмици няма как да бъде преразгледана мярката за неотклонение \"задържане под стража\" на Иванчева и Петрова, които искат да бъдат пуснати под домашен арест заради здравословното им състояние и тежките битови условия в ареста.  ДУМА припомня, че на 16 ноември Специализираният наказателен съд промени мярката за неотклонение на Иванчева и Петрова от \"задържане под стража\" в \"домашен арест\", но същия ден прокуратурата поиска от по-горната инстанция спиране на изпълнението, тя го уважи и те останаха в ареста. Тази седмица предстои да се гледа искането на прокуратурата за забрана за пътуване на третия обвиняем - Петко Дюлгеров, който е под домашен арест. Тримата са подсъдими по едно дело - за подкуп в особено големи размери, поискан и получен според обвинението от строителния предприемач Александър Ваклин.", "date": "2018.11.21", "title": "Забраниха на арестуваната Иванчева да напуска страната"}
{"url": "https://duma.bg/trima-sa-v-bolnitsa-zaradi-derayliral-vlak-n179764", "text": "Влаковете по направлението между Петрич и Благоевград останаха вчера спрени, заради пътнически влак, който дерайлира в района на Кресненското дефиле в понеделник вечерта. Инцидентът стана, след като скала падна върху локомотива на влаковата композиция от три вагона. Ударът в скалите е бил много силен, а наклоненият под 45 градуса локомотив се е опрял в стоманен стълб. Той е предотвратил падането на композицията в река Струма. При сблъсъка пострадаха 8 души, трима от тях останаха в болница. Помощник-машинистът има комоцио, началникът на влака е с разкъсна рана и е настанен в ортопедията на благоевградската болница. Един от пътниците е с контузна рана на главата.  Общо 55 души са били евакуирани от влака и превозени с автобуси. Мястото на инцидента е  дълбоко в Кресненското дефиле и за спешните екипи и пожарните се е оказало проблем да стигнат бързо до него. До 2 часа през нощта екипите на Националната компания \"Железопътна инфраструктура\" (НКЖИ) са работили по отстраняването на подвижния състав от линията. От БДЖ вчера започнаха проверка на целия скален откос, който е над линията, за да проверят дали има опасност от свличания и срутвания.  Огромната скала ще бъде раздробена на дребни късове и ще бъде изведена от участъка.  Поради опасност от свлачище вчера бе прекъснато и движението в междугарието Белица-Разлог. ", "date": "2018.11.21", "title": "Трима са в болница заради дерайлирал влак"}
{"url": "https://duma.bg/tristrankata-prie-s-kritiki-proekta-za-sotsialnite-uslugi-n179762", "text": "С критики и забележки Националният съвет за тристранно сътрудничество (НСТС) прие проектозакона за социалните услуги. Предстои проектът да бъде разгледан от кабинета и парламента.  Против него се обявиха Българската стопанска камара (БСК), а КТ \"Подкрепа\" и Асоциацията на индустриалния капитал (АИКБ) се въздържаха. От КНСБ подкрепиха проекта. \"Върху този закон се работи от 2 години, той не е възникнал поради протестиращите\", заяви на брифинг Асия Гонева от синдиката. Според нея проектът за личната помощ създава предпоставки както за недостатъчно добро качество на законопроекта за хората с увреждания, така и за сблъсък със законопроекта за социалните услуги. Според прогнозите й, когато трите закона започнат да се прилагат, социалните служби ще имат проблем. От синдиката са категорични, че личната помощ е включена в текстовете на законопроекта за социалните услуги. Улесняване на достъпа до социалните услуги и регламентиране на Национална карта, която да осигури по-добро покритие с тези услуги в страната, са сред основните цели на законопроекта, обяви министърът на труда и социалната политика Бисер Петков при представянето му. Проектът щял да гарантира качеството на социалните услуги и тяхната ефективност. По-рано вчера министърът изрази надежда, че протестите ще приключат, след като се приеме законодателството, насочено към хората с увреждания. С проектозакона всички категории социални услуги ще бъдат уредени на следващ етап с т.нар. Национална карта, което ще разсрочи реформата до 2035 г., когато се предвижда закриването на всички социални домове за възрастни хора, прогнозира Димитър Бранков от БСК. Според него проектът не дава ясна рамка за дългосрочна грижа, не е предвидена възможност общински болници да могат да изпълняват подобни услуги. Българското законодателство е щедро на отпуски, свързани с майчинството, заяви Бисер Петков. \"Ние сме държавата, която има най-дългия отпуск за майчинство в ЕС. Постави се въпросът дали в сегашната конюнктура и острия недостиг на работна сила на пазара на труда, трябва да е толкова дълга продължителността. Позицията на правителството е, че би трябвало да се насърчават майките да се връщат по-бързо на пазара на труда. Това вече се прави. От 1 юни 2017 г. има възможност, ако се върнеш на работа, да получаваш 50% от обезщетението\". Според министъра, ако парите за майчинство през втората година се увеличат, жените няма да бъдат насърчени да се върнат по-рано на работа. Министърът на труда и социалната политика заяви вчера, че никога всички пенсионери не са получавали коледни добавки и те винаги са били насочени само към възрастните с ниски пенсии и са били обвързани с линията на бедност. Фактите обаче са други:", "date": "2018.11.21", "title": "Тристранката прие с критики проекта за социалните услуги"}
{"url": "https://duma.bg/oshte-iskat-arest-zaradi-grafita-na-pametnika-na-savetskata-armiya-n179759", "text": "Софийската районна прокуратура (СРП) е непреклонна в намерението си да задържи за постоянно 22-годишния студент, заловен миналата седмица за графит върху Паметника на Съветската армия срещу посещението на лидера на френската крайна десница Марин льо Пен в София. Държавното обвинение ще протестира определението на Софийския районен съд (СРС) от неделя, с което младият мъж бе освободен от ареста с най-леката мярка за неотклонение - подписка. Мотивите на съдия Албена Момчилова за това решение бяха, че задържаният е с чисто съдебно минало и има установен адрес, на който живее.  Срещу несъразмерността на исканото от прокуратурата наказание излезе с позиция Българският хелзинкски комитет (БХК). От БХК напомнят, че \"в този, както и в редица подобни случаи, българската прокуратура се проваля в установяването на подходящ за стандарта на едно демократично общество баланс между характера на деянието и тежестта на наказателната репресия, която тя търси да наложи\".", "date": "2018.11.21", "title": "Още искат арест заради графита на Паметника на Съветската армия"}
