{"url": "http://duma.bg/node/150533", "text": "Образователното министерство е спряло и след това на 8 юни е прекратило обществената поръчка за обновяване на рейтинговата система на висшите училища за 2017 г., става ясно от сайта на МОН. Това означава, че рейтинги за тази година няма да се правят, щяла да бъде обявена следваща поръчка чак за 2018-2020 г. \n Рейтинговата система съдържа данни за нивото на всяко висше училище в обучението и науката. Според Стратегията и променения Закон за висшето образование, по тези данни се оценяват вузовете, за да им бъдат утвърдени бройки за прием на студенти и финансиране на качествените специалности. Без рейтинга реформата в сектора за 2017-2018 г. спира.  \n                               \n", "date": "2017.08.08", "title": "МОН спря рейтинга на висшите училища "}
{"url": "http://duma.bg/node/150522", "text": "Три златни медала, един сребърен, три бронзови и почетна грамота завоюваха нашите представители на XV Международна олимпиада по лингвистика. Българският олимпийски отбор се завръща от най-голямото състезание в дисциплината в световен мащаб за представители в гимназиална възраст. В състезанието, което се проведе от 31 юли до 4 август в Дъблин, Ирландия, участваха 160 участници от 27 държави от цял свят. \nБългария бе представена от 2 отбора с по 4 участници от 9 до 12 клас. От първия отбор Асел Исмолдаева от МГ-Варна донесе сребърен медал; Здравко Иванов от СМГ - златен, Тина Владимирова от СМГ - бронзов, а Валентин Димов от НЕГ-София - златен медал. Във втория отбор Мартин Николов от ПЧМГ в София и Емил Инджев, от ПМГ в Русе завоюваха бронз, а Елена Кескинова от СМГ - златo. \nРъководители на отбора са инж. Александър Велинов, Веселин Златилов и Любомир Златков. Към 2017 г. участниците са донесли на страната ни общо 57 медала - 15 златни, 17 сребърни и 25 бронзови. Това поставя България в топ три на световната ранглиста по общ брой медали.   \n", "date": "2017.08.08", "title": " Седем медала за отбора ни по лингвистика "}
{"url": "http://duma.bg/node/150523", "text": "В Плевен започна прием на документи на кандидат-студенти за платено обучение в Медицинския университет в града, съобщиха от висшето училище. Академичният съвет обяви 16 места за специалност \"Медицина\" - 10 за момичета и 6 за момчета. За тях се приемат документи само на кандидати, положили успешно приемните изпити в университета в Плевен, но останали извън класирането за местата по държавна поръчка. \nГодишната такса за обучение е малко над 6790 лв. Кандидатите могат да подадат документи до 11 август в учебния отдел на ректората или онлайн чрез сайта на университета. Първото класиране ще излезе на 11 август вечерта, а от 14 до 16 август новоприетите студенти ще могат да се запишат. \nСлед попълване на местата по държавна поръчка за деветте бакалавърски специалности, също ще бъде обявен прием за платено обучение.   \n", "date": "2017.08.08", "title": " В Плевен приемат документи за платено обучение по медицина"}
{"url": "http://duma.bg/node/150524", "text": "Пореден протест се проведе в неделя вечерта в  центъра на Асеновград. Участниците в акцията затвориха за кратко главния път за Смолян, след което се отправиха към общината. \nМалко преди това с тях се срещна вицепремиерът Валери Симеонов, който поиска лично да чуе от какво са недоволни. На мястото пристигна и директорът на полицията в Пловдив старши комисар Атанас Илков. Той увери протестиращите, че е обявен конкурс за назначаване на още 9 служители в асеновградската полиция, които ще бъдат разпределени в проблемния квартал \"Лозница\". Досега там са назначени трима служители. Илков уточни, че вече е осигурена сграда за полицейско управление в квартала. \nПротестиращите недоволстват, че до момента местните власти не са изпълнили обещанието си за засилено полицейско присъствие в ромската махала. Според тях в квартала са съборени само незаконни бараки, но не и къщи. Йордан Тодоров от Инициативния комитет на протестиращите настоя и за бърз старт на процеса срещу ромите, които нападнаха спортисти от отбора по кану-каяк.   \n", "date": "2017.08.08", "title": "Протестиращи в Асеновград блокираха пътя за Смолян"}
{"url": "http://duma.bg/node/150525", "text": "Тримесечният Александър, който бе изоставен за малко от майка си на 30 юли т.г. пред блок в столичния квартал \"Младост\", отива в Център за настаняване от семеен тип в София, съобщиха от Агенцията за социално подпомагане. Това стана вчера, след като бе изписан от болница, където бе приет след инцидента. Тази мярка за закрила е преценена като най-подходяща след обстойно проучване на ангажираната дирекция \"Социално подпомагане\" и след като липсват близки и роднини, оценени като подходящи да се грижат адекватно за бебето. Не са установени и подходящи приемни семейства на територията на София и област София. Настаняването на детето в приемно семейство от отдалечена област е неприемливо с оглед на идеята мярката за закрила да не попречи на емоционалната връзка между майката и момчето. На нея ще й се помага в Център за обществена подкрепа, намиращ се в близост до избрания за бебето Център за настаняване. Така при желание майката ще може да общува с детето си, коментират от АСП. Работата с майката включва психологическо консултиране и подкрепа, определен е водещ социален работник, ще се включи и семеен консултант, но това ще стане, след като тя проведе лечение. \nИзбраният Център за настаняване е на неправителствена организация. Къщата е за 6 деца от 0 до 7 г., има възможност да бъдат настанени и деца с увреждания. За обгрижването на малките работи екип от квалифицирани специалисти в среда, доближаваща се до семейната, където всяко дете може да получи индивидуална грижа и внимание, поясняват от АСП.      \n", "date": "2017.08.08", "title": "Социалните поемат грижата за изоставеното в \"Младост\" бебе"}
{"url": "http://duma.bg/node/150526", "text": "Да бъдат увеличени средствата за делегирани от държавата дейности в здравеопазването с 20%, настояват от КНСБ и Федерацията на синдикатите в сектора. За това са необходими 20,1 млн. лв. Причина за искането на синдикатите е, че увеличението на минималната заплата води до доближаване на възнагражденията на ниско квалифицирания персонал до възнагражденията на медицинските професионалисти по здравни грижи.  \nНиските възнаграждения правят непривлекателни тези работни места за младите хора и малкото новозавършили предпочитат да напускат професията или да търсят професионалната си реализация извън страната, коментират от ФСЗ. Оттам обясняват, че не се спазват нормите за броя на деца в детските ясли и има свръх натовареност на групите. Затова синдикатите смятат, че е необходимо да бъде изменена действащата нормативна уредба в детското и училищното здравеопазване. Необходимо е и да бъдат изработени национални стандарти за ранно детско развитие и стандарти за здравни грижи в детските ясли и образователните институции.  \nОт КНСБ и ФСЗ настояват и за увеличение с 20,5 млн. лв. на бюджета на МЗ. Парите ще са необходими за повишаване на възнагражденията на работещите в центровете за Спешна помощ, центровете за трансфузионна хематология, лечебните заведения за стационарна психиатрична помощ, Домовете за медико-социални грижи, в които се осъществява медицинско наблюдение и специфични грижи за деца, РЗИ. \nДУМА припомня, че минимум 1000 лв. трябва да е заплатата на началник на клиника или директор, според Колективния трудов договор от 2016 г. в частта за заетите в здравни и лечебни заведения (бюджетни организации), финансирани от МЗ, училищното и детското здравеопазване и в здравните кабинети на институциите за деца и за възрастни хора. Заплатата на началник отделение или ръководител на болнична аптека трябва да е поне 910 лв., на лекар с 1 специалност - поне 850 лв., 780 лв. за главна сестра, за старша сестра (акушерка, лаборант, рехабилитатор, зъботехник и др.) - поне 720 лв. Началните заплати на медицински професионалисти по здравни грижи трябва да са поне 700 лв.     \n", "date": "2017.08.08", "title": " КНСБ настоява за 20% увеличение на заплатите в здравеопазването "}
{"url": "http://duma.bg/node/150527", "text": "Община Стара Загора загуби окончателно делото с фирма, която трябваше да ремонтира уличната мрежа на кв. \"Железник\" през 2011-2012 г. за рекордните 18 дни. Решението на ВКС е окончателно и не подлежи на обжалване. От общинската хазна са иззети 4,8 млн. лева, които тя отказа да плати на фирмата-изпълнител заради некачествен ремонт. \nДоговорът между общината и фирмата бе сключен през октомври 2011 г. Той бе подписан от бившия кмет проф. Светлин Танчев и ДЗЗД \"Железник СЗ-2011\" по позиция 1 на европейския проект за подобряване на жизнената среда в кв. \"Железник\", припомня сайтът \"Старогазорски новини\". Още тогава мнозина се усъмниха, че ремонтирането на 7,5 км улична мрежа и 15 км тротоари може да се случи за 18 дни. Но пък точно заради този срок изпълнителят ДЗЗД \"Железник СЗ-2011\" - дружество, създадено между старозагорската фирма \"Пътстрой\" ООД и софийската \"Интегрирани пътни системи\" АД, беше класиран на първо място в обявената процедура по ЗОП. Дружеството обаче не е успяло да извърши ремонта в срок и затова от общината са му платили само 1,3 млн. лева. Миналата година частен съдебен изпълнител запорира 3,8 млн. лв. по същото дело.   \n", "date": "2017.08.08", "title": " Стара Загора загуби дело за 4,8 млн. лв. за 18-дневен пътен ремонт"}
{"url": "http://duma.bg/node/150528", "text": "За 13 пореден път БТА и Асоциацията на българските медии по света ще съберат представители на български медии от цял свят. Журналистическият форум ще бъде от 4 до 8 октомври в молдовската столица Кишинев, обяви генералният директор на БТА Максим Минчев. Мястото е избрано и поради факта, че в Молдова, и като цяло в Бесарабия, живее най-голямата и компактна маса от етнически българи. \nТемата на медийната среща е \"Политики на близостта\". Сред основните теми за дебат ще са връзката на бизнеса с образованието, икономика, базирана на знанието, туризъм, трансфер на кадри и технологии и конкретните проблеми на нашите общности през призмата на медиите. \nОтделен панел ще бъде посветен на Тараклийския държавен университет \"Григорий Цамблак\", който навършва 13 г. от основаването си. БТА планира и откриването на пресклуб в Тараклия, където да се организират различни културни инициативи, подобно на съществуващия в Босилеград пресклуб.  \nМинчев обобщи, че български вестници, списания, телевизии, радиа и сайтове съществуват в повече от 40 държави, сред които Австралия, Аржентина, САЩ и Канада. \nЖелание да присъстват вече са заявили вицепрезидентът Илияна Йотова и министрите на отбраната и на външните работи Красимир Каракачанов и Екатерина Захариева. Тепърва ще бъде уточнено дали програмите им позволяват те да присъстват. Минчев подчерта, че среща разбиране от родните институции, ангажирани с проблемите на българите в чужбина. До момента директорът на БТА е провел срещи само с четирима ректори на български университети, всеки е потвърдил участие в медийния форум. Минчев очаква срещата в Молдова да бъде уважена от още университетски ръководители.   \n", "date": "2017.08.08", "title": " БТА събира български медии от цял свят в Молдова"}
{"url": "http://duma.bg/node/150529", "text": "Народният представител от \"БСП за България\" Стоян Мирчев продължава да настоява за оставката на кмета на Алфатар Янка Господинова. Както ДУМА вече писа, социалистът алармира институциите за редица нарушения, извършени от гербаджийката. Сред най-фрапиращите бе казусът с назначаването на току-що завършилата й дъщеря като технически сътрудник в общината. Тъй като не е ясно колко ще се бави отговорът от КПУКИ, с колегата ми от \"БСП за България\" Кристина Сидорова отправихме питане към Националната агенция по приходите дали има регистриран подобен трудов договор, уточни Мирчев. \nОт отговора на НАП става ясно, че Господинова наистина е уредила дъщеря си с платена лятна работа. Вероника Господинова има договор с община Алфатар като технически сътрудник от 31 май 2017 г. до 9 юни 2017 г. \"Малко след като повдигнах публично въпроса за това назначение, видно от справката на НАП - договорът на дъщерята на кмета Янка Господинова е прекратен. Това, обаче не означава, че кметът не е извършил нарушение и трябва да му се размине - напротив продължавам да настоявам за нейната оставка!\", категоричен е Мирчев. \nНародният представител направи препратка към скандалния ексдепутат от ГЕРБ Живко Мартинов, станал популярен покрай \"суджукгейт\". Според Мирчев казусът с кмета на Алфатар е разновидност на скандална практика, а назначението - случай на поредната герберска калинка. За ДУМА Мирчев коментира, че не разбира двойния аршин в ГЕРБ, тъй като по думите му за нарушенията на кмета на общината е запознат и народният представител от партията в района.  \n\"Още в началото на юни, след проведени приемни в община Алфатар, алармирах за безобразията, които върши кметът на общината Янка Господинова. Изпратих и сигнал до Комисията за предотвратяване и установяване на конфликт на интереси, в който настоявам да се изясни назначила ли е Господинова собствената си дъщеря на работа в общината\", припомня депутатът. Той уточни, че ще изчака и становището на КПУКИ. То би трябвало да излезе в средата на август, но заради отпускарския режим, най-вероятно заключенията на комисията ще са ясни през септември. Мирчев обаче е в готовност да сезира прокуратурата предвид отговора от НАП. \nДУМА припомня, че народният представител алармира за проблемите още през юни. Още тогава той се възмути, че ГЕРБ се опитват да тушират скандала с мълчание. Мирчев се възмути, че в Алфатар има феодализиране на общината, а кметицата се разпорежда с общинската и държавната собственост все едно й е бащиния. До социалиста са постъпили и сигнали, че кметът контролира и тормози местните жители. \"Общинската администрация е превърната в нещо като хотел с доста странен вкус - бели дивани с розови възглавнички, камъчета, вази с изкуствени цветя и какво ли още не. От 31 служители досега са уволнени 18, които са нарочени от кметицата, че не са от ГЕРБ. Господинова нарушава Закона за местното самоуправление и местната администрация, като отказва да предостави какъвто и да е отчет за дейността си, няма и приемни дни\", разказа преди повече от месец Мирчев.  \n    \n", "date": "2017.08.08", "title": "Кметицата на Алфатар е назначила дъщеря си в общината "}
{"url": "http://duma.bg/node/150530", "text": "1890 души са преминали през Спешното отделение на \"Пирогов\" през почивните дни заради опасно горещото време, съобщи проф. Мария Миланова, началник на Клиниката по кардиология в болницата. От тях 285 са приети в болница. \nПрез кабинета по вътрешни болести и кардиология са преминали 207 пациенти, от които 31 са приети, което е двойно повече от почивните дни на предходната седмица, поясни лекарката. \nПо-сериозните случаи са много тежки и сложни, болни с много придружаващи заболявания, миокардни инфаркти, декомпенсирана сърдечна недостатъчност, дихателна недостатъчност, хипертонични кризи, пневмонии. Най-общите симптоми са обща слабост, главозамайване, страх, изтръпване на крайници, главоболие, обясни проф. Миланова. Като първа помощ тя препоръчва пострадалият да бъде отведен на хладно място и да му се даде вода. \n    \n", "date": "2017.08.08", "title": "Жегата прати близо 2 хил. души в Спешното на  \"Пирогов\""}
{"url": "http://duma.bg/node/150532", "text": "От гражданската инициатива \"Да спасим Крайморска Добруджа\" отказват да  преговарят със зелените активисти на свиканата днес среща в София, става  ясно от тяхно становище до медиите. От гражданската инициатива  настояват за ново картиране и заснемане на защитените зони в общините  Каварна, Балчик и Шабла. Те са на мнение, че природозащитните  организации са виновниците за проблемите, свързани със спорната заповед  на МОСВ, която доведе до гражданските протести в края на миналата  седмица. \nОт \"Да спасим Крайморска Добруджа\" призовават главния прокурор Сотир  Цацаров да се самосезира и да направи разследване за наличие на  свързаност между действията на експерти от зелените неправителствени  организации с цел облагодетелстване, настояват и за уволнение на  служители на БАН, които според тях са картирали защитените зони  погрешно. Те искат на място да дойде еврокомисарят по околната среда,  морското дело и рибарството Кармену Вела, който лично да се увери, че  природата на Добруджа не е унищожена. \nМОСВ е разпространило невярна информация и еколозите ще поискат  оставката на министър Димов, заяви екологът Андрей Ковачев, експерт по  защитени територии от Сдружението за дива природа \"Балкани\". Според него  от МОСВ умишлено са смесили съдържанието на съществуващ нормативен  документ и бъдеща заповед за обявяването на защитена зона \"Комплекс  Калиакра\", с което са предизвикали протестите. Борисов ще разделя участниците в срещата в различни зали \"Ще ги разделим в Министерски съвет на две зали, но в крайна сметка  всички сме българи и всички имаме желание да решим този проблем. Така  че, колкото и да не ни е приятно на един или на друг, в края на краищата  е хубаво да седнем и да решим заедно въпроса. Ако трябва, ще ги  разделяме, ще ги събираме, но трябва да излезем с решение, което да  удовлетворява и данъкоплатците, които ще плащат, и Брюксел\". Това каза  премиерът Бойко Борисов по повод отказа на протестиращите да преговарят  със създателите на Интегрирания план на защитените зони \"Комплекс  Калиакра\" и \"Белите скали\" на дивата флора и фауна и на дивите птици. \n\"Ако дадем тон за единност и за няколко стъпки за решаване на проблема,  мисля, че ще успеем да намерим работещ механизъм. Иначе, ако всички  кажем - аз не искам с този, другият не иска с онзи, какво ще ги събираме  и за какво ще го правим това нещо? Трябва да го свършим. Или трябва да  го решим, или яко плащане като за много други неща\", посочи още Борисов. \nОт пресцентъра на МС съобщиха, че Борисов провел телефонен разговор с  комисаря по околна среда, морско дело и рибарство Кармену Вела във  връзка с казуса \"Калиакра\". Вела и Борсов се обединиха около позицията,  че решението на Съда на ЕС трябва да се изпълни. Беше посочено, че  българските власти трябва да идентифицират подходящите мерки и начини, с  които това да стане. Подчертано бе, че европейското законодателство в  областта на \"Натура 2000\" не забранява икономически дейности,  включително земеделие, и ще се търсят варианти как решението да бъде  приложено, така че да не бъдат ощетени засегнатите от него хора в района  на Крайморска Добруджа. \nБорисов покани комисар Вела заедно с еврокомисаря по регионална политика  Корина Крецу да посетят България и на място да се запознаят с мерките,  които са взети за опазване на защитените територии, уточняват от  пресцентъра.   \n", "date": "2017.08.08", "title": "\"Да спасим Крайморска Добруджа\" отказва преговори със зелените "}
{"url": "http://duma.bg/node/150531", "text": "Върховната административна прокуратура (ВАП) проверява законността на заповедта на министъра на околната среда и водите Нено Димов във връзка със защитените зони \"Белите скали\" и \"Комплекс Калиакра\". ВАП е изискала от министър Димов копия от административната преписка по издаване на заповедта, както и от документацията за защитена зона и начина на създаването на картен материал и координатен регистър на границата на защитената зона. \nДа се демонтират вятърните турбини на упоменатите в решението на Европейския съд ветропаркове и да се отстранят негативните въздействия от голф игрището \"Тракийски скали\". Това е становището на Българското дружество за защита на птиците и на БърдЛайф Интернешънъл относно защитените зони \"Калиакра\" и \"Белите скали\". Природозащитниците са категорични, че е необходимо незабавно да бъде преустановена работата на ветрогенераторите като временна мярка съгласно чл. 260 на Договора на ЕС. Според тях  Европейският съд трябва да се произнесе, че съоръженията са в нарушение на Европейското природозащитно законодателство. Необходимо е да бъдат демонтирани ветропарковете на \"АЕС Геоенерджи\", \"Дисиб\" и \"Лонгман Инвестмънт\", както и на ИНОС 1 и EVN от Калиакра и да бъдат предприети мерки за възстановяване на степните местообитания на птици в защитените зони \"Белите скали\" и \"Калиакра\". Освен това трябва и подробна оценка на въздействието на голф игрището \"Тракийски скали\" върху видовете и местообитанията им, както и да бъдат изчислени мащабите на нанесените щети и да бъде приложен план за възстановяване на щетите, настояват природозащитниците.  \nОт дружеството за защита на птиците припомнят, че понто-сарматските степи като специфичен тип местообитание са описани още през 1995 г. Първото им картиране е проведено през 2005 г. за целите на определяне на \"Натура 2000\". Второто е през 2012 г. и е възложено от МОСВ в рамките на проект, финансиран с европари по програма \"Околна среда\". Тогава са определяни полигони, съвпадащи с границите на имотите, в които се срещат понто-сарматски степи, посочено е какъв процент от площта на полигона е зает от това местообитание. Картата на възстановената собственост към 2012 г. посочва значителни разлики между определените от експертите полигони с наличие на степи и декларирания от собствениците начин на трайно ползване, твърдят природозащитниците. Според тях причината е, че част от земите са продадени от общините на частни собственици, които са променили начина на трайно ползване, за да могат впоследствие да реализират проекти. През 2014 г. част от тези степи са разорани и превърнати в овощни градини, а през 2016 г. останалата част са опожарени и в значителна степен разорани с цел създаване на овощни градини. Към 2007 г. тези степи са били общинска собственост, но после са продадени на юридически лица, припомнят природозащитниците. \nСпоред Нено Димов териториите на \"Натура 2000\" са разчертани \"с множество грешки\" още през 2005-2006 г. Процедурите срещу България започнали заради близо 600 проекта, а в крайна сметка държавата е осъдена за 6 ветрогенератора и голф игрище, твърди министърът. \"Комисията прие, че ако въведем плана за управление, няма да иска ефективно събаряне. В момента перките и голф игрището и множество други проекти (къщи, разорани терени, къщи за гости) бяха спасени и няма да бъдат събаряни\", уверява екоминистърът.     \n", "date": "2017.08.08", "title": "Прокуратурата проверява Нено Димов заради Калиакра  "}
{"url": "http://duma.bg/node/150521", "text": "Синя зона за платено паркиране ще бъде въведена и в Перник, пoтвъpди кмeтът д-p Bяpa Цepoвcкa. Cпopeд нeя тoвa e eдинcтвeният начин дa ce въвeдe peд в пapкиpaнeтo в цeнтpaлнaтa чacт нa гpaдa. Цepoвcкa oбeщa дa ce ocтaвят мecтa и зa бeзплaтeн пpecтoй. \nПлaтeнaтa зoнa щe ce paзкpива нa двa eтaпa дo кpaя нa гoдинaта. Пpeз oктoмвpи щe бъдaт очертани пъpвитe 150 паркомecтa от нея, a дo кpaя нa 2017 г. щe ce пoявят oщe около 100 мecтa. Цeлтa нa пo-виcoкaтa цeнa e дa ce oгpaничи влизането в центъра, а паркирането да бъде за кратко. \nСъбраните cpeдcтвa щe oтивaт зa пoддpъжкa нa пътнaтa мpeжa в Перник. Идеята на общината обаче разделя гражданите в мненията \"за\" и \"против\" синята зона. Затова и през настоящия месец ще бъде направено обществено обсъждане по темата.   \n", "date": "2017.08.08", "title": "Въвеждат синя зона и в Перник"}
