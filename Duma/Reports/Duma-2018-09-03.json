{"url": "http://www.duma.bg/node/174307", "text": "Мнозинството геймъри в България отделя над 50 лв. за мишка, клавиатура или слушалки, показва проучване на холандския производител на периферия Trust. В изследването, обхванало близо 400 души у нас, става ясно, че 72% от тях биха дали над посочената сума, като половината дори заявяват, че заделят повече от 100 лв. за брой периферия. Едва 8 на сто от геймърите твърдят, че за мишка, клавиатура или слушалки харчат под 20 лв., а 20% от запитаните посочват за свой ценови диапазон 20 до 50 лв. \nПроучването е направено на два етапа: първата фаза е проведена в рамките на миналогодишния Aniventure Comic Con в зоната на Trust Gaming чрез специална анкета, а втората част - чрез онлайн допитване в Google формуляр с помощта на фейсбук страници и групи.   \n \t\n", "date": "2018.09.03", "title": "Българският геймър дава 50 лв. за мишка"}
{"url": "http://www.duma.bg/node/174308", "text": "Феновете на \"U2\" останаха разочаровани, след като групата трябваше да отмени концерта си в Берлин, понеже вокалистът й Боно загуби гласа си, съобщи Би Би Си. Ирландската рок банда изсвири няколко парчета, когато певецът се извини на публиката с думите: \"Мисля, че не мога да продължа да пея. Това няма да е честно спрямо вас.\" \nНа хората, събрали се за концерта в \"Мерседес Бенц Арена\", бе казано, че ще бъде направена кратка пауза, но след това организаторите прекратиха шоуто. Боно обяви, че концертът ще се проведе на нова дата. \nПочитатели на звездата смятат, че гласът на певеца е пострадал от машините за изкуствен дим, използвани на сцената.   \n \t\n", "date": "2018.09.03", "title": "Боно загуби гласа си"}
{"url": "http://www.duma.bg/node/174310", "text": "Грандиозната и през т.г. Огнена фиеста \"Чиракман\" с участието на Дичо, е последвана от традиционния Миден и рибен фест в Каварна. Добрите традиции трябва да се спазват, категорична е пред ДУМА кметът на общината Нина Ставрева, припомняйки обещанията си отпреди 3 години. \nПривечер оживлението по главната улица преди концертите на 31 август и на 1 и 2 септември напомня непразничните летни вечери в крайморския град от 70-те и 80-те години. Тогавашните ученици във ваканция са със сребро в косите, но срещите им не са по-малко сърдечни, \"гарнирани\" в трите вечери с изобилие от различни видове риба, миди и бира. По скарите и във фритюрниците по щандовете са приготвени около 600 кг риба - цаца, сафрид, скумрия и пр., предоставени от Сдружението на рибарите. \nПо традиция в петъчния следобед откриването на фестивала събира стотици граждани и гости на площад \"Защитата на Каварна\" или както каварненци по традиция си го наричат \"площадът пред читалището\". Тази година специалните гости са от побратимения на Каварна унгарски град Чопак. Преди дни събралото се множество става свидетел на майсторлъка на кмета Тибор Амбруш и екипа му, които приготвят балатонски сом по традиционна местна рецепта. Гостите са наредили край щанда си бутилки традиционни унгарски вина и ракии (от грозде, орех, череша, круша и др.), както и плодови сиропи. Унгарските ястия се приготвят, а по-късно се сервират от общински съветници на Чопак. В същото време на щанда на Каварна общински съветници заедно със зам.-кмета Йордан Йорданов и с помощта на кмета Ставрева приготвят неповторимата каварненска рибена чорба по много стара рецепта със специална саламурика. Гозбите се приготвят под звуците на унгарски танц. Всички, уважили откриването на Мидения и рибен фест, по традиция опитват от унгарските кулинарни изкушения вкусната чорба на каварненските домакини.     \nУспоредно с демонстрацията на кулинарните умения на чопакските и каварненски общински служители, за трета година се провежда и \"Морското ателие\" на възпитаници на каварненския Общински детски комплекс. В ателието се включват и други деца и всички рисуват на миди, рапани и морски камъчета. В заниманията им се включват и кметовете Ставрева и Амбруш. \nОколо 21 ч. стотици каварненци и гости на града се събират пред естрадата на площада за традиционния концерт. Публиката приема резервирано младия Йордан Марков, но мелодичните му песни скоро я завладяват. Той отстъпва сцената на \"Тоника Домини\", а те очаквано взривяват града с любимите на всички българи песни. Миденият и рибен фестивал е тридневно шоу, предназначено за всички и за всеки, за различните вкусове, а не за почитатели на конкретна музика, затова и в заведенията около площада в тези дни са предварително ангажирани всички маси, а зрителите не се уморяват по повече от два часа да стоят прави, за да чуят любими изпълнители. Втората вечер е на солиста на \"Ку-ку бенд\" Борис Солтарийски и балет \"Магаданс\". Въодушевлението на публиката е не по-малко от предходната. С очакване за следващото лято, 15-ия Миден и рибен фест закриват Катя и Здравко от дует \"Ритон\".   \n \t\n", "date": "2018.09.03", "title": " Каварна събра приятели на риба, миди и музика "}
{"url": "http://www.duma.bg/node/174309", "text": "В новите епизоди на поредицата \"В дивата пустош с Беър Грилс\" водещият взема със себе си едни от най-популярните личности, за да тества издръжливостта им. Известните тръгват на приключение заедно с експерта по оцеляване, като доброволно се разделят с удобствата, с които са свикнали, включително и в предлаганите от 5-звездните хотели, за да се сблъскат с дивата природа и да проверят своята психика. \nЗрителите ще видят как Кери Ръсел, Лина Хийди, Джоузеф Гордън-Левит, Дон Чийдъл и Роджър Федерер ще се впуснат в приключението на живота си. За 48-те часа, които трябва да прекарат в дивата пустош заедно с любител на силните усещания като Беър Грилс, екстремните ситуации ще следват една подир друга, изправяйки ги пред най-големите им страхове. От спускане с парашут от вулкан, през катерене на 60-метров замръзнал водопад в швейцарските Алпи, до плуване в ледено студените води на испанския Иберийски полуостров. Всичко това ще накара известните личности да се запитат \"В какво се забърках?\" Отговорът на въпроса ще стане ясен в новия сезон на предаването само по Discovery Channel от днес, 3 септември, в 21,00 ч.     \n \t\n", "date": "2018.09.03", "title": "Беър Грилс отново тества издръжливостта на звездите"}
{"url": "http://www.duma.bg/node/174318", "text": "Първият случай на африканска чума по свинете бе установен в провадийското село Тутраканци през миналата седмица. Това стана само ден след като БАБХ съобщи, че има съмнения, че заразата е достигнала страната ни. По-рано стана известно, че от отглеждани в задния двор на къща в Тутраканци прасета за угояване са умрели три животни. Бяха взети проби, които доказаха наличието на опасното заболяване. Така африканската чума по свинете вече е в България, въпреки че властите твърдят, че вече са построили 130 км телена ограда по сухопътната граница с Румъния, където огнищата вече са над 800, за да възпрепятстват свободното преминаване на диви прасета на наша територия. Министърът на земеделието Румен Порожанов обаче се чуди откъде е влязла заразата на наша територия. \"Правим всичко възможно да се установи откъде е влязла заразата в България. За съжаление много са начините, а именно чрез разпространение на продукти, чрез придвижване на туристи, хора, животни, транспорт на фураж\", заяви Порожанов. \nВсички прасета от провадийското село вече са умъртвени. Оказа се обаче, че техният брой не отговоря на първоначалната информация. В крайна сметка умъртвени и загробени 83 прасета от Тутраканци, съобщи вчера шефът на БАБХ Дамян Илиев. България е уведомила ЕК за огнището на африканска чума по свинете. Вече е обявена е 3-километрова предпазна зона около огнището, в която влизат с. Тутраканци, общ. Провадия, обл. Варна, и с. Бозвелийско, общ. Провадия, обл. Варна. Въведена е и десеткилометрова зона за наблюдение около огнището, в която влизат населените места от община Провадия, обл. Варна, община Аврен, обл. Варна, община Долни Чифлик, обл. Варна, Община Дългопол, обл. Варна. В тези населени места започва преброяване и актуализация на данните за домашните свине и животновъдните обекти, ежеседмични клинични прегледи за чума по домашните свине и други заразни болести във всички обекти с домашни свине, съобщиха от БАБХ. В област Варна са забранени търговията, придвижването и транспортът на домашни свине. Забранява се организиране на пазари. Собствениците на убитите животни ще получат обезщетение. Ще бъдат взети проби и в 10-километровата зона, съобщи Порожанов. Ако са положителни, властите ще продължат с умъртвяването. Докато излязат пробите, няма да се умъртвяват животни, обяви вчера Дамян Илиев. \nС пътната агенция сме се разбрали, всички паркинги, където спират тирове, своевременно да бъдат почиствани и боклуците унищожавани. Същото се отнася и за пристанищата - отпадъците от корабите, отнася се за всички граници на България, съобщи още Илиев. Дезинфекция се правела на всички влизащи в страната автомобили. \nМеждувременно българският евродепутат от Групата на Прогресивния алианс на социалистите и демократите Момчил Неков и двама негови колеги от Румъния са внесли предложения за увеличение с близо 40 млн. евро на бюджета на Европейския съюз за 2019 г. Увеличението, според тях, е нужно за разходи, свързани с борба с африканската чума по свинете и заболяванията по дребните преживни животни. През 2018 г. има увеличаване на разпространението на болести по животните в ЕС - като африканската чума по свинете,  болести при преживните животни. Това се случи в региони, които граничат с трети страни, като Украйна, Молдова и Турция, каквито са България и северната ни съседка Румъния. Тези заболявания представляват сериозна заплаха, тъй като овцевъдството и козевъдството и отглеждането на свине често са единствените възможни икономически дейности там. Според евродепутата е важно да се осигурят достатъчно финансови инструменти за борба с болестите, засилване на контрола по граничните пунктове и създаване на съоръжения, които да отделят податливите животни от тези, които са потенциални носители на зараза. Африканската чума по свинете е силно заразно вирусно заболяване по домашните и дивите свине. Предава се чрез контакт с болни животни, чрез замърсени с вируса материали и чрез поглъщане на заразени фуражи и от отпадъци, съдържащи заразено свинско месо. Ваксина няма. Заболяването е безвредно за хората.     \n \t\n", "date": "2018.09.03", "title": "Властта не знае откъде е африканската чума "}
{"url": "http://www.duma.bg/node/174317", "text": "На прага на есента цените на едро на някои зеленчуци поскъпнаха, въпреки, че в момента от тях има изобилие по пазарите. Това са доматите, градинските краставици и зелените чушки. Доматите от открити площи поскъпнаха през миналата седмица с 4,9 на сто и се продават по 1,07 лева за килограм. Градинските краставици поскъпнаха с 20% до 1,20 лева средно за килограм. Цената на зелените чушки се покачи с 10,9 на сто до 1,12 лева за килограм. \nЧервените чушки поевтиняха с 8,6 на сто до 1,27 лева за килограм. Корнишоните се продават по 1,37 лв.  за кг. Тиквичките са поевтинели с 5 на сто до 0,95 лева за килограм. Картофите са поевтинели с 14,9 на сто и се търгуват по 0.53 лева за килограм на едро. \nЯбълките са поевтинели с 2,4 на сто и са се продавали по 1,20 лв. за кг. Прасковите са поевтинели с 1,5 на сто до 1,35 лв. за кг. Цената на дините се е качила с 11,1 на сто до 0,50 лв. кг, а пъпешите са се търгували по 1,18 лв. за кг. Гроздето е поевтиняло със 7,2 на сто до 1,42 лева за кг. \nКравето сирене е поскъпнало с 2,5 процента и се е търгувало по 6,05 лв. за кг. Кашкавалът, тип \"Витоша\", се купувал по 9,93 лв. за кг, а олиото по 1,94 лева за литър. Каймата е поевтиняла с 0,2 на сто и се търгува по 4,57 лева за килограм. \nПакетче краве масло от 125 грама се е търгувало за 2,26 лева. Пилешкото замразено месо е поскъпнало с 2,6 на сто до 4,02 лева за килограм на едро. Захарта се е търгувала по 1,04 лв. за кг, а брашното тип \"500\" е поскъпнало с 2,4 на сто и се е продавало по 0,84 лева. Яйцата са се продавали по 0,20 лева за брой на едро в края на седмицата.     \n \t\n", "date": "2018.09.03", "title": "С 20% поскъпнаха за седмица краставиците"}
{"url": "http://www.duma.bg/node/174302", "text": "Над 120 000 жители на Донецк и района отдадоха последна почит на убития лидер на провъзгласената Донецка народна република (ДНР) Александър Захарченко, предаде РИА \"Новости\". Пълен бе целият площад около театъра, където бяха изложени тленните останки на Захарченко. \nТой загина в петък вечерта при взрив в ресторанта \"Сепар\" в центъра на града, където обикновено ходи почти цялото ръководство на ДНР.  \nУбийството на Захарченко е организирано от частите за специални операции на Украйна, задържаните след атентата лица признаха това, заяви съветникът на жертвата Александър Казаков. По думите му в най-скоро време може да бъде назован ръководителят на групата, а също координиращия офицер от спецслужбите. По-рано Юрий Бирюков, съветник на украинския президент, публикува в социалните мрежи текст с намек, че украинските спецслужби са замесени в убийството на Захарченко. \nУкраинският депутат Игор Мосийчук, който е известен с пещерната си русофобия, призова Киев да признае за убийството. \"Той бе ликвидиран от нашите спецслужби\", каза депутатът по телевизия \"112\". Той напомни, че срещу Захарченко е имало няколко опита за покушения и е известно, че те са били разработвани от спецслужбите. Мосийчук обвини Службата за сигурност на Украйна (ССУ) в страхливост заради нежеланието й да признае причастността си към гибелна на Захарченко.  Владимир Путин оцени случилото се като подло убийство, а външният министър Сергей Лавров заяви, че \"е невъзможно да се разговаря за скорошни срещи в нормандския формат, както искат много от нашите западноевропейски партньори\". Според него атентатът цели да подкопае Минските споразумения, които Киев не изпълнява.     \n \t\n", "date": "2018.09.03", "title": "Киев е зад атентата на лидера на ДНР"}
{"url": "http://www.duma.bg/node/174301", "text": "През 60-те години САЩ са изработили панове за унищожаването на 71% от жителите на съветските градове, както и за тотално унищожение на СССР и Китай. \nТова се казва в архивни документи, публикувани  от неправителствената организация \"Архив на националната сигурност\". Става дума за документи на Единния интегриран оперативен план (SIOP) -  секретна документация на САЩ за използване на ядреното оръжие, уточни РИА \"Новости\". \nВ плана за 1964 г. се посочва необходимостта от унищожението на 70% от промишления потенциал на СССР. Съгласно оценки от 1961 г. в SIOP се предвиждало унищожаването на 71% от жителите на съветските градове, през 1962 г. се е споменавало за гибелта 70 млн. жители. \nКомитетът на началник-щабовете на US армията е разглеждал вариант, при който гибелта на населението да стане основен критерий за победата над СССР. Стотици мишени в СССР, Източна Европа и Китай са фигурирали в списъка с цели след 1959 г., който бе огласен през 2015 г. \n    \n \t\n", "date": "2018.09.03", "title": " САЩ планирали избиването на 71% от съветското население"}
{"url": "http://www.duma.bg/node/174303", "text": "Средната продължителност на живота в Русия се е увеличила със седем години, а смъртните случаи, дължащи се на консумацията на алкохол и тютюнопушене, са със съответно 34% и 70% по-малко за последните 22 години, твърдят руски медици и експерти от Световната здравна организация (СЗО) в статия, публикувана в реномираното англоезично научно списание \"Лансет\". \n\"Постигнахме значителни успехи и съумяхме да подобрим всички индикатори за здравето на нацията. Това се дължи на твърдата политика срещу потреблението на алкохол, усъвършенстване на системата за здравеопазване и популяризирането на здравословния начин на живот\", смята академик Владимир Стародубов от Министерството на здравеопазването на Руската федерация. \nПо официални данни средната продължителност на живота на руснаците е 73 години. Мъжете обаче живеят едва 65,9 години, докато жените достигат до респектиращите 76,7 години. \nВъпреки постигнатите успехи всеки трети руснак на възраст между 16 и 49 години умира в резултат от злоупотреба със спиртни напитки. \nРуските експерти и колегите им от СЗО са проучили всички статистически данни, свързани с продължителността на живота на руските граждани, за последните четири десетилетия. Оказва се, че ситуацията рязко се е подобрила през последните години, след встъпването в длъжност на президента Владимир Путин през 2000 година. \nПрез 1994 година например 60% от мъжете и 33% от жените в Русия са губили живота си в резултат от прекомерна употреба на алкохол и свързаните с това заболявания. В момента тези показатели са едва 34% и 20%, което е близо двойно намаление. По аналогичен начин пушачите в страната за последните девет години са намалели с 21%. \nПодобренията в системата на здравеопазване са довели и до намаляване на детската смъртност с цели 58% в сравнение с 90-те години на 20 век. Като цяло общата смъртност е намаляла с 16%, което е особено осезаемо в началото на 21 век. \nНезависимо от значителния прогрес наркоманията, алкохолизмът и тютюнопушенето продължават да са главните убийци в Русия. Две трети от мъжете в страната между 16 и 49 година стават техни жертви. \nСпоред медиците Русия изпреварва Монголия и Китай и продължава да заема първо място в света по смъртност, свързана с консумацията на алкохол и съпътстващите заболявания. При смъртността вследствие употреба на наркотични вещества Русия е на второ място в света, като отстъпва единствено на Съединените американски щати. Още по-голямо притеснение буди фактът, че жертвите на СПИН са цели 4,5 пъти повече, а независимо от значително намалялата консумация на алкохол починалите от цироза на черния дроб са с 2,5 пъти повече. \nПродължава да се увеличава разликата между мъжете и жените. Представителите на силния пол днес умират не само от цироза на черния дроб или рак на белите дробове, но и поради всякакви други причини, включително несвързани с вредни навици. По-нататъшната реализация на досегашните мерки може да помогне на Русия да съкрати разликата с развитите страни от Европа и Запада, надяват се Стародубов и неговият екип.     \n \t\n", "date": "2018.09.03", "title": " Руснаците живеят със седем години повече при Путин "}
{"url": "http://www.duma.bg/node/174298", "text": "Полякиня нападна с нож случайни минувачи в градчето Кането сул'Ольо в Северна Италия, предава агенция АНСА. \nПреди да бъде задържана, тя е успяла да убие един човек и да рани други трима. Полицията предполага, че жената има психически отклонения. \nПървоначално нападателката е наръгала смъртоносно жена в местния музей за историята на играчките, след което е излязла на улицата, където е ранила останалите трима души.   \n \t\n", "date": "2018.09.03", "title": "Полякиня нападна с нож италианци"}
{"url": "http://www.duma.bg/node/174299", "text": "ФБР и правосъдното министерство на САЩ  безуспешно са опитвали да вербуват за информатор включения в санкционния списък руски олигарх Олег Дерипаска, пише в. \"Ню Йорк таймс\". \nАмерикански чиновници са направили подобни опити на два пъти - през 2014 и 2016 година. Вашингтон е искал да получи информация за организираната престъпност в Русия и за помощта, която е получил от Москва президентът Доналд Тръмп по време на своята предизборна кампания. \nВ замяна на Дерипаска е предлагано съдействие за получаване на виза за влизане в САЩ. \nСпоред неназован източник опитите да бъде вербуван Дерипаска са били част от далеч по-мащабна операция, в рамките на която американските служби са направили опит да \"пробият\" при още няколко руски бизнесмени. И при тях обаче службите са ударили на камък. \nСамият Дерипаска е твърдял пред американските служби, че не приема теориите им за т.нар. руска намеса в изборния процес в САЩ. Той е уведомил руските власти за опитите да бъде вербуван.   \n \t\n", "date": "2018.09.03", "title": " Вашингтон безуспешно вербувал олигарха Дерипаска"}
{"url": "http://www.duma.bg/node/174300", "text": "Турският президент Реджеп Ердоган призова да се сложи край на доминацията на долара. \nТрябва да бъде сложен край на доминацията на долара в международната търговия, заяви той по време на посещението си в Киргизстан. По думите му връзката между международната търговия и долара постепенно се превръща в голям проблем. Той също посочи, че целта на манипулациите с курса на турската валута е да се предизвикат съмнения в силната и здрава икономика на страната. \nТурският президент отбеляза още, че някои сили са обезпокоени задето Турция купува системи за противовъздушна отбрана С-400 от Русия, но Анкара няма да иска разрешение от никой по такива въпроси, съобщи в. \"Миллиет\". Ердоган изтъкна това на бизнес форум в столицата Бишкек. \nВашингтон предупреди Турция, че ако закупи С-400 от Русия, САЩ могат да откажат да й продадат изтребители F-35.   \n \t\n", "date": "2018.09.03", "title": "Ердоган: Да сложим край на доларовата доминация"}
{"url": "http://www.duma.bg/node/174304", "text": "Черногорският премиер получи смъртни заплахи \nЧерногорският премиер Душко Маркович получи смъртни заплахи на правителствената страница във фейсбук. Заплахата е отправена под новината, че Маркович е изразил съболезнованията си по повод смъртта на американския сенатор Джон Маккейн. \"Много скоро ще отпразнуваме и твоята смърт\", пише под информацията. Според местния портал cdm.me коментарът е написан от черногорец, който живее в САЩ.  Ислямисти в Нигерия убиха 30 военни   \nИслямска терористична групировка е атакувала военна база в Североизточна Нигерия и е убила 30 военнослужещи, предадоха медиите. Нападението е извършено от членове на \"Ислямска държава в Западна Африка\" (ИДЗА) срещу база в северния щат Борно. ИДЗА се отцепи от джихадистката групировка \"Боко Харам\" през 2016 година, последната е отговорна за убийството на над 30 000 от 2009 насам. И двете групировки воюват за установяване на ислямски халифат в Нигерия. Чили разследва епископи за секс престъпления \nЧилийските власти разследват 167 души, от които 96 католически свещеници и 7 епископи за сексуално насилие над непълнолетни лица, съобщиха местни медии. Срещу 119 души вече са заведени дела. Потърпевшите са 178 души, от които 79 са били непълнолетни в момента на извършване на сексуалното насилие.   \n127 000 китайци евакуирани заради проливни дъждове  \nКитайските власти евакуираха 127 000 души в южната провинция Гуандун заради силни дъждове, предаде Синхуа. От дъждовете, засегнали над 1,2 млн. жители в 27 окръга в Източен Гуандун, са загинали двама души, а двама са в неизвестност.  Автобус се преобърна в Еквадор, 10 загинали \nДесет души намериха смъртта си, след като в събота автобусът им катастрофира на планински път в Еквадор. С това жертвите на подобни инциденти в южноамериканска държава през последните три седмици достигна 45 души. Сред загиналите 10 десет пътници има и три деца. 16 от останалите пътници са с различна степен на наранявания. \n \n    \n \t\n", "date": "2018.09.03", "title": "Кратки новини"}
{"url": "http://www.duma.bg/node/174305", "text": "Американската ядрена подводница \"Нюпорт-Нюз\", която е въоръжена с крилати ракети \"Томахоук\", влезе в пристанището на Гибралтар, съобщиха медиите. Към нея се опитал да се приближи катер на испанските митнически власти, но той бил спрян от гибралтарската полиция. Пентагонът заяви, че става дума за \"планирано техническо посещение\". \nПо-рано говорителят на руската армия Игор Конашенков заяви, че по данни на независими източници терористичната групировка \"Хаят Тахрир ал Шам\" подготвя провокация, за да обвини Дамаск за използване на химическо оръжие срещу жителите сирийската провинция Идлиб. Според руската страна западната коалиция, ръководена от САЩ, планира да използва тази провокация като предлог за нанасяне на ракетни удари срещу сирийски правителствени обекти. \nВ момента руската армия извърша учения в Средиземно море с участието на 25 кораба и 30 самолета. Както влизането на подводницата на САЩ в Гибралтар, така и маневрите стават на фона на напрежението между Русия и Запада във връзка със северозападната сирийска провинция Идлиб, където се преместиха терористите от други райони на Сирия в хода на деескалацията на конфликта в страната. Фактически Идлиб е единственият район, който още не е под контрола на властите в Дамаск. \nМеждувременно тази нощ израелски самолети нанесоха удари по сирийската ВВС база \"Мезе\" край Дамаск. Целта била складове с оръжия, но според други съобщения мишена бил научноизследователски център в района Джемврая, съобщи телевизия \"Ар Джазира\". Сирийската ПВО свалила няколко ракети. Атаките са извършени от Израел. \nСпециалисти от САЩ са обучавали екстремисти в Сирия, за да извършват терористични атаки в град Палмира, обяви руското военно министерство. Ведомството има тази информация от екстремисти, пленени от сирийската армия. Те признали, че са от групировката \"Лъвове на източната армия\", а обучението им преминавало в лагер, близо до военната база \"Ал Танаф\" на международната коалиция, ръководена от САЩ. Базата е в Южна Сирия. Те трябвало да участват в завладяването на града следващата седмица. Пленен екстремист разкри, че инструктори от САЩ са извършвали обучението, а оръжията и боеприпасите са получавани от въпросната база.      \n \t\n", "date": "2018.09.03", "title": "Ескалира напрежението около Сирия   "}
{"url": "http://www.duma.bg/node/174312", "text": "Поради големия интерес \"Калигула\" на Народния театър \"Иван Вазов\" ще се играе не в един, а в два поредни дни в Пловдив - на 10 и 11 септември. По организационни и технически причини обаче зрителите ще могат да го видят не в Античния театър, а в Дома на културата \"Борис Христов\". Началният час и в двата дни е 21. Суми за купени билети за зрителите, които няма да имат възможност да посетят спектакъла, ще бъдат възстановени от съответния дистрибутор вкл. днес, 3 септември. Билети все още може да се намерят на касата на \"Маскарт\" в Дома на културата, в мрежата на Eventim и Ticketportal и в Grabo на цени от 12 до 30 лева.   \n \t\n", "date": "2018.09.03", "title": " \"Калигула\" с два спектакъла в Пловдив"}
{"url": "http://www.duma.bg/node/174313", "text": "Дирекция \"Култура\" на Столичната община организира през летните месеци детски програми и концерти на открито. На лятната естрада в Борисовата градина на 8 септември от 20.30 ч. в рубриката \"Пътуващо лятно кино с БНТ 1\" ще има прожекция на филма \"Възвишение\", реж. Виктор Божинов.     \n \t\n", "date": "2018.09.03", "title": " Прожекция на \"Възвишение\" в Борисовата градина"}
{"url": "http://www.duma.bg/node/174314", "text": "Ясен Атанасов е българският член на международното жури в 28 Times Cinema 2018 на фестивала за младо европейско кино във Венеция. Трима млади български киномани бяха предложени от екипа на Дома на киното и Международния \"София филм фест\", но представителите на Europa Cinemas, Giornate degli Autori и LUX Prize избраха Ясен Атанасов, научи ДУМА от Десислава Димитрова, гл. експерт ВО на академията. \nЯсен Атанасов е второкурсник по актьорско майсторство от класа на проф. д-р Ивайло Христов в НАТФИЗ. На 28 август той замина за Италия, където в рамките на 10 дни ще бъде гласът на България в срещата с най-доброто младо европейско кино и ще връчи награда. \nПреди 3 години НАТФИЗ \"Кр. Сарафов\" инициира национална превантивна кампания \"Учи в България, завладей света!\" срещу интелектуалната миграция на младите българи и реабилитирането на българското образование. Миналото лято, заедно с Крис Захариев и Анастас Шипков, също студенти в НАТФИЗ, Ясен Атанасов се изгуби в изоставената България. Тримата създадоха уеб сериите \"Да се изгубиш нарочно\", чиято премиера в ютюб се състоя в края на март 2018 г. и привлече хиляди последователи. В началото на това лято прожекциите на 12-те епизода препълниха салона на Дома на киното с млади българи, готови да завладеят света, без да изоставят страната си.   \n \t\n", "date": "2018.09.03", "title": "Студент от НАТФИЗ журира на фестивала във Венеция"}
{"url": "http://www.duma.bg/node/174316", "text": "С \"Многая лета\" и водосвет за здраве и благоденствие официално бе открит сезон 2018/2019 в Народния театър \"Иван Вазов\". По традиция, в третия сезон от встъпването си в длъжност като директор, Мариус Донкин събра екипа - актьори, режисьори, драматурзи, технически персонал и администрация, за да си кажат \"На добър час\" в поредния театрален сезон. Пред емблематичната икона на Света Богородица всички присъстващи получиха благословия от отеца от черквата \"Свети Седмочисленици\" и се помолиха за здраве, успехи и попътен вятър, информира Катя Попчева, ръководител маркетинг и комуникации на НТ. \nВъпреки че първите представления на сцената на Народния са на 12 септември - \"Спускане от връх Морган\" на камерната и \"Манхатън, Второ авеню\" на Сцена на IV етаж, театърът ще има натоварена програма с турнета извън столицата. На 6, 7 и 8 септември ще се играят три представления в рамките на \"Аполония\" в Созопол - \"Виновният\", \"Лисичета\" и \"Цветът на дълбоките води\". \nСлед по-малко от месец ще се състои и първата от многото премиери за новия сезон - \"Един безумен ден\" по Пиер дьо Бомарше. Режисьор е Михаил Петров. Той определя представлението като театрален карнавал, в който си дават щастлива среща театър, музика, песен, танц, балет, живопис. \n\"Един безумен ден\" ще събере на сцената Параскева Джукелова, Джулия Бочева, Гергана Змийчарова, Стелиан Радев, Димитър Живков, Павел Иванов, Владислава Николова, Ева Данаилова, Вяра Табакова, Цветомира Даскалова, Христо Чешмеджиев, Стоян Пепеланов, Васил Драганов, Пламен Димов, Христо Терзиев. Сценичната версия на текста, който е популярен като \"Сватбата на Фигаро\", е дело на Михаил Петров и Анна Петрова, костюмите са на Елена Иванова, музиката - на Любомир Денев. Хореографка е Мариана Крънчева, а музикален педагог - Евгени Господинов.   \n \t\n", "date": "2018.09.03", "title": "\"Многая лета\" за началото на сезона  "}
{"url": "http://www.duma.bg/node/174311", "text": "Български и австрийски художници претвориха в творби прекрасната природа и автентичните старинни къщи на родопското село Косово, информира БНР. По време на пленер, продължил десетина дни, те се опознаваха и обменяха творчески идеи в това великолепно място в Родопите. В проявата се включиха петима художници от Австрия и шестима от Пловдив. Потопени в колоритната родопска атмосфера, творците само за няколко дни успяха да създадат произведения за изложбата, с която пленерът завърши. Картините им бяха показани първо в с. Косово, а в следващите две седмици може да бъдат разгледани в постоянната експозиция на Енчо Пиронков към Градската галерия в Стария град. Пленерът се организира от Градската художествена галерия в Пловдив с подкрепата на дирекция \"Култура и културно наследство\" на община Пловдив.     \n \t\n", "date": "2018.09.03", "title": " Художници от Австрия и България на пленер в с. Косово"}
{"url": "http://www.duma.bg/node/174306", "text": "Президентът на Косово Хашим Тачи в събота се е срещнал с посланиците на САЩ, страните-членки на Европейския съюз и представителите на ОССЕ (Организацията за сигурност и сътрудничество в Европа), КФОР и ЕУЛЕКС в Прищина и е посочил, че сега е моментът за голям исторически договор между Сърбия и Косово, който предвижда и \"корекция на границите\". Независимо от съпротивата на Германия и повечето косовски политически партии, държавният глава е оценил, че ако през следващите няколко месеца не се сключи такъв договор, двете страни ще продължат да имат нерешени отношения, предава македонската електронна медия \"А1 Он\". \n\"Не можем да стоим на място, в патова позиция. Няма какво да чакаме. Изоставането и изчакването за решаването на отношенията между Косово и Сърбия наистина ще представлява предпоставка за напрежение, дестабилизация и големи проблеми, не само между нас, но и в целия регион\", е заявил Тачи. \n\"Ние имаме отлични добросъседски отношения с Македония, Черна гора и Албания, а искаме в бъдеще да имаме и много добри съседски отношения и със Сърбия\", е заявил косовският президент пред дипломатите. Той е посочил, че има множество противници на това предложение както в Косово, така и в Сърбия и че прилагането на такъв договор би било съпътствано с много рискове, но по-голям риск е, ако Косово и в бъдеще не напредва като държава. \n\"Не трябва да се делим според етническа принадлежност, език, вяра и всичко друго, а да живеем заедно и да се посветим на икономиката\", каза обаче косовският външен министър Беджет Пацоли в изявление за Танюг, направено във Виена, където говори в представителството на ЕС. \nМинистърът подчерта, че двете страни трябва да съсредоточат вниманието си не върху границите, а върху осигуряването на по-добър живот, сигурност, по-добро образование, предава БТА. \nПрезидентът на Сърбия Александър Вучич, който заедно с Тачи отвори въпроса за промяна на границите, не е казвал, че това ще се случи, но се предполага, че двамата държавни глави разговарят за размяна на населеното предимно със сърби от Северно Косово за Прешевската долина, която се намира в Южна Сърбия. \nСамият Вучич от своя страна призна, че става все по-ясно, че ще се стигне много трудно до разрешаването на косовския въпрос. Той остро разкритикува политическите опоненти, които обвини в пълна демагогия. \n\"Те лъжеха нашия народ... Не е вярно, когато политическите опоненти твърдят, че град Качаник е сръбски и винаги ще бъде сръбски\", каза Вучич. Град Качаник се намира на границата между Косово и Република Македония. \n\"Всички онези, които искат нищо и се радват да получим голямото нищо, да продължават да се радват, защото всичко върви в посока Сърбия да не получи нищо\", заяви още сръбският президент.   \n \t\n", "date": "2018.09.03", "title": "Тачи предложи размяна на територии със Сърбия"}
{"url": "http://www.duma.bg/node/174315", "text": "Голямата награда \"Златната Афродита\" на Международния кинофестивал \"Любовта е лудост\" във Варна грабна унгарският филм \"Пътуващи артисти\" на режисьора Шандор Пал. Лентата разказва за странстванията на пътуваща театрална трупа и за живота на артистите, който преминава в хумор и ирония, научи ДУМА от Виолета Филипова. \nСпециалната награда на журито за най-добър режисьор е на Майкъл Роскам за \"Състезателката и затворникът\" от Белгия. Отличието за най-добра мъжка роля спечели Александър Перкинс за ролята му във филма \"Честит рожден ден, Тоби Симпсън!\" от Великобритания, режисьор Патрик Мейкин. Наградата за най-добра женска роля бе присъдена на Адел Екзаркопулос за ролята й във филма \"Състезателката и затворникът\", Белгия, реж. Майкъл Роскам. Призът на младежкото жури се връчва на \"Разделени светове\" от Гърция, реж. Христофорос Папакалиатис. \nОтличието \"Горчива чаша\" на Факултета по журналистика и масова комуникация към СУ \"Св. Климент Охридски\" бе присъдено на  \"Дванадесетият\" от Норвегия, реж. Харолд Цварт. Призът на гилдията \"Критика\" към СБФД - на \"Доматеночервено\", Ирландия, реж. Хуанита Уилсън. Наградата на Съюза на българските филмови дейци заслужи \"Безкрайната градина\", България, реж. Галин Стоев.   \nГолямата награда в конкурса за плакат на МФФ \"Любовта е лудост 2018\" отива при Пресиана Велинова от Варна, 10 г., парична награда от 300 лв. Приза за плакат, избран от гостите на фестивала, взима Румен Ковачев от Пловдив, 24 г., парична награда в размер на 100 лв. Отличието в конкурса за плакат, избран от акредитираните журналисти, спечели Станислава Върбанова от Варна на 20 г., парична награда в размер на 100 лв.   \n \t\n", "date": "2018.09.03", "title": "Унгарски филм спечели „Златна Афродита” във Варна"}
{"url": "http://www.duma.bg/node/174320", "text": "Хотелиерът Ветко Арабаджиев и съпругата му Маринела са обявени за общодържавно издирване заради укрити данъци в особено големи размери. Двамата са и с Европейска заповед за арест с обвинение за участие в организирана престъпна група и данъчни престъпления. Това съобщи през уикенда зам. главният прокурор Иван Гешев, след като по-рано в петък при спецакция на прокуратурата бяха открити и иззети над 10 млн. лв. в семейните им хотели - \"Маринела\" в София и \"Марица\". ДУМА припомня, че столичният хотел \"Маринела\" спечели обществената поръчка за нощувките на делегатите по време на българското европредседателство. \n\"Излизат пари от куфари, кутии, сейфове, касетки в банки. Такова нещо не помня в цялата си кариера. Доколкото ми е известно, не се е случвало и в новата история на България\", коментира Гешев. Заради \"потресаващите\" суми се е наложило БНБ спешно да достави броячни машини. Гешев обаче е убеден, че укритите пари на Арабаджиеви са много повече. При претърсванията е иззет и луксозен автопарк, оценен грубо за 5-10 млн. лв. Разследването ще покаже как са придобити тези коли. \nПри спецоперацията са задържани 10 души, като 6 от тях са привлечени под наказателна отговорност. Петима са с обвинение за участие в организирана престъпна група за пране на пари и данъчни престъпления. Сред тя е и един от синовете на хотелиера. Един е обявен за издирване на територията на страната. Според вътрешна информация двамата Арабаджиеви са избягали във Франция. Действа се и по посока издирване от Интерпол, уточни зам.-главният прокурор.   \n \t\n", "date": "2018.09.03", "title": "Издирват Арабаджиеви за милиони от укрити данъци"}
{"url": "http://www.duma.bg/node/174319", "text": "РЗИ е забранила да се пие водата от седем чешми в Хасково заради нарушени микробиологични и химични показатели. Изследвани са били местни водоизточници, които традиционно са използвани от населението. Пробите са показали, че водата не отговаря на нормите за качество по контролираните показатели. Водата от чешмата под гимназията по автотранспорт е с превишение на колиформи и нитрати. Тази на ул. \"Бачо Киро\" също е с превишение на нормата за колиформи. \nПробите на чешмата на ул. \"Ахрида\" са с наднормено съдържание на колиформи, ентерококи, манган и желязо. С колиформи и нитрати е и водата на чешмата на ул. \"Балатон\". Тази на ул. \"Каменни 1\" е с установено над нормите съдържание на колиформи и ешерихия коли. Проби от чешмата \"Георги\" в парка \"Кенана\" сочат по-високо от допустимото съдържание на колиформи и нитрати, а чешмата в същия парк - \"Три чучура\", е с превишение на нормите за колиформи и ешерихия коли. \nВодата от ВиК-мрежата в областния център също не е годна за питейни нужди и готвене от април м.г., когато в част от мрежата бе констатирано наднормено съдържание на естествен уран и алфа активност. \n    \n \t\n", "date": "2018.09.03", "title": "Забраниха за пиене водата от седем чешми в Хасково"}
{"url": "http://www.duma.bg/node/174324", "text": "Със специална кампания членовете на Младежкото обединение в София ще се опитат да съберат всички проблеми на столицата, за да предложат съответните решения. \"Вярваме, че познавайки добре столицата ни, заедно можем да изготвим правилните решения за нейното развитие и прогрес. Мисията ни е да водим политики, които активно подобряват живота на хората, живеещи в София\", обясняват от МО. \nКампанията ще е двегодишна и е озаглавена \"24x24\". \"През следващите 24 месеца ние ще посетим всеки от 24-те района на София. За всеки от районите ще отделим по месец. Така ще имаме време да опознаем проблемите, както и нуждите на неговите жители, и да предложим адекватни решения в полза на гражданите на столицата. По време на нашата кампания ще запознаем и теб с всеки отделен район и неговите особености. С това искаме да приобщим всеки в този процес\", категорични са младежите. \nГрафикът на младежката обиколка ще бъде публикуван в социалните мрежи. \n    \n \t\n", "date": "2018.09.03", "title": "Млади социалисти събират проблемите на София, за да ги решат"}
{"url": "http://www.duma.bg/node/174321", "text": "От първи септември хората от 65 до 69 години имат правото на цялостна зъбна протеза, която ще се плаща частично от Здравната каса. Поема се само труда на зъболекарите. Услугата е експериментална и ще продължи до април следващата година. Дотогава трябва да се разбере дали ще последва предоговаряне и увеличаване на възрастовата граница, тъй като според стоматолозите от тази услуга реално се нуждаят по-възрастните хора. Към момента няма никаква яснота колко човека между 65 и 69 години имат необходимост от цялостна зъбна протеза. \nСпоред д-р Красимира Сариева, председател на Районната колегия на Българския лекарски съюз, реално от услугата се нуждаят пациентите след 70 години. Тогава обеззъбяването е по-осезателно, но сега са преценили стартът на услугата да е в по-ограничена възрастова група, в която има по-малко хора тотално обеззъбени, за да се види как ще започнат нещата, коментира тя. \n\"Касата плаща на зъболекаря 200 лева твърдо, а пациентът ще си заплаща зъботехническата услуга. Цената на услугата зависи от лабораторията, в която ще се изработва протезата\", обясни Сариева. Тя е категорична, че при следващото договаряне със здравната каса от БЛС ще настояват за разширяване на възрастовата граница над 75 години, за да може услугата да достигне до пациентите, които реално се нуждаят от нея. \n\"В тази възрастова група, ако има пълно обеззъбяване, пациентът изобщо не може да ползва услугите на здравната каса, защото като няма зъби, нито пломби може да направи, нито зъби може да вади. Но поне човек ще може си направи  протеза, с която да може да се храни\", коментира Сариева. \n    \n \t\n", "date": "2018.09.03", "title": " НЗОК ще плаща частично за зъбни протези на възрастните"}
{"url": "http://www.duma.bg/node/174322", "text": "За всеки български гражданин е видимо и болезнено осезаемо, че медийната среда у нас е направо отровна - както за работещите в нея, така и за цялото общество, а сривът в нивото на свободата на словото и мненията е катастрофален. Тази констатация прави Съюзът на българските журналисти в специална декларация, качена на сайта на СБЖ. От там припомнят, че за последната година в страна са се редували \"един през друг\" случаи на все по-драстични нарушения на журналистически права и на етични норми, шири се непрозрачно медийно притежание и управление, съчетано с корпоративни и политически зависимости. \n\"Тази медийна обстановка е нетърпима и изисква спешни действия от законодателната власт, които да дадат ход на подобаващи законови промени, стриктно съобразени с демократичните норми. Депутатите от Комисията по културата и медиите разполагат именно с такива юридически оформени предложения - внесените от УС на СБЖ. Защо те още са без никакъв отклик?\", питат от съюза. \nОт СБЖ са изненадани, че вместо законодателната инициатива на гилдията, НС задвижи, че и гласува на първо четене т.нар. \"закон Пеевски\". Те припомнят, че това е проект, за който е имало многобройни сигнали, че е предназначен само да обслужва интересите на една медийна групировка и да атакува друга, без изобщо да поставя темата за журналистическите права и техните гаранции, без да осигурява същинска прозрачност в медийното притежание и управление. \nСБЖ пита какви конкретни действия са предприели депутатите от ресорната парламентарна комисия за решаване на многобройните кризисни ситуации в медийната среда през изминалата година. \nВ декларацията се изброяват скандалите около БНР, съдбата на журналистите от телевизия БиТ и в. \"Стандарт\", проблемите около общинското радио в Плевен и др. \nОт СБЖ настояват депутатите да задвижат законодателните промени, които съюзът е внесъл още през юни 2017 г.   \n \t\n", "date": "2018.09.03", "title": "СБЖ: Медийната среда у нас е отровна"}
{"url": "http://www.duma.bg/node/174323", "text": "Изборът кой да оглави Специализираната прокуратура вече е предизвестен, тъй като за поста има само един кандидати - настоящата зам.-шефка на звеното Даниела Начева. До изтичането на срока за подаване на документи само тя се е регистрирала, става ясно от сайта на ВСС. В момента Начева е и.ф. ръководител на прокуратурата, тъй като в средата на юли Иван Гешев бе издигнат в зам. главен прокурор. През последните месеци тя бе и говорител на спецпрокуратурата, но името й най-вече е познато като прокурор по делото за източване на милиарди от КТБ. Начева, заедно с Гешев и колежката им Антоанета Софрониева, поддържа обвинението срещу банкера Цветан Василев и други 17-има в съда. Делото засега е на етап четене на обвинителен акт. \nВ концепцията си Начева отбелязва като голям проблем липсата на прокурори и следователи, които искат да работят в спецпрокуратурата. Според нея това се дължи на високата натовареност, продължителните командировки в страната и евентуалните рискове за сигурността на следователите, прокурорите и техните семейства. \nНачева възнамерява да намали големия брой дела, върнати от съда на прокуратурата. \nПредстои ВСС да насрочи дата за избор на шеф на спецпрокуратурата. На 19 септември съдебните кадровици ще изслушват кандидатите за ръководители на по-горната прокуратура – апелативната. Желаещите да я оглавят са 2-ма – столичният следовател Бойко Атанасов и градският прокурор на София Емилия Русинова. \n    \n \t\n", "date": "2018.09.03", "title": "Само един кандидат за шеф на спецпрокуратурата"}
{"url": "http://www.duma.bg/node/174325", "text": "В началото на септември Младежкото обединение на БСП в Стара Загора даде начало на традиционната си инициатива \"Дари за учениците в Калояновец\". През следващите две седмици младите социалисти ще събират ученически и спортни пособия, предназначени за възпитаниците на ОУ \"Отец Паисий\" в старозагорското село. \"Призоваваме старозагорци, ако желаят да се включат в благотворителната ни акция. Нека донесат в клуба на БСП на ул. \"Цар Иван Шишман\" 83  тетрадки, химикали, цветни моливи, водни бои, чертожни инструменти, блокове за рисуване, спортни уреди и други пособия, необходими за учебния процес. Дарените материали ще бъдат предоставени на децата в Калояновец на 17 септември\", обясни общинският съветник от БСП и зам.-председател на ОбС в Стара Загора Даниела Лекина.   \n \t\n", "date": "2018.09.03", "title": " \"Дари за учениците в Калояновец\" призова левицата в Стара Загора"}
{"url": "http://www.duma.bg/node/174326", "text": "Общинските съветници от БСП в Благоевград атакуваха кмета Атанас Камбитов от ГЕРБ за неспазени обещания и неизпълнени решения на Общинския съвет. На сесия на ОбС социалистката Гергана Янчева постави остро проблема с лошото състояние на покрива на нефункциониращото училище в село Логодаж. Тя попита кмета защо не са предприети действия за изпълнение на прието решение на ОбС, с което да отпуснати 60 000 лв. за ремонт на сградата на бившето учебно заведение. \"Кой ще носи отговорност, ако рушащият се покрив стане причина за поредната трагедия в общината? Конструкцията му вече реално застрашава живота и здравето на хората. Непосредствено под нея минава тротоар, по който ежедневно преминават хора. Оттам се влиза в двора на бившето училище, където играят много деца\", предупреди Янчева. Тя запита защо на сайта на Агенцията по обществени поръчки е написано, че общината е приела като най-належащ ремонта на покрива на психодиспансера, а не на покрива на школото в Логодаж. Така гласуваните от съветниците 60 000 лв. са пренасочени към Регионалната система за управление на отпадъците. \nДругата важна тема, засегната от социалистите, е свързана с неосветената детската площадка, прилежаща към Алеята на здравето. Три дни след депозирано питане от Гергана Янчева мястото за игра е осветено. Според съветниците от БСП това доказва, че някой не си е свършил работата и е чакал тяхната реакция при условие, че цяло лято площадката е тънела в тъмнина. \nСъветниците от БСП са категорични, че общинското ръководство не е изпълнило решение на ОбС за одобрени 25 000 лв. за ремонт на ВиК на ул. \"Стара планина\". Не е ясно и кога ще бъде ремонтирана водопроводната мрежа на улиците \"Мелник\", \"Сергей Румянцев\", \"Костур\" и \"Васил Априлов\", за които има решение на ОбС, но кметът не се е съобразил с него. \n    \n \t\n", "date": "2018.09.03", "title": "БСП в Благоевград скочи на кмета за неспазени обещания "}
{"url": "http://www.duma.bg/node/174290", "text": "1658 - УМИРА ОЛИВЪР КРОМУЕЛ, АНГЛИЙСКИ ПОЛИТИК И ДЪРЖАВНИК (Р. 1599 Г.). Водач на Английската революция (1642-1651), от 1653 до 1658 г. е лорд-протектор на Англия, Шотландия и Ирландия. Слага край на управлението на монарха и на неговата абсолютна власт. Установява диктатура, разрешава да бъде избран парламент и отказва короната. До неговата смърт Англия остава република. Две години след смъртта му тялото му е изровено от гроба, обесено на \"бесилката на позора\", обезглавено и захвърлено в общ гроб, което било традиционно наказание за изменниците на Англия по онова време. 1875 - РАЖДА СЕ ФЕРДИНАНД ПОРШЕ, НЕМСКИ КОНСТРУКТОР НА АВТОМОБИЛИ (УМИРА 1951 Г.). За разработка на военна техника през годините на Първата световна война е удостоен с титлата \"професор\" на Виенския технически университет, без да има висше образование. През 1931 г. в Щутгарт се открива конструкторско бюро \"Порше\", скоро са построени три автомобила марка \"Фолксауто\", които стават прототип на легендарния Фолксваген \"Бръмбар\", известен у нас повече като \"Костенурка\". През 1938 г. хиляди коли с марката VW тръгват по пътищата на Германия. 1883 - УМИРА ИВАН ТУРГЕНЕВ, РУСКИ ПИСАТЕЛ (Р. 1818 Г.). Един от най-авторитетните творци от втората половина на XIX в. Тургенев е първият голям романист на руската литература - създава поредица от романи, между които \"Рудин\", \"Дворянско гнездо\", \"В навечерието\" и \"Бащи и деца\". Прекарва по-голяма част от творческия си живот в Западна Европа, но никога не забравя своята родина и народ. 1944 - АНЕ ФРАНК Е ИЗПРАТЕНА В АУШВИЦ. Еврейското момиче, което води дневник за Втората световна война, е родено през 1929 г. във Франкфурт на Майн. Укрива се от нацистите със своето семейство в Амстердам. Убежището е разкрито и Ане е екстрадирана със семейството си. Умира в концентрационния лагер Берген-Белзен край Хановер. Дневникът й е публикуван след края на войната. 1970 - УМИРА ВАСИЛ ГЕНДОВ, ПЪРВИЯТ БЪЛГАРСКИ КИНОРЕЖИСЬОР (Р. 1891 Г.). Автор е на първия български филм \"Българан е галант\" (прожектиран на 13 януари 1915 г.), в който изпълнява и главната роля. Завършва висша театрална школа във Виена, специализира в Берлин. Директор, режисьор и актьор в Софийския пътуващ театър. Създател на първата българска филмопроизводствена кооперация \"Янтра филм\". Инициатор за създаване на Съюза на кинодейците в България (1931), както и на Музея на българската кинематография (1948). 1976 - ПЪРВИ ЦВЕТНИ СНИМКИ НА ПОВЪРХНОСТТА НА МАРС. През 1975 г. НАСА изстрелва две сонди по програма \"Викинг\". Тя включва два летателни апарата и две спускаеми сонди, които се приземяват на планетата през 1976 г. Сондите правят първите цветни снимки на Марс и картографират повърхността на планетата толкова добре, че и сега тези снимки се използват.   \n \t\n", "date": "2018.09.03", "title": "Датата"}
{"url": "http://www.duma.bg/node/174291", "text": "Икономиката, общо взето, е консервативно нещо, но и там през последните години се появяват нови тенденции. Даже може да говорим и за мода. \nКръговата икономика \nНапример над 90% от битовите отпадъци в Швеция се преработват, а близо половината от боклука на страната се изгаря и по този начин се произвежда енергия.  Швеция е  един от отличниците в света по кръгова икономика - а именно удължаване на жизнения цикъл на продуктите. На практика кръговата икономика означава възможно най-дълго  повторно използване, поправка и рециклиране на съществуващи материали.  Когато един продукт достигне края на живота си, материалите, от които е съставен, продължават да се използват по друг начин. Това се прави отново и отново и така се намалява до минимум изхвърлянето на боклук. \nТази иновативна концепция може да бъде решението на прекомерното генериране на отпадъци. Според доклад на Световната банка до 2025 г. човечеството ще произвежда 2,2 милиарда тона боклук на година, рециклирането и други подобни мерки, заложени в кръговата икономика, могат да доведат до нетни икономии за предприятията в Европейския съюз в размер на 600 милиарда евро, или 8% от годишния им оборот. \nРим отдавна се бори с криза с битовите отпадъци, а Австрия има свободни мощности в завод за производство на енергия от боклук край Виена. Сделката между италианците и австрийската компания EVN е пример за плюсовете на кръговата икономика. Боклуците се транспортират с влакове през Северна Италия, минават през Алпите и накрая пристигат в завода на EVN в Цвентендорф на брега на Дунава. Те биват изгаряни и преработени в горещ дим, който от своя страна генерира пара. Парата бива доставена до съседната електроцентрала, където се преработва в електричество, захранващо 170 000 къщи в провинция Долна Австрия. \nВ края на 2015 г. Европейската комисия прие амбициозен пакет от мерки за преминаване към кръгова икономика. Целта е да се сложи край на досегашната практика суровините да се добиват, да се използват веднъж и да се изхвърлят. Намеренията на Брюксел са до 2030 г. да намали под 10% депонирането, а отпадъците да се превърнат в ресурс чрез висококачествено рециклиране. Целите са това да става с 65% от битовите отпадъци и 75% от тези от опаковки. \nОт екоминистерството припомнят, че за намаляване на количеството депонирани битови отпадъци чрез осигуряване на допълнителен капацитет за рециклиране и оползотворяване има финансиране от близо 563 млн. лв. в ОП \"Околна среда\" 2014-2020 г. Планирани са 7 процедури за изграждане на анаеробни и компостиращи инсталации за биоразградими и зелени отпадъци.  Според представители на бранша обаче  за България тези цели са непосилни, защото трябва да се намали депонирането на отпадъци с близо 60% от сегашните равнища, рециклирането им да се увеличи с 36%, а оползотворяването - с 23 на сто. Това ще постави редица предизвикателства както пред индустрията, така и пред държавата и обществото. Споделената икономика \nСпоред поредната класация, обявена съвсем наскоро, България е 63-а в света по споделена икономика. Неин автор е шведският мозъчен тръст Timbro, който е оценил размера на взаимодействие между различните бизнеси и услуги в 213 държави. Листата се оглавява от Исландия, което е любопитно предвид, че традиционната икономика в страната се възстановява от икономическата криза. Туризмът обаче бележи значителен ръст, което е в основата на доброто представяне при споделената икономика. Следващите в класацията са островите Търкс и Кайкос, Черна гора, Малта и Нова Зеландия. Споделената икономика представлява нов вид икономически отношения, които причиняват немалко главоболия на правителствата. Макар и да има изключително много и разнообразни определения на споделена икономика, в почти всички от тях има два постоянни елемента: съществуването на актив, чийто собственик не го използва пълноценно или през цялото време; стремглавото развитие на новите технологии и най-вече, инвазията на смартфони и апликации за тях. \nТака собственикът на такъв актив може да го предостави за ползване на друг човек с помощта на различни онлайн платформи и приложения за компютри и смартфони. Активите, които могат да се предоставят за временно ползване по този начин, са изключително разнородни, като се започне от недвижимо и движимо имущество (апартаменти, къщи, коли, колела, лодки, яхти и т.н.) и се стигне до собственото свободно време или умения като актив, който може да предоставим за известно време на другите. А липсата на държавни регулации и на  данъчно облагане са основните причини за бума на споделената икономика в световен мащаб през последните години. \nКато цяло страните с развита интернет инфраструктура и значителен дял на туризма, имат големи споделени икономики, сочи докладът на Timbro. След България в класацията са държави като Германия, Румъния, Япония, Полша, Чехия, Австрия и др. Последна в класацията е Еритрея, а Люксембург и само две позиции преди държавата, която е най-зле със споделената икономика. \nПотенциалът на споделената икономика е голям, според поръчано от Европейската комисия изследване на \"Прайс Уотърхаус Купърс\" стойността на продадените през платформите стоки и услуги през 2015 г. в ЕС възлиза на 28 млрд., като обемът расте средногодишно с 25%. \nСрещу споделената икономика има и недоволство. Съпротива има от традиционните индустрии, които търпят чисто финансови загуби. Типичен пример в това отношение е инвазията на Uber у нас. През 2015 г. тя беше спряна от КЗК, защото нейната дейност се оказа регулирана от държавата и общините. Антимонополната комисия у нас наложи санкции на регистрирания в Холандия оператор, защото услугата се предлага от шофьори, които нямат таксиметров лиценз. \nАктуален въпрос от последните години е къде мултинационалните компании - организатори на подобни услуги, внасят данъците си и колко изобщо плащат. Обикновено операторите са регистрирани в държави като Холандия, Люксембург и Ирландия, като използват сложни механизми за данъчно облагане, за да плащат колкото се може по-малки налози. Дигиталната икономика Информационната или дигиталната икономика е термин, характеризиращ икономика, при която акцентът пада върху информационната индустрия. Дигиталните технологии до неотдавна се смятаха за допълнение към обичайния бизнес. В момента те са самият бизнес. Те вече не са част от икономиката, те са самата икономика. Примерите за това са навсякъде около нас. Поръчки на продукти по интернет, които могат да бъдат доставени напълно автоматизирано чрез използването на дронове, автомобили, които самостоятелно достигат до избрана точка и се паркират сами, управление на домашните уреди и системи през интернет, виртуална и добавена реалност, това е малка част от потребителските стоки, които използват такива технологии. Не по-малко значим е и ефектът от използването на технологии в бизнеса. Освен търговията, инженерните и проектантските дейности, обработката на текст, изображения и видео, където цифровите технологии се използват отдавна, те намират все по-широко приложение в почти всички останали области. \nБългария изостава в развитието на дигиталната икономика и попада в групата на слабо представящите се държави в Европейския съюз (ЕС), а дори там не успява да настигне останалите държави. Най-слабата точка на страната - без особена изненада, са обществените дигитални услуги. Голям проблем обаче е и липсата на основни интернет умения (едва 34% от населението има основни познания като изпращане на имейл, инсталация на нови устройства и пр.), както и фактът, че ИКТ специалистите са сред най-слабо разпространените професии, сравнено с останалите европейски държави - едва 1,7% от всички заети. Наблюденията са част от Индекса за дигитална икономика и общество (DESI) на Европейската комисия. Тази година страната запазва 27-та си позиция в класацията с минимално подобрение в общия си резултат. \nБизнесът в България не успява да използва ефективно онлайн търговията и социалните мрежи, показва изследването. Делът на фирмите, които обменят информация по електронен път, е едва 28%, социалните медии също са малко познати на бизнеса (едва 7,3% ги използват), а използването на облачни услуги е сред най-ниските в Европа - 6,3%. Онлайн търговията също е изключително слабо развита. Само 5,5% от малките и средните компании (SME) продават чрез интернет, а от тях 2,1% търгуват онлайн с други европейски държави. Дори за тези, които използват технологията, тя е от минимално значение, защото носи едва 1,4% от приходите им. Страната е и на 28-о място в класацията за развитие на публичните електронни услуги. България попада в края на списъка и трябва да подобри значително онлайн услугите си и да предостави повече данни за обществено ползване, смятат от ЕК.  Социалната икономика \n Неотдавна правителството одобри проект на Закон за предприятията на социалната и солидарната икономика. Нормативният акт цели развитието на социалната и солидарната икономика като стопански отрасъл, което ще подобри достъпа до заетост и обучения на хората от уязвимите групи, ще създаде условия за повишаване на техния жизнен стандарт и ще намали социалното неравенство. Законопроектът дефинира същността, мястото и ролята на социалните предприятия като стопански обединения с подчертано различна ценностна насоченост, постигащи висока икономическа и социална резултативност. Нормативният акт урежда свързани със социалната и солидарната икономика отношения, видовете субекти и мерките за тяхното насърчаване, както условията и реда за дейността на социалните предприятия.  Субектите на социалната и солидарната икономика са кооперациите, юридическите лица с нестопанска цел и социалните предприятия. Предвижда се да се създаде публичен Национален регистър на социалните предприятия в България, които ще се класифицират в две категории: клас А и клас А+. \nСпоред проекта държавата чрез министъра на труда и социалната политика ще насърчава социалните и солидарните предприятия, като им предоставя методическа помощ в търсенето на специализирано финансиране за дейността им, провежда национални обучителни програми за развитие на техния управленски капацитет.  Сдружаване в обществена и/или колективна полза, прозрачно управление, независимост от органите на държавната власт, участие на членовете и/или работниците при вземане на решения са основни принципи на социалната и солидарната икономика. \n    \n \t\n", "date": "2018.09.03", "title": "  Новите икономики"}
{"url": "http://www.duma.bg/node/174293", "text": "Усещането, че не си роден на подходящото място и в правилното за теб време, често е привнесено. Не го усещаш ти, а възприятията ти. Виждаш само това, което не ти харесва. Значи нямаш зрение за красивото или то липсва. Примиряваш се да обичаш обичаното от околните. Следователно приемаш, че не съществува друго за обичане. Приспособяваш се и се мразиш, че го правиш. \nКазват, че си това, което са мечтите ти. По тази причина преставаш да мечтаеш, а да се съобразяваш. Иначе отпадаш от всички класации на битието и тогава идва тромавото и болезнено съзнание за неудовлетвореност и маргиналност; а не искаш да бъдеш мизантроп. \nИ все пак - нещо непрекъснато ти липсва. Това, за което не говориш. За което не мислиш и не мечтаеш. То си остава у теб като отрязана плът, като капсулиран дух, който никога няма да излезе от бутилката на страховете ти. \nИскаш свобода, чест, достойнство и спокойствие. Равноправие - защото хората не са равни нито пред Бога, нито пред природата. Четеш Цицерон и виждаш, че той е смятал законите за божествено творение. Вероятно наистина са такива - Дванайсетте таблици, Мойсеевите закони, Десетте божи заповеди... В тях има по нещо божествено. Но не вярваш в това. Според теб законите са това, което прави хората достойни и равноправни - и едното, и другото в природата не съществува на индивидуална основа. \nИ продължаваш да четеш, защото те е страх да мислиш и да мечтаеш - щом законите не се спазват или се спазват избирателно, щом са несъвършени, понякога умишлено незрели, значи държавата е абдикирала и ти трябва да се бориш сам. И значи Цицерон е прав - държава щом няма, законите трябва да съществуват в природно състояние. \nТова четеш - в автобуса, в метрото, по лицата на хората, в магазина, в службата. Целият живот се разгръща пред теб като книга, която разлистваш по необходимост, а не с желание. Защото желанията са нещо, което трябва да се премълчава и да не се чете. Те са онова, което не можеш да изживееш. Което ти липсва и ще ти липсва винаги.     \n \t\n", "date": "2018.09.03", "title": "Премълчавана недостатъчност"}
{"url": "http://www.duma.bg/node/174294", "text": "Какво трябва да се случи още? Всеки ден у нас съмва с нов рекорд за книгата на Гинес. С КТБ, с Търговския регистър, със застраховките в \"Олимпик\", със суджука на Живко, с бягствата от затворите, с цената от 43 млн. лв. за километър асфалт... \nПремиерът ни се пъчи, иска да е като кан Омуртаг, само че с асфалт и варовик по пътищата, с некачественото саниране и с \"хвалете му уста\"... Виновни са му Орешарски, Десислава Иванчева, президентът и баща му, та накрая си го изкара на министър Радев. А Тома Биков е на всяка манджа на ГЕРБ меродийка, като Чудомировата кака Сийка. И всичко тече, всичко си остава вече трети мандат с управлението на Борисов. \nНай-лесно е у нас да смениш министър. Като за нищо друго не става човек, ГЕРБ го поставя начело на министерство. И комедиите, и трагедиите се играят вече трети сезон. Валери Симеонов пак играе Хамлет - да бъде или да не бъде в коалицията. И в тези промени Волен се пени за щяло и нещяло. Скоро ще преброим избирателите му. \nКорупцията понамаля, защото депутатите бяха в отпуск. Но хубавото бързо свършва. Идва новият театрален сезон. И новите парламентарни заявки за Гинес. Оставки, камуфлажни смени и подмени... Казват, че и Ангелкова може да поеме нов път в транспортното. А Симеонов пък да вземе туризма. Нови рекорди от грешки човешки и смяна на... пешки. \nЦарят се готвел за ново изгнание. Взели му най-милото. Това, заради което се върнал. Евксиноград... Този път и бодигардът му мълчи. \nНяма методика за контрола. Но пари има. Даже в кутии за обувки някой ги къта за черни дни. Тези дни откриха нови количества, съобщават, за около 10 млн. евро от \"хотелиерство\", укрити с неплатени данъци. Чисти или мръсни са изпраните пари, това е въпросът. Както се питаме какво означава фирмата \"Виктория Груп\". Не е ли просто поредната престъпна ГРУПа. И няма ли по-евтино шампанско за Маринела в имението й в Сен Тропе!? \nДа беше само Ветко, да го подминем... А разследващият Гешев - фамилията е случайно съвпадение - изпаднал в шок. Толкова пачки на едно място не бил виждал и не бил броил досега... \nПролетарии от всички страни, елате да гледате рекордите на Гинес на Балканите! \n    \n    \n \t\n", "date": "2018.09.03", "title": " Всеки ден - Гинес"}
{"url": "http://www.duma.bg/node/174331", "text": "Министърът на земеделието   как е дошла в страната африканската чума по свинете, стана ясно от неговите думи. Първото огнище у нас бе потвърдено в края на миналата седмица. То е в провадийското с. Тутраканци. \nВ съседна Румъния се борят с болестта вече втора година, там огнищата са над 800. Нашите власти твърдят, че са готови с оградата по сухоземната граница и са взели всички необходими мерки. Сега обаче министърът се оправдава, че правели всичко възможно да се установи откъде е влязла заразата. \nМеждувременно българският евродепутат Момчил Неков и двама негови колеги от Румъния поискаха увеличаване с 40 млн. евро на бюджета на ЕС за справяне с болестите по животните.     \n \t\n", "date": "2018.09.03", "title": "Властта не знае как е дошла африканската чума  "}
{"url": "http://www.duma.bg/node/174292", "text": "Малко преди началото на отоплителния сезон местната власт в Перник изненада жителите на града с новината за новото инвестиционно намерение на \"Топлофикация\" да гори боклук в ТЕЦ \"Република\". Перничани отдавна са наясно, че за тях местната власт, доминирана от ГЕРБ, е мащеха. То не бяха загробващи заеми, далавери с асфалтирането на улиците, потопи, затлачената река, безработица, умъртвен частен бизнес... А през половината зима, в най-студените месеци, абонатите на \"Топлофикация\", които ходят по въглища, студуваха и страдаха от липсата на топла вода. Сега гербаджиите готвят нов капан за хората. Този път обаче, и в преносния, и в буквалния смисъл, отровната ябълка, която им пробутват, е престъпна заплаха за живота на хората. \nВсе още малко перничани знаят за искането в ТЕЦ-а, собственост на подкрепяния от ГЕРБ Христо Ковачки, да се гори боклук. Да, да, правилно прочетохте. Не за въглища, за боклук става дума. Но не като в приказката, в която се разменят сливи за смет... Управляващите в Перник се готвят да разменят милиони пари срещу здраве. Т.е. финикийските знаци ще за Ковачки, а за перничани остава \"премията\" да вдишват отровните пари, които ТЕЦ-ът ще бълва. Забележете! От \"Топлофикация\" се фукат, че с новата си далавера ще спестят по 19 440 т въглища през летния сезон и 340 000 - 350 000 лв. от емисии на парникови газове. Обичайно ТЕЦ \"Република\" гори по 1700-1800 т въглища в денонощие. Казано на обикновен език, част от основната суровина, с която работи топлоцентралата, ще се замести с биогориво. В котлите й ще се горят биомаса, шисти и модифицирано гориво от битови отпадъци - RDF. С новите суровини годишно ще се използват до 583 700 т въглища, до 122 900 т биомаса, до 30 720 т RDF и до 61 440 т шисти. Съотношението за денонощие е 80 процента въглища - 20 процента биомаса (до 384 т), или 95 процента въглища - 5 процента RDF (до 96 т), или 90 на сто въглища - 10 процента шисти (до 192 т). \nОт ТЕЦ-а се оправдават, че причината да се търсят алтернативни биосуровини били нарасналите разходи за въглеродни емисии. Само за миналата година пернишката \"Топлофикация\" е платила 6 млн. лв. за изхвърляне на парникови газове от въглероден диоксид, което е над 2,5 пъти повече от 2016 г. Хората на Ковачки твърдят, че част от кафявите въглища ще се замени с отпадъци от растителни тъкани, корк и дървесни кори, трици, талаш, фурнири и др., с негодни за консумация или преработване материали. И изведнъж, о чудо!, \nмахат с магическа пръчка и вредните емисии намаляват  И понеже от \"Топлофикация\" са много, ама много загрижени за перничани, ги убеждават, че с горенето на отпадъците, цената на топлоенергията щяла да се задържи. И дали няма отново жителите на миньорския град, които ходят по въглища, а заради капризите на \"Топлофикация\" мръзнеха, да останат с пръст в устата!? И дали, когато видят сметките си топло, неприятната истина няма да лъсне? \nОт ТЕЦ-а опровергават опасенията, че биогоривото ще топли по-малко и уверяват, че температурата в домовете на перничани няма да спадне. Досега нееднократно жители на града се оплакваха, че радиаторите в апартаментите им изстиват заради недостатъчно висока температура на захранващата системата топла вода. Предстои да видим какво ще отчетат термометрите след около месец, когато топлото тръгне към домовете и дали обещанията няма да окажат \"голи\". \nМалцина обаче знаят  какво всъщност е RDF \n  \nТова е де факто пресован или палетиран отпадък, чийто основен състав е неразградима пластмаса, хартия и други боклуци. Експерти предупреждават, че в този тип отпадък не е изключено при лошо сепариране в него да попаднат и опасни отпадъци. Самото изгаряне на биомасата доказано влошава качеството на въздуха. За последните 25 години в САЩ няма нито една нова инсталация от този тип. В Китай, където поради ръста на икономиката има огромен излишък на отпадъци, протестите срещу изгарящите инсталации прераснаха в сблъсъци. Недоволство имаше и в Русия, и в Ирландия, и къде ли не. При процеса на горене на RDF се отделят много сажди и други замърсители на въздуха. За да стане по-малко неприемливо, е необходимо при изгарянето да се гарантира използването на най-модерни сероочистващи инсталации, които ТЕЦ \"Република\" не притежава и които струват допълнително един вагон с пари. \nОбикновено, когато стане дума за изгаряне на RDF, се дава пример с Швеция. Скандинавската държава има инсталации за горене на биомасата с огромен капацитет. Поради това страната е принудена да \"купува\" отпадъци от съседките си. Да се слага обаче автоматично знак за равенство между нещо, което е \"полезно\" и нещо, което се прави в Швеция, е несериозно. С други думи, ако безкритично се позволи горенето на RDF към \"Топлофикация\", има реалната опасност въздухът в Перник да стане още по-мръсен от сега. Няма отговор и на въпроса откъде ще идва вредният боклук, защото е ясно, че той се произвежда в специални инсталации, каквито в Перник няма. Не е ясно и за чия сметка ще са транспортните разходи и дали те няма да оскъпят топлото на хората. \nПо данни на еколозите при използването на горивото  фините прахови частици ще се увеличат с поне 13 т годишно \n  \nКато към това се прибавят серен, азотен и въглероден диоксит, които изпълват въздуха при използването на твърдо битово гориво, картинката придобива печален характер. Природозащитниците твърдят, че изгарянето на боклука ще внесе допълнително и други замърсители на въздуха като тежките метали кадмий, олово, живак, азотни оксиди, както и изключително токсичните диоксини и фурани. \nНад 18 100 души умират в България годишно заради дишане на мръсен въздух, сочи статистиката на Българското дружество по белодробни болести. Вярно е, че Перник отдавна не е сред градовете с най-мръсен въздух не само в Европа, но и в България. Но продължава да е сред 5-те най-застрашени от увеличение на фините прахови частици, в които се обсорбират вируси, полени и бактерии, наравно с Пловдив, Плевен, Пазарджик и София и Перник. Съвсем резонно \nперничани скочиха срещу горенето на боклук в ТЕЦ-а Активни хора в групата \"Видяно в Перник\" съобщиха на съгражданите си за инвестиционното намерение и разясниха ситуацията. Те предлагат да се внесе възражение и становище в общинската администрация с настояване намерението да не се реализира. Цитира се странното мнение на Регионалната инспекция по околна среда, откъдето вдигат рамене и отговарят, че - забележете, нямат право нито те, нито общината да не се съгласят и при изрядни документи могат само да одобрят искането на \"Топлофикация. Интересно с какво тогава се занимава тази структура и дали вече не се е превърнала в паразитна организация, която само услужливо клати глава за съгласие? Всъщност местните хора съобщават за \"топла\" връзка между шефа на РИОСВ Пламен Ангелов и собственика на ТЕЦ-а Христо Ковачки и посочват това като причина екоинспекцията да стои със затворени очи и уста. Нека предотвратим това да не се случи!, призовават от \"Видяно в Перник\" и канят всички жители на града да внесат своите възражения до 6 септември в общинската администрация. \nПрез януари т.г. Либералният испански вестник \"Ел Паис\" (elpais.com) в пространна статия с автор Антонио Лопес Диас твърди, че \"Перник, малък град в България, е един от най-замърсените градове в Европейския съюз\". В репортажа се разказва, че причинителите са автомобилите, ТЕЦ \"Република\", който е на твърдо гориво, и битовото отопление с въглища. Авторът цитира и д-р Величка Кадийска, директор на болницата за лечение на белодробни болести в Перник. Тя съобщила, че през последните години броят на пациентите е нараснал, а 80% от заболяванията, от които те се лекуват - като бронхиална астма, рак на белия дроб и хронична обструктивна белодробна болест (ХОББ), са предизвикани от замърсяване на околната среда. Смята се, че  болестта ХОББ засяга над 400 000 българи \nСпоред данни от Световното изследване за смъртността от различни заболявания, ХОББ се намира на шесто място като причина за смърт в света, а през 2020 г. се предвижда да бъде на трета позиция. От ХОББ умират повече хора, отколкото от рака на гърдата и белия дроб, твърдят от Асоциацията на българите, боледуващи от астма, алергия и ХОББ. \nЗаради огромния брой белодробни заболявания още през 1954 г. в Перник е построена Специализираната болница за активно лечение на белодробни болести, известна като Пантелей. Редките болести, които се лекуват в болницата, включително и туберкулоза, уникалното й разположение, в близост до миньорския град Перник и София, \"розата на ветровете\" на това място, която допълнително пречиства въздуха, правят здравното заведение привлекателно за пациенти от цялата страна. То е единствената по рода си на територията на Югозападна България. В началото на годината обаче от думи на здравния министър Кирил Ананиев стана ясно, че болницата е заплашена от закриване заради натрупани дългове от 370 000 лв. Загрижен за съдбата на здравното заведение по време на парламентарен контрол, народният представител от \"БСП за България\" Станислав Владимиров, попита Ананиев какви мерки ще предприеме за спасяването му. Министърът пое ангажимент болницата да не бъде закривана, тъй като разположението и функциите й са важни за пациентите. \nДали Менделеевата таблица, която дишат перничани, ще се обогати с още няколко елемента след горенето на боклук в ТЕЦ-а, ще покаже времето. А дали ще се намери някой да произнесе присъдата за престъпното отношение и нехайство към здравето на перничани? Дано те, като барон Мюнхаузен, да съумеят сами да се издърпат от лакомата прегръдка на ГЕРБ в града. \n    \n \t\n", "date": "2018.09.03", "title": "Общината вкарва перничани в отровен капан  "}
{"url": "http://www.duma.bg/node/174295", "text": "Мине не мине някой месец, току някои медии пак изваждат ръждясалите си калъчки срещу големите творци на българската литература. Най често на прицел са Николай Хайтов, Анжел Вагенщайн, Антон Дончев, Валентин Караманчев, чието творчество си има запазени върхове в българската литература. Този път с цялата си нелепост и повърхностност журналистическият бяс се стовари върху Антон Дончев. Поводът - трагичната катастрофа край Своге. Големият ни писател бил на работа във фирма \"Трейс груп\", която е отговорна за лошото състояние на пътя на мястото на катастрофата и това едва ли не я било предизвикало. Произнасят се колегите като върховни съдии, преди още да е започнало следствието, камо ли да е завършило, и преди да се стигне до съд, ако въобще ще има такъв. Намеците са от ясни по-ясни - какво може да се очаква от фирма, която хрантути писатели! Още малко ще изкарат, че Антон Дончев е назначен като експерт по асфалта, освен, че бил \"писател на осиновяване\". \nА истината, както все пак някои медии я изнасят, е съвсем друга. Това заради което Антон Дончев е на висока длъжност във фирмата, няма нищо общо с асфалт и строителство. Той е член на фондацията \"Трейс за хората\", създадена от строителната фирма, в нея е заедно с 5 други видни личности - световната рекордьорка на висок скок Стефка Костадинова, акад. Стефан Воденичаров,  бившия конституционен съдия Владислав Славов, Десислава Любенова и председателя проф. Николай Михайлов. Но другите членове не ги свързват с асфалта, само Антон Дончев им боде очите. \nОчевидно грижа на фондацията, в която влиза не случайно и акад. Антон Дончев, не е да изпълнява надзорни функции по качеството на строителните дейности на фирмата, а преди всичко да подкрепя духовната ни изпосталяла в последните тридесет години култура. Но дори да е взет на \"хранилка\", макар, доколкото ми е известно, той няма нужда от такава, защото неговите книги излизат в милионни тиражи у нас и по света, това би било един радостен факт в нашето всекидневие. Защото ще се окаже, че има и днес забогатели хора, които виждат по-надалече и по-нависоко от търбуха си и от една друга част на телата си. \nНека припомним, че великият крал на Саксония Карл Август подкрепя всячески, без да унижава нито за миг великана Гьоте, чието творчество едва ли било същото без тези грижи за гения. А \"патриархът на човечеството\" Волтер е в най-близки отношения с руската императрица Екатерина Велика, която го боготвори и го подпомага. Но да не отиваме толкова назад. Във времето на тъй оплювания български социализъм няколко от най-значимите български писатели като Йордан Радичков и Ивайло Петров, а и за Тончо Жечев бе намерена форма на подпомагане, бяха назначени като съветници в Държавния съвет, без да ги слагат зад бюро, ходеха само един път в месеца в счетоводството на Държавния съвет и да си получават немалка заплата по оня стандарт. И да пишат каквото си решат. И те се \"отблагодаряват\", и Ивайло Петров, и Йордан Радичков, особено със забравената му днес пиеса \"Образ и подобие\", в която окарикатурява не само Тодор Живков, но и цялото Политбюро. И хиляди още български творци от всички области на изкуството бяха подпомагани, нещо, което днес българските политици не правят. \nНяма да скрия - поводът за тези ми редове е най-вече Кеворк Кеворкян и публикацията му \"Класикът Дончев - пътестроител в \"Трейс\". Не изпускам нито един написан ред, който ми се мерне пред очите, от Кеворк, защото за мен той е епоха в днешната ни публицистика. Но тук тъй обичаният  автор направо се е изтърчал, без да използва лупа. Ето част от публикацията на Кеворкян, публикувана в \"Епицентър\": \n\"Мислех, че Волен се издъни най-много - с един необмислен текст за катастрофата край Своге. \nОбаче шампионът е друг: Класикът Антон Дончев. \nИзведнъж се оказа, че той е член на Надзорния съвет на \"Трейс груп\" - фирмата, която е ремонтирала пътя-убиец и след това пет пъти - пет! - е отказала да изпълни разпорежданията на Пътната агенция и да отстрани незабавно откритите дефекти. \nА през това време Пътят-Убиец лакомо си е вземал своето. \nИ какво прави Класикът в Надзора на въпросната фирма? \nЧете предварително на собствениците й новите си романи, за да получи компетентната им оценка? До тяхната мъдрост ли е опрял? \nА пък те - до Неговата: вещо да отсъди, каква да е мантинелата край Пътя-Убиец; или пък, какъв сорт да е асфалтчето, колко да се спести от него и пр. тънкости, които Класикът някак е усвоил. \nТъй Класикът си седи кротко в управата на една фирма, която отказва да изпълнява нарежданията на Държавата - и няма намерение дори думица да обели за Изтреблението край Своге. \nДобре, вече сте се изнервили и ви чувам да ми казвате, че става дума за едно най-обикновено хрантутничество - Класикът внезапно е придобил малко по-голям апетит, не му е била достатъчна народната любов и е решил да притури още един знак на уважение - вече да не е просто Класик, а Класик-Пътестроител.\" \nА според моето скромно мнение Антон Дончев наистина е пътестроител, но в българската литература и това никой не може да му отнеме. \nНо защо с такава ярост някои автори и медии се нахвърлят върху него? Чак ми е непонятно. Ех, да го нямаше Антон Дончев и гореизброените по-горе оплювани днес писатели, какъв простор би се отворил пред новите явления в българските литература, които не се отлепят от демократичните \"хранилки\", пълнени най-вече от зад океана. Но в тях никой не надниква. Все още. И няма кой да види, че в тая им работа не само асфалт, но и път няма.      \n \t\n", "date": "2018.09.03", "title": "За асфалта край Своге и писателите на осиновяване"}
{"url": "http://www.duma.bg/node/174327", "text": "Жители на Лом и крайдунавските села Орсоя, Сливата и Добри дол блокираха трасето за Видин в знак на протест срещу опасния път. Те носеха трибагреници и плакати с надписи \"Пътища убийци, гарантирани от АПИ\" и \"Вчера Своге, а утре Орсоя и Добридол ли?\". \"Шосето е осеяно с ями и пропадания, в които потъват цели коли. Искаме да бъде ремонтирано, преди да загинат хора\", призоваха недоволните. Пътят от Лом за Видин в района на селата Орсоя и Добри дол от години е в ужасно състояние, а свлачищата в района допълнително го нагъват и пълнят с дупки. \nВ края на миналата година след купища сигнали за проблемите по пътя към Дунав мост 2 от АПИ обявиха, че са отпуснали 1 млн. лв. за ремонт на надупченото трасе, но ремонт така и не бе направен с изключение на няколко заравнени банкета и изрязани на места дървета и храсти. \"Отсечката от Орсоя до Добри дол е 8 км, но се изминават за повече от половин час. Колите пълзят, трошат се, а колоните от ТИР-ове още повече разбиват платното\", възмущават се шофьорите. \"Този протест е само предупреждение! Искам да алармираме институциите у нас да оправят това шосе. В противен случай ще продължим и блокадите вече няма да се за час-два, а за цял ден\", закани се един от организаторите на протеста Димитър Младенов. \nМеждувременно стана ясно, че сдружение \"Трейс\" е започнало да отстранява констатираните дефекти по пътя Своге - София. Не се работи единствено в участъка на тежката автобусна катастрофа край Своге със 17 загинали. Работата на него ще започне веднага след завършване на процесуално-следствените работи и АПИ получи разрешение от разследващите органи, уточниха от агенцията.   \n \t\n", "date": "2018.09.03", "title": " Жители на Лом и три села излязоха на протест срещу опасен път"}
{"url": "http://www.duma.bg/node/174328", "text": "Днес се очаква да станат ясни тримата нови министри, които трябва да заменят освободените в петък Николай Нанков, Ивайло Московски и Валентин Радев. В последния работен ден миналата седмица премиерът Бойко Борисов поиска оставките на тримата и заяви, че новите имена ще станат ясни след съвет с коалиционните партньори днес. Тъй като и тримата са номинации на ГЕРБ, новите вътрешен, регионален и транспортен министър отново ще бъдат от партията на Борисов. Назначенията все пак ще бъдат съгласувани и с коалиционните партньори. Имам претенции към още министри, но тепърва ще се говори за това с тях, заяви Борисов. Слуховете веднага нарочиха за оставка правосъдния Цецка Цачева, която не успя да се справи с щетите покрай блокирания Търговски регистър. Сред министрите, за които опозицията иска отстраняване, е и земеделският Румен Порожанов - заради избитите животни в Странджанско и хаоса около чумата по прасетата. \nОфициално трите оставки са резултат от тежката катастрофа край Своге, при която загинаха 17 души. Както ДУМА вече писа, заради бездействието на институциите от БСП поискаха политическа отговорност и оставка на кабинета. \nСлед уволнението си Нанков и Радев се впуснаха да обясняват как, макар да нямат вина за трагедията, поемат отговорността, \"водени от морални съображения, а не заради натиск на опозицията\". Радев обаче натърти, че \"още няма промени в ръководството на АПИ, която носи пряка отговорност за пътищата и е получила от МВР 7 сигнала за опасния участък\". \nВпоследствие се оказа, че Радев е освободен, защото \"не контролира хората си\" конкретно по казуса покрай катастрофата с бащата на президента в Харманли. Нанков си отива директно заради катастрофата край Своге, стана ясно от думите на Борисов. \"Можеше ли МРРБ да приложи сила, да извика прокурори, полицаи, да спре пътя. Можеше, не го е направило, затова си носи политическата отговорност. За да не се размива отговорността, аз мисля, че ние трябва да си понесем тази отговорност, че се е случило при нас\", заяви премиерът.   \n \t\n", "date": "2018.09.03", "title": "3 министерски оставки разтърсиха кабинета"}
{"url": "http://www.duma.bg/node/174329", "text": "\"Има правителствена криза, оставките са закъснели. Трима възлови министри от правителството на \"стабилността\" си отиват\". Така зам.-председателят на БСП Кирил Добрев коментира спешното прекрояване на кабинета. Той смята, че има още две възлови ведомства, където трябва да има оставки. От БСП смятат за наложителна оставката на Цецка Цачева заради избягалите и изчезнали затворници, както и за срива на Търговския регистър, който блокира изцяло икономическата дейност в страната. Задължителна е и оставката на министър Порожанов заради кризата, предизвикана в Странджа. \"Оставките са признание за 10-годишната грешна политика на рязане на ленти. Заменяме едни партийни функционери с други. Този път номерът им няма да мине. Камилите се сменят, керванът си върви и вече десетилетие той се води от един и същи човек. Оставка на цялото правителство е единственият изход от политическата криза\", категоричен бе Добрев. \nОт БСП попитаха и защо ексрегионалната министърка Лиляна Павлова не е разпитана във връзка с разследването на катастрофата край Своге. Добрев припомни, че през 2011 г. в качеството си на министър Росен Плевнелиев прави обществената поръчка и дава изпълнението й на \"Трейс\". \"Тогава зам.-министър е Лиляна Павлова. През 2016 г. тя е министър и пуска в експлоатация с акт 16 пътя. А може би се чака днес да бъде \"изпрана\" и заедно с Лазар Лазаров да се върнат и керванът да продължи да си върви, и схемата да си работи\", попита зам.-председателят на БСП. Докато не стане ясно има ли взаимовръзка между строителни фирми и политически лица, няма да намерим отговора защо пътищата ни са некачествени и защо хората умират по тях, отбеляза той. \nЗам.-председателят на ПГ \"БСП за България\" Крум Зарков увери, че социалистите ще подкрепят министерските оставки, за които са настоявали многократно. Той обаче подчерта, че това не отговаря ще има ли качествена промяна в политиките, които те са водели. \"Добре е управляващите да се вслушат в аргументите ни по време на вотовете за недоверие, защото с времето се оказва, че те са правилни. Всички знаят, че големи обществени поръчки се отдават порочно. Въпросът е дали продължаваме да стоим с широко затворени очи пред случващото се и да оплакваме всяка следваща трагедия или коренно променяме начина, по който мислим\", подчерта Зарков. \n\"Ярък пример, че този керван следва една и съща политика вече 10 г., е създаването на нов орган за пътна безопасност. Такъв орган съществува у нас вече 15 години\", добави зам.-председателят на ПГ \"БСП за България\" Георги Свиленски. Той припомни, че през 2011 г. този орган, заедно с правителството, е приел \"Стратегия за безопасност на движението\". \"На първата страница е снимката на тогавашния министър на вътрешните работи Цветан Цветанов. В нея са написани абсолютно всички препоръки, които вече 5 дни слушаме по медиите. Нищо обаче не е изпълнено. Има ли смисъл да се прави нов орган, когато нормите и стратегиите не се изпълняват. Проблемът е системен и е в управляващите\", категоричен бе Свиленски. \n    \n \t\n", "date": "2018.09.03", "title": "БСП се възмути от правителствената криза"}
{"url": "http://www.duma.bg/node/174330", "text": "Цяла събота и неделя НФСБ се караха при закрити врата дали и как да останат във властта. Решението за бъдещето на управленската коалиция трябваше да бъде обявено още на 1 септември, но след 4 инфарктни часа консенсус така и не бе постигнат. Последваха нови размисли и страсти до късния следобед в неделя. Разширеният състав на Националния изпълнителен съвет на партията се събра в Слънчев бряг, след като ден по-рано лидерът им Валери Симеонов разкритикува решението на Бойко Борисов за трите министерски оставки, които не са били съгласувани в иамките на управляващата коалиция. Част от партийците смятат, че формацията трябва да остане във властта, а другите настоявали за излизане в опозиция и показване на твърдост и принципи. \n\"Трескавата смяна на ръководни кадри ликвидира държавността и нанася тежък удар върху възможността за изпълнение на коалиционната програма. Нелогичната смяна на министри, заместник-министри и държавни служители създава професионален дефицит и бойкотира изпълнението на програмата\", гласи позицията на НФСБ. Според тях уволненията на тримата министри са резултат от \"случайни инциденти, маргинални режисирани протести или недоказани обвинения\". Патриотите защитават Димитър Главчев, Делян Добрев, Теменужка Петкова, Бисер Петков и отстранената му заместничка Росица Димитрова. Ядосани са от уволненията в МЗХГ. \nНФСБ няма да подкрепи в зала оставките на тримата министри, а днес ще изрази \"окончателната си позиция за коалиционните взаимоотношения\" с декларация. \nЕдноличното решение на Борисов за оставките отново раздели патриотите. Лидерът на \"Атака\" Волен Сидеров не видя нищо нередно в това премиерът да махне трима министри, без да пита. От ВМРО пък бяха изненадани. Вчера вицепремиерът Красимир Каракачанов отново констатира, че \"комуникацията в коалицията буксува\". Тримата министри нямат вина за случилото се край Своге, смята Каракачанов. По думите му обаче, все пак премиерът имал право на собствена кадрова политика. \"Не е нормално при всеки повод, като се появи една група, която протестира в интернет или на \"жълтите павета\", да се искат оставки. Защото, ако бъдем конкретни, какво ще излезе с тези оставки\", уплаши се вицепремиерът. Той дори си позволи да дава присъди, като обяви, че \"всички знаем, че шофьорът е виновен за катастрофата\". Въпреки многобройните сигнали за лошия асфалт и некачествения ремонт на фаталното трасе, подобна позиция заеха и от НФСБ.     \n \t\n", "date": "2018.09.03", "title": " Два дни патриотите бистрят как да се закрепи властта  "}
