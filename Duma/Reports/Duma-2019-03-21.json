{"url": "https://duma.bg/meditsinskite-sestri-izlizat-na-vtori-natsionalen-protest-n188004", "text": "Медицински сетри от цялата страна ще протестират за втори път този месец с искане за достойно заплащане и по-добри условия на труд. Специалистите по здравни грижи отдавна са поставили исканията си пред здравния министър, но синдикатите и съсловните организации се дистанцираха от протеста и предпочетоха да пригласят на властта, че проблемите ще се решат с преговори.  Първият протест на сестрите бе на 1 март. Оттогава нищо не се е променило, няма и конкретни мерки, които правителството да се е ангажирало да предприеме. Има обещания за по-високи заплати, но те все още са само на думи. Вчера протестиращите имаха среща с министър Кирил Ананиев. И отново излязоха недоволни от разговорите. Ананиев им обясни, че е изпълнил ангажимента си към тях и им е предоставил резултатите от анализа на възнагражденията, който екипът му е извършил за всяка болница. Отново повторил колко много прави правителството като отпуска стипендии за студенти по медицина и педиатрия. Ананиев припомнил и че властта отпусна допълнителни 30 млн. лева на общинските и областни болници и част от тях щели да отидат за възнаграждение на персонала. Медицинските сестри не чуха нищо ново при срещата си с министъра и затова обявиха, че от днес започват всекидневни протести. Защото не са сигурни, че обещанията, които им дава министър Кирил Ананиев, ще се изпълнят. Недостигът на кадри при специалистите по здравни грижи е огромен и е в цялата страна. Десетки хиляди сестри вече са напуснали системата или са на работа в чужбина. Протестът днес е насрочен за 15.00 часа пред сградата на Министерството на здравеопазването. Протестни действия ще се проведат и в други градове от страната като Варна, Добрич, Казанлък, Кюстендил, Пазарджик, Сливен и др.", "date": "2019.03.21", "title": "Медицинските сестри излизат на втори национален протест"}
{"url": "https://duma.bg/signaliziraha-prokuraturata-za-sdelkite-na-tsvetanov-n187999", "text": "Прокуратурата ще проверява имотните сделки на Цветан Цветанов, стана ясно от изявление на говорителя на главния прокурор Румяна Арнаудова. Сигнал срещу гербаджията е подаден от гражданското сдружение \"Боец\". \"Все още не е разпределено. Обичайно се изискват документи, информация от Агенцията по вписванията, снемат се обяснения от продавачи, купувачи, прави се експертна справка за пазарната стойност на определен имот и се взема решение дали има извършено престъпление. Ако и в КПКОНПИ са сезирани, вероятно и прокуратурата ще им възложи извършване на проверката, след което решаващото действие ще бъде на прокуратурата\", обясни Арнаудова. По-рано през деня и БСП настоя разследващите органи да проучат имотните сделки на зам.-председателя на ГЕРБ. Депутатът Явор Божанков призова НАП, премиерът и КПКОНПИ да проверят покупките на Цветанов. Той припомни славата на гербаджията като Цецо с шестте апартамента. \"Необяснимото богатство тогава бе оправдано с пенсиите на тъста и тъщата. Започна проверка, която не намери нередности. Случайно или не, шефът на НАП, който проверява Цветанов, стана депутат от ГЕРБ\", припомни Божанков. От БСП отбелязаха, че зам.-председателят на ГЕРБ се е сдобил с луксозен имот с ВИП асансьор в една от най-скъпите сгради в България. Този път е придобит не с пенсиите на тъщата, а със заменки, при 4 пъти занижени цени, по-евтин от панелен апартамент в покрайнините, ироничен бе Божанков. \"Благодарение на журналистите разбираме, че той получава подарък от над 1 млн. лв. спрямо пазарната цена. Поставяме риторично въпроса срещу какво и защо строителят губи тези пари\", попита Божанков. Според него отговорът се съдържа в документ на Европейската комисия, според който 2/3 от прането на пари в България е свързано с политици, а по подобни сигнали не се води качествено разследване и липсват резултати. Призоваваме компетентните органи да си свършат работата обективно и смело и да прочетат документа на ЕК, настояха от БСП. Социалистите смятат за несправедливо гражданите да бъдат преследвани от НАП за един лев, бизнесът да се свързва към кого ли не с касовите си апарати, а политиците да остават необезпокоявани. \"Призоваваме министър-председателят Бойко Борисов, който е заявил, че дори съмнение за корупция няма да търпи, да погледне около себе си, където се правят заменки за милиони, и да вземе мерки\", настоя Божанков.", "date": "2019.03.21", "title": "Сигнализираха прокуратурата за сделките на Цветанов "}
{"url": "https://duma.bg/vigenin-se-otkaza-ot-evrolistata-n187992", "text": "Депутатът от БСП и бивш външен министър Кристиан Вигенин няма да участва в състезанието за Европейския парламент и оттегля номинацията си от листата на левицата. Той обяви решението си в социалните мрежи и благодари на организациите, които са го предложили. За да няма спекулации, той изрично подчертава, че решението му няма връзка с последния Национален съвет, информирал е Корнелия Нинова за намеренията си преди провеждането му и обявява, че категорично подкрепя водача на листата Елена Йончева. \"Имам своите отговорности пред избирателите. През 2005 г. Ямбол стана политически трамплин за мен, когато спечелихме 4 от 5-те мандата, а по-малко от две години по-късно напуснах, за да поведа листата на БСП в първите Евроизбори на България. През 2017 г. заедно постигнахме отново най-високия резултат за БСП в страната. Днес, обаче, не смятам за уместно отново да се запътя към Брюксел - искам да върна поне малко от това, което социалистите ми дадоха в аванс, затова не само ще се опитвам да решавам проблемите на гражданите в региона, но и няма да пожаля сили, за да си върнем позициите в местната власт в областта наесен. Искам Болярово и Тунджа да останат червени, а след дълго прекъсване Ямбол, Елхово и Стралджа отново да бъдат управлявани от социалисти\" е написал в мотивите си Вигенин.", "date": "2019.03.21", "title": "Вигенин се отказа от евролистата"}
{"url": "https://duma.bg/pargov-posreshtna-poslanika-na-rusiya-na-lege-10-n187993", "text": "Посланикът на Руската федерация у нас Анатолий Макаров и лидерът на столичните социалисти Калоян Паргов обсъдиха на \"Леге\" 10 актуалните теми от международната политика и геополитика, както и отношенията между Русия и България. След срещата двамата бяха гости на традиционната дискусия, организирана от клуб \"Млад дипломат\" към РС на БСП \"Средец\". \"Уверих г-н Макаров, че БСП в София прави и ще продължи да правим всичко възможно, за да не допуснем изкривяване на историята. Отношенията между България и Русия трябва да се развиват и това е неизбежен факт, въпреки опитите между нас да бъде забит клин\", увери Паргов. Темата с опазването на руските паметници у нас също бе застъпена. Лидерът на столичните социалисти увери, че БСП и Инициативният комитет търсят подходящото място на ул.\"Граф Игнатиев\", където да бъде поставен бюст-паметник на именития дипломат. Макаров припомни, че неотдавна в Русия е направен 45-минутен документален филм \"Граф Игнатиев, графът на българите\", и предложи той да бъде показан по родните телевизии.", "date": "2019.03.21", "title": "Паргов посрещна посланика на Русия на \"Леге\" 10"}
{"url": "https://duma.bg/gerbadzhiya-otkupil-apartamentite-na-shefa-si-po-skapo-n187997", "text": "Ако не лъже за цената на новия си имот, Цветан Цветанов си е спестил около 1 млн. лв., оказва се обаче, че жилищата, които е дал на \"Артекс\", са останали във фирмата само няколко часа. Както ДУМА вече писа, зам.-председателят на ГЕРБ е дал на строителите 100 хил лв. и два апартамента в столичния кв. \"Изток\" срещу луксозен дом в наградена за сграда на годината кооперация. Веднага след сделката същите имоти са препродадени на бившия IT специалист на ГЕРБ и член на предизборния щаб на партията Симеон Велков. Съпартийците на Цветанов твърдят, че мъжът е напуснал ГЕРБ преди повече от 2,5 години. Проучване на \"Свободна Европа\" сочи, че той си е тръгнал, за да стане държавен служител в \"Ръководство въздушно движение\" (РВД). На 12 юни м.г., когато Цветанов разменя с \"Артекс\" две свои жилища, старите му апартаменти са откупени от Симеон Велков и съпругата му Ива за 470 000 лева. Според документите Велкови са дали с около 100 хил. лв. повече от сумата, която Цветанови са дали за новия си дом. \"Последващата сделка за имотите на Цветанови на ул. \"Елемаг\" е сключена на датата на замяната, но на по-висока цена от цената на придобиването (почти 200 000 лв. над данъчната оценка). Това обстоятелство е още едно потвърждение в подкрепа на становището, че предишните две сделки, сключени на същата дата (продажбата между съдружниците в \"Артекс\" и \"Артекс\" и замяната между Цветанови и \"Артекс\"), не са изповядани по пазарни цени\", коментира пред \"Свободна Европа\" експертът на Антикорупционния фонд Николай Стайков. Той отбелязва, че и сделката на Велков се отклонява от обичайните пазарни цени, но не толкова драстично. Сделките, в които са замесени Цветанов и бившият му подчинен, са изповядани при един и същ нотариус, в един и същ ден. Пораждат основателни съмнения, че става дума за предварително договорени сделки, а не за пазарни транзакции, основани на търсенето и предлагането на имотния пазар, коментира Стайков.", "date": "2019.03.21", "title": "Гербаджия откупил апартаментите на шефа си по-скъпо"}
{"url": "https://duma.bg/borisov-prati-neno-dimov-da-proveryava-v-shabla-n187991", "text": "Гневни публикации в социалните мрежи и сайтове за скандалното източване на Шабленското езеро накараха премиера Бойко Борисов да изпрати на място министъра на околната среда и водите Нено Димов. \"Отиди лично, защото не искам да ни вкарват в скандали. Виж ситуацията, ако има някакви нарушения, веднага реагирай на място. Създай организация, обади се на областния управител на Добрич да отидете заедно и да свършите работа. Покани и медиите, за да имат още информация. Ние, които сме направили толкова много за опазване на околната среда, не искам да ни вкарват в тази тема, ако няма реална причина\", разпореди се Борисов на правителственото заседание. От стенограмата се разбира, че до премиера са достигнали сигнали, че в Шабла \"стотици видове птици измират\". Димов отрича и почва да обяснява, че езерото не е източено, просто било с намалено ниво, защото \"всяка пролет, и не само Шабленското езеро, а по принцип се готвим за топене на снегове и валежите, които се очакват, така че нивата на язовирите и водните басейни да се поддържат в определени височини\". Министърът признава, че Варненската районна инспекция е съобщила за опасенията на екологични организации, че може да има проблеми. По думите му обаче на този етап това били само опасения. Във вторник РИОСВ обяви, че водното равнище на Шабленското и Езерецкото езера е драстично ниско. Териториите им са част от защитените местообитания на редки видове птици и от Българското дружество за защита на птиците (БДЗП) се опасяват за популацията. Има сигнали и за опожаряване на голяма част от тръстиковите масиви в района. От БДЗП твърдят, че получили устна информация от инспекцията за изпускане на води. С багер бил прокопан канал в пясъчни дюни. Според инспекторите това е станало с разрешение на РИОСВ във Варна, издадено заради писмо от община Шабла по повод наводнени помещения в резиденция \"Шабла\". Екоорганизацията се възмути, че не е имало контрол над източването на езерата. Еколозите напомнят, че изпускането на маси от езерата не отговаря на целите на обявяването на района за защитена местност, не е предвидено в плана й за управление. От РИОСВ обявиха, че изтичането на води от Шабленското езеро към морето е преустановено. Те признаха, че през януари при тях е постъпило писмо от местната власт в Шабла за повишаване на нивото на водите, при което били засегнати сгради. Затова с техника били предприети мерки, които да защитят населението. Инспекцията обаче не коментира вредите, които са нанесени от действията им и опожаряването на тръстиковите масиви.", "date": "2019.03.21", "title": " Борисов прати Нено Димов да проверява в Шабла"}
{"url": "https://duma.bg/mvr-stroi-tri-bezhanski-lagera-za-nad-8-mln-leva-n187994", "text": "МВР ще строи три фургонни лагера за бежанци с капацитет за 3 хиляди души, става ясно от обществена поръчка, обявена от силовото министерство. Общата стойност на търга е 8,3 млн. лв. без ДДС, а средствата са осигурени от фонд \"Убежище, миграция и интеграция\". Конкурсът е обявен на фона на постоянните хвалби от управляващите, че мигрантският натиск по границата е почти нулев. Има и решение на парламента страната да не приема обратно мигранти. През февруари МВР обяви, че са задържани само 96 чужденци. Най-големият лагер ще бъде построен на 27 дка в Елхово. Там ще се разположат 204 спални контейнера за 1632 души. Вторият по големина ще е в Любимец. Теренът му е 15,3 дка, върху които ще има 164 фургона за общо 1088 души. 45 контейнера за 280 души ще има в Малко Търново. И трите гета са в близост до други структури на МВР. Посочените адреси в Елхово и Малко Търново съвпадат с тези на местните дирекции на граничната полиция. В Любимец е посочен адресът на съществуващия в момента бежански лагер, който е под контрола на дирекция \"Миграция\" в МВР. Той бе открит през 2011 г. с капацитет от 300 души. От обществената поръчка не става ясно защо на МВР му трябват още 3000 места за бежанци, при условие, че не може да запълни и сегашните 700, с които разполага. Толкова е капацитетът на домовете на дирекция \"Миграция\". Отделно Държавната агенция за бежанците разполага с още над 5000 места. В момента лагерите и на двете институции са почти празни. В \"Миграция\" са настанени 139 души, или 19,9%, а в домовете на агенцията има 380 човека и са попълнени едва 7,3% от местата. От документите за търга става ясно, че лагерите, които ще се изграждат, предполагат сериозно строителство на площадки за разполагането на фургоните. Контейнерите ще са с дължина 7 метра и тегло 2 тона. Вътре ще има две стаи с по две двуетажни легла. В по-малките ще има тоалетни и бани. Лагерите ще имат контролно-пропускателни пунктове, а терените им ще бъдат разделени с ограда на различни зони. Междувременно правителството отпусна нови 6 млн. лв. на МВР, за да бъдат \"финансово обезпечени сключени договори за изпълнение на дейности, свързани с издаването на българските лични документи\". През август м.г. кабинетът даде други 14 млн. лв. за същото. Коментар на стр.12", "date": "2019.03.21", "title": " МВР строи три бежански лагера за над 8 млн. лева"}
{"url": "https://duma.bg/rumantsite-iskat-hubavi-patishta-n187973", "text": "Можете ли да си представите магистрала, дълга един метър? Да, такава съществува, и в Североизточна Румъния близо до град Сучава бе тържественото й откриване. Идеята за построяването й е на 33-годишния бизнесмен и ресторантьор Щефан Мандачи. Той е финансирал със собствени средства тази символична част от четирилентов магистрален път. Останалото е дело на професионалисти - еднометровата отсечка е изградена от пътна фирма за сумата от 4500 евро. По официални данни за 1 метър магистрален път държавата харчи 4 пъти повече пари.  Буковина е един от най-красивите райони на Румъния, който обаче е откъснат от останалата част на страната. Дотам водят шосе и железопътна линия в плачевно състояние. По магистрала не може да стигнете до Сучава и околността. Политици от всички цветове на дъгата вече 30 години обещават преди избори да форсират изграждането на две магистрали от север на юг и от запад на изток. Те трябваше да имат и връзки за Буковина. Но дотук нищо не е построено. Като цяло инфраструктурата в Румъния е лоша. С обща дължина от почти 800 километра магистрали, Румъния е на опашката в Европейския съюз. Испания е водеща в това отношение със своите 15 хиляди километра магистрали, следвана от Германия с 13 000 километра. Дори една Унгария, която е два пъти по-малка от Румъния, разполага с три пъти повече магистрални пътища от своята източна съседка. По данни на ЕК, през 2017 година Румъния държи тъжния рекорд за най-много загинали по пътищата - 98 души на един милион жители. През същата година в Германия жертвите на катастрофи по пътищата са били 38 души. Щефан Мандачи призова сънародниците си в петък да спрат работа за 15 минути - докато край Сучава тържествено бъде освещаван 1-метровият магистрален път. С тази акция той иска да обърне внимание върху катастрофалното положение с пътната инфраструктура в страната.   В социалните мрежи бързо се разпространи видеоклип с проекта на смелия бизнесмен. Местни политици се опитаха да спрат строежа, обявявайки го за незаконен. Мандачи обаче представи всички необходими разрешителни. Единствената магистрална отсечка в цяла Североизточна Румъния е изградена напълно легално върху нива, която е негова собственост. Това е звучен шамар за социаллибералното правителство в Букурещ, което обеща да изгради стотици километри магистрали. През миналата година са били завършени едва 60 километра, а изграждането на магистрален път на североизток изобщо не фигурира в плановете. \"Това е катастрофа. От Германия, през Австрия и Унгария човек стига за десет часа до западната румънска граница - говорим за 1200 километра. Следващите 250 километра до Сучава отнемат двойно повече време\", казва Мандачи. И кой е отговорен за това непоносимо положение? И за близо 2000 жертви на катастрофи в страната годишно? Колко хора щяха още да са живи, ако Румъния имаше магистрали? Мандачи постоянно поставя тези въпроси. Но не получава отговор. Той обаче се надява, че нещата ще се променят. Той е отпечатал 3 милиона плаката с логото на своята акция и 3 милиона салфетки, които разпространява във веригата си ресторанти. В социалните мрежи бизнесменът уверява, че не преследва никакви политически цели. Не се интересува и от добрата реклама за бизнеса си. Иска само неговите съграждани, чуждестранните туристи и шофьорите на тирове да достигат по магистралите сигурно до своите цели. Както и много румънски граждани, той не иска инвеститорите да обръщат гръб на страната му заради лошите пътища. Дали това 15-минутно спиране на живота в Румъния ще даде искрата, от която се нуждае Румъния, за да се събуди от продължаващата десетилетия летаргия?", "date": "2019.03.21", "title": " Румънците искат хубави пътища"}
{"url": "https://duma.bg/chetiri-dami-oglavyavat-novata-tsik-n187998", "text": "Ръководството на новата Централна избирателна комисия ще се състои от четири дами, гласува парламентът. Предложената от ГЕРБ за шеф на ЦИК Стефка Стоева бе подкрепена от присъстващите 141 депутати. С пълно мнозинство бяха одобрени и новите зам.-председатели - Таня Йосифова, предложена от ОП, Кристина Стефанова от \"Воля\" и досегашният секретар на ЦИК Севинч Соколова от ДПС. Предложението на БСП за заместник-председател на ЦИК Силва Дюкенджиева бе представено от зам.-шефа на парламентарната група Драгомир Стойнев. От НФСБ не се включиха в гласуването на нейната кандидатура, според тях така трябвало да бъде наказана БСП заради решението й депутатите от левицата да напуснат парламента. \"Докато управляващите водят безсмислени дебати с обиди, докато не се обсъжда дневният ред на обществото, БСП няма място в НС. Нашето място не е тук, а вашето\", контрира Драгомир Стойнев. Той обяви, че левицата ще се върне в парламента само след предсрочни избори. \"Обсъждате БСП, защото тя ще е победителка на следващите избори\", атакува социалистът. По думите му изборът на нова ЦИК е крачка към конкретната политическа цел на БСП - предсрочни избори за смяна на модела. С новата ЦИК започва нов изборен цикъл, който ще промени политическата карта на национално и местно ниво, каза Стойнев. \"Бяхме свидетели на политическо гънене от сутрин до вечер по телевизиите, със същия хъс едни и същи хора обясняваха как няма нужда да се променя съставът на ЦИК, а на следващия ден твърдяха обратното. Непрофесионално и аморално, но такъв е хаосът, в който живеем\", обобщи той и припомни, че само БСП са отстоявали спазването на закона. \"БСП няма как да бъде в парламент, който не произвежда закони и се чуди как да запълни дневния ред с изслушване на министри. Срамно е, когато НС и депутатите нямат достатъчно законопроекти, не е достойно за българския парламентаризъм\", отсече Стойнев. Шефът на правната комисия Данаил Кирилов от ГЕРБ призова президента Румен Радев бързо да издаде указ и да назначи останалите членове на ЦИК, предложени от партиите. Целият състав на комисията ще бъде от 20 души. ", "date": "2019.03.21", "title": "Четири дами оглавяват новата ЦИК"}
{"url": "https://duma.bg/gerb-otiva-sas-sds-na-evroizbori-spazariha-i-volya-n187995", "text": "ГЕРБ и СДС се договориха да се явят заедно на евровота на 26 май, съобщиха лидерите на партиите Бойко Борисов и Румен Христов. Премиерът обяви, че е разпоредил СДС да получи две места в листите, като едното \"да е сигурно избираемо\". То ще бъде за Владимир Кисьов. \"Поне двама души да има в листата - убедени демократи, които като отидат в Брюксел, да защитават каузите, които ЕНП проповядва. Надявам се и други партии да подкрепят този съюз, защото е в полза на българските граждани\", аргументира се Борисов. Христов оправда коалицията с ГЕРБ с призива на лидера на ЕНП Жозеф Дол десните партии в България да се обединят за евровота, за да не изтекат гласове към популистките и антиевропейски партии. Според осведомени обаче преговорите между седесари и гербаджии са от по-рано, а писмото на Дол е претекст. Премиерът изтъкна, че с Румен Христов имали 23-годишно приятелство. Тогава Христов работел в центъра по психология на МВР, а Борисов пишел дисертация. Познавал Кисьов от времето, когато бил председател на СОС. Междувременно в парламента се проведе среща между лидера на \"Воля\" Веселин Марешки и зам.-председателя на ГЕРБ Цветан Цветанов. Повод за нея беше заканата на аптечния бос, че депутатите му ще напуснат парламента. На съвместен брифинг Цветанов и Марешки обясниха, че на срещата ГЕРБ са докладвали изпълнението на управленската си програма. Цветанов се впусна да изтъква пред журналистите успехите на властта. \"Тази среща е много важна, ние сме впечатлени от професионализма на представителите на ГЕРБ. Това ни даде сила и убеждение да останем в парламента. ГЕРБ заслужават да бъдат подкрепяни\", допълни Марешки. Без да бъдат питани, и двамата отрекоха каквато и да било сделка и отказаха да отговарят на журналистически въпроси. \"Воля\" няма да напуска парламента.", "date": "2019.03.21", "title": "ГЕРБ отива със СДС на евроизбори, спазариха и \"Воля\""}
{"url": "https://duma.bg/tokaev-poe-vlastta-v-kazahstan-n187974", "text": "Касим-Жомарт Токаев положи клетва и встъпи в длъжност като президент на Казахстан. \"Тържествено се заклевам да служа вярно на народа на Казахстан, да спазвам строго конституцията и законите на Република Казахстан, да гарантирам правата и свободите на гражданите, добросъвестно да изпълнявам поверените ми високи задължения на президент на Република Казахстан\", закле се Токаев. След около 29 г. на поста във вторник Нурсултан Назарбаев обяви, че подава оставка. Той прехвърли своите пълномощия на Токаев до избора на нов президент, който досега беше председател на сената. Изборите в Казахстан са планирани за 2020 година. Токаев определи решението на Назарбаев като волево и продиктувано от \"съображения от висш порядък\" и \"истинска загриженост за бъдещето\". \"Планирам да насоча знанията и опита си за осигуряване приемствеността на стратегическия курс на Елбаси (Назарбаев бе награден с титлата \"лидер на нацията\" - Елбаси - бел. ред.)\", изтъкна новият казахстански президент. Токаев също така предложи преименуване на столицата Астана на Нурсултан, а малко по-късно парламентът одобри предложението. Междувременно сенатът в Казахстан обяви дъщерята на бившия президент Нурсултан Назарбаев за нов председател на сената, като по този начин я подготвя за потенциален кандидат за президент за изборите следващата година. Оттеглянето на Назарбаев се превърна в световна новина. Бившият казахстански лидер тръгва по пътя на изтъкнати световни управници като китайския лидер Дън Сяопин, останал и след оттеглянето си безспорен \"баща на нацията\", и Фидел Кастро, останал на върха на кубинския политически Олимп, пише \"Росийская газета\". Назарбаев остава водач на управляващата партия \"Нур Отан\" (\"Светло отечество\"), а като председател на националния Съвет за сигурност ще може да дава нареждания на държавния глава, уточнява московското издание. Назарбаев превърна Казахстан в успешна съвременна държава. Негова е идеята за т.нар. триединна задача - изграждане на пазарна икономика, демонтиране на тоталитарната идеологическа система и модернизация на всички обществени институции. Така властите успяха да увеличат 15 пъти обема на икономиката, 9 пъти - доходите на населението, пресметнати в долари, и почти десеторно да намалят бедността, отбелязва \"Росийская газета\". Според източник на \"Ведомости\", близък до президентската администрация в Русия, Назарбаев се е консултирал преди оставката си с различни политически сили и с Москва, а кандидатурата на Токаев като временен президент не е избрана случайно. След Назарбаев той е най-известният казахстански политик, изградил здрави връзки с ръководствата на двете основни съседни страни - Русия и Китай. Пълномощията на Назарбаев надхвърлят обаче президентските и той ще контролира политическия процес в Казахстан, докато е жив и дееспособен, подчертава политологът Аркадий Дубнов. \"Назарбаев остава глава на Казахстан\", резюмира в заглавие \"Независимая газета\". Оставката му е планомерна, обмислена и съвсем хармонично приключва днешния етап от едва започналия преход на властта в страната, смята ориенталистът Александър Князев. Политическата система на Казахстан наподобява донякъде иранската, в която върховният лидер е юридически и фактически ръководител на страната, посочва той. Назарбаев се отказа от президентските пълномощия, но запази по-важната си позиция на доживотен държавен глава, констатира и \"Комерсант\". Този пост има официално наименование - \"Първи Президент на Република Казахстан - Елбаси\". Такъв е само г-н Назарбаев, съответно той не може да има конкуренти, пише вестникът.", "date": "2019.03.21", "title": "Токаев пое властта в Казахстан"}
{"url": "https://duma.bg/tramp-tarsi-myasto-na-braziliya-v-nato-n187975", "text": "Разглеждаме сериозно възможността Бразилия да стане член на НАТО \"или за нещо, което да има общо с алианса\", заяви американският президент Доналд Тръмп, след като посрещна в Белия дом бразилския си колега Жаир Болсонаро, предаде Ройтерс.   Едно евентуално споразумение, даващо на Бразилия статут на водещ съюзник на САЩ извън НАТО ще осигури на южноамериканската държава преференциален достъп до американско военно оборудване и технологии. Ако това стане, Бразилия ще се превърне в едва втората държава от Латинска Америка (освен Аржентина) и 18-та в света, която постига подобни отношения. Блумбърг коментира, че членство на страната в НАТО е малко вероятно, като се има предвид, че фокусът на съюза е върху европейската сигурност. Съюзниците от алианса засега отказаха да коментират предложението на президента на САЩ. Тръмп добави пред бразилския си гост, че подкрепя опитите на Бразилия да влезе в Организацията за икономическо сътрудничество и развитие, събираща най-развитите икономики на света. Бразилия е осмата по големина икономика в света и през 2017 г. подаде молба за членство в ОИСР, където сред малко повече от 30 държави са латиноамериканските Мексико, Чили и Колумбия. По време на срещата Тръмп засегна и темата за Венецуела и каза, че случващото се в тази страна е срамно. Американският президент отново заяви, че се разглеждат всички опции, за да бъде накаран Николас Мадуро да се оттегли от власт. Доналд Тръмп е добавил, че възнамерява да обсъди с Болсонаро възможна военна операция във Венецуела, предаде РИА \"Новости\". Агенцията цитира думи на руския заместник-министър на външните работи Сергей Рябков, според когото Москва ще проучи внимателно какво точно е заявил американският президент относно възможното членство на Бразилия в НАТО. Президентът на Бразилия от своя страна подкрепи подхода на Белия дом по миграционния въпрос, усилията за издигане на стена по границата с Мексико и твърденията, че повечето имигранти искат да навредят на САЩ. Крайно десният конгресмен, който стана президент през януари с популистка кампания по модела на Тръмп от 2016 г., обеща в интервю за \"Фокс нюз\", че ще работи за нова епоха на една проамериканска политика на втората по големина държава в Западното полукълбо. \"Много бих искал САЩ да продължат със сегашната си миграционна политика, защото до голяма степен дължим демокрацията си в Южното полукълбо на САЩ\", допълни бившият офицер от армията. По време на кампанията си той възхваляваше американската подкрепа за военната хунта, ръководила Бразилия до завръщането към демокрация през 1985 година. Болсонаро не разкри с каква цел идва във Вашингтон и само заяви, че двамата с Тръмп обсъждат задълбочаването на политическата и икономическата криза във Венецуела. Ние сме страната с най-голям интерес да свърши управлението на Николас Мадуро, каза още президентът на Бразилия.", "date": "2019.03.21", "title": "Тръмп търси място  на Бразилия в НАТО"}
{"url": "https://duma.bg/v-bogata-kaliforniya-hilyadi-bezdomni-zhiveyat-v-kolite-si-n187972", "text": "Както всяка нощ от десет дни Камерън Джоунс, на 26 години, паркира своята германска кола на паркинг под открито небе в Лос Анджелис, спуска седалката си назад и се готви да спи там до следващата сутрин. Студено е, шумът от преминаващите автомобили по минаващия наблизо път е непоносим, но бившият военен не се оплаква. \"Загубих апартамента си, защото не можех повече да плащам наема от 2200 долара, и ми казаха, че това е сигурно място, където мога да пренощувам\", обяснява младият мъж, който сега работи за компания, продаваща соларни панели. Костюмът му е грижливо сгънат на задната седалка на колата и в очакване на по-добри времена Джоунс се е записал в спортен клуб, за да може да си взима душ там всяка сутрин. В единия край на паркинга той има достъп до портативни тоалетни с мивка. За по-малко от един час петнайсетина коли, в някои от които има деца, спират на един от многобройните охраняеми паркинги, предоставени безплатно на разположение на хилядите бездомни калифорнийци, принудени да живеят в колите си. Само в Лос Анджелис броят на тези хора е оценяван на най-малко 15 000, пише Франс прес. Половин дузина паркинги с пазачи от този тип са били създадени в града от миналата година - един пред църква, друг - близо до синагога, а трети е свързан със службата за бившите военнослужещи. Именно там Карлос Гонсалес, 60-годишен бивш военен, е избрал да разположи караваната, в която живее от две години. \"Навън има лоши хора, а тук се чувствам в безопасност\", казва той пред АФП. \"Тук мога да спя спокойно, без да се страхувам, че някой може да влезе в колата ми\". Подобни програми са прилагани в цяла Калифорния и по-специално в района на Сан Франциско, където цените на жилищата нарастват експлозивно от няколко години (наемите в някои градове се увеличават средно с по над 5% годишно), изхвърляйки на улицата хората в най-уязвимо положение. \"Една учителка неотдавна се настани на един от нашите паркинги. Тя казва, че наемът й поскъпнал толкова много, че не може повече да го плаща, и накрая била принудена да спи в колата си\", разказва Айра Коен, който заедно със съпругата си Пат е основал програмата \"Safe Parking LA\" (\"Безопасен паркинг Лос Анджелис\"). През 2017 г. американското министерство на жилищното строителство и градоустройството е регистрирало близо 554 000 души като хора без постоянен адрес, но не всички са на улицата, тъй като може да са отишли при близки, приятели, в приют и дори в каравана, ако тя се намира на подходящо място с достъп до вода и ток. Около една четвърт от тези хора, т. е. 134 000 души, са живеели в Калифорния - рекорд за страната. Този западен американски щат, който би бил петата икономика в света, изпреварвайки държави като Великобритания и Франция, обаче е и на първо място по брой бездомници - хора, които нямат покрив над главата и живеят в коли, изоставени сгради, обществени паркове или на улицата. Само в окръг Лос Анджелис (с население от 10 милиона души) броят на бездомниците се е увеличил от 38 700 през 2010 г. на 53 000 през 2017 г., сочи официалната статистика. Според експертите недостигът на жилища на достъпни цени и експлозивното поскъпване на недвижимите имоти са основните фактори за това увеличение. И вината е на федералните, щатските и местните власти, които не са съумели да овладеят тази криза, която продължава вече години. \"Това не става от днес за утре\", заявява Гари Пейнтър, който ръководи Института за изследвания за бездомниците към Университета на Южна Калифорния. \"Вече десетилетия наемите в Лос Анджелис се увеличават по-бързо от доходите на хората... Може да се каже, че точката на пречупване бе достигната през последните три години, когато виждаме броя на хората, озовали се на улицата\", със съжаление казва той.", "date": "2019.03.21", "title": "В богата Калифорния хиляди бездомни живеят в колите си"}
{"url": "https://duma.bg/nova-zelandiya-i-avstraliya-se-yadosaha-na-erdogan-n187968", "text": "Премиерът на Нова Зеландия Джасинда Ардерн обясни, че външният министър Уинстън Питърс заминава за Турция, за да \"се изправи срещу\" коментарите на турския президент Ердоган за терористичната атака в джамиите в Крайстчърч. Ердоган, който преди местните избори на 31 март се опитва да засили подкрепата за своята партия АК, която е с ислямистки корени, заяви, че Турция ще накара нападателят да си плати, ако Нова Зеландия не го направи. Коментарите бяха на митинг-кампания, който включваше и видеозаписи от атаката, излъчени във фейсбук. Ардерн обясни, че Питърс ще поиска спешно разяснение от Турция и Ердоган. Междувременно австралийският премиер Скот Морисън заяви, че е призовал посланика на Турция за среща, по време на която той поиска коментарите на Ердоган да бъдат отстранени от държавната телевизия на Турция. \"Ще чакам да видя какъв е отговорът на турското правителство преди предприемането на по-нататъшни действия, но мога да ви кажа, че всички възможности са на масата\", обясни Морисън пред репортери в Канбера.", "date": "2019.03.21", "title": " Нова Зеландия и Австралия се ядосаха на Ердоган"}
{"url": "https://duma.bg/mey-poiska-otlagane-na-brekzit-do-30-yuni-n187969", "text": "Мей каза, че е писала на председателя на Европейския съвет \"да го информирам, че Великобритания иска удължаване на член 50 за периода до 30 юни\", каза Мей. Председателят на Европейската комисия Жан-Клод Юнкер обаче заяви пред германско радио вчера сутринта, че решението за отлагане на \"Брекзит\" най-вероятно няма да бъде взето на срещата на върха този четвъртък. Според него евролидерите може да се наложи да се срещнат през следващата седмица. Юнкер подчерта пред \"Дойчландфунк\": \"Впечатлението ми е... че тази седмица на Европейския съвет няма да бъде взето решение, но вероятно ще има още една среща през следващата седмица.\" Госпожа Мей няма споразумение, нито в кабинета, нито в парламента, отбеляза той. ", "date": "2019.03.21", "title": " Мей поиска отлагане на \"Брекзит\" до 30 юни"}
{"url": "https://duma.bg/italiya-konfiskuva-koraba-s-50-te-migranti-n187970", "text": "Италиански благотворителен кораб бе ескортиран в пристанището на Лампедуза от полицията, след като спаси 49 бежанци в Средиземно море, съобщи Ройтерс. Агенцията отбелязва, че вътрешният министър Матео Салвини призова екипажът да бъде арестуван. Съдия е разпоредил плавателният съд да бъде конфискуван, след като е започнало разследване по обвинения в подпомагане на трафика на хора. Корабът взе мигрантите, сред които и 12 непълнолетни, в понеделник, след като гумената им лодка започна да потъва в централната част на Средиземно море, на около 42 мили (68 км) край бреговете на Либия. Хуманитарният кораб незабавно отплава към близкия италиански остров Лампедуза, като се противопостави на Салвини, който разпореди затварянето на всички пристанища за лодки със спасени мигранти. Но приближаващата буря принуди властите да разрешат на лодката да акостира. На мигрантите им беше позволено да слязат, докато лодката ще бъде конфискувана, а екипажът ще бъде разпитан. \"Отлично\", пише Салвини в Twitter. \"В момента в Италия има правителство, което защитава границите и прилага закона, особено срещу трафиканти на хора. Тези, които правят грешки, плащат цената\", отбеляза вицепремиерът.", "date": "2019.03.21", "title": "Италия конфискува кораба с 50-те мигранти"}
{"url": "https://duma.bg/ozhestochava-se-us-blokadata-sreshtu-kuba-n187971", "text": "САЩ ожесточават финансовия обръч срещу Куба, това е ново издание на блокадата и на икономическата война срещу страната ни. Това заяви на пресконференция вчера в СБЖ кубинската посланичка у нас Каридад Милиан. Този месец Доналд Тръмп обяви предстоящото активиране на член 3 от приетия още през 1996 г. закон \"Хелмс-Бъртън\" за засилване на антикубинската блокада. Това се случи, макар член 3 да е бил оспорен от US правосъдието и по тази причини той е бил замразяван всеки 6 месеца от предишните трима президенти. Въпросният член позволява да бъдат съдени юридически субекти от трети страни, които използват намиращи се в Куба сгради и други материални обекти, притежавани от американски граждани преди проведената през 1960 г. национализация на острова. А сред тях са и лица, които са били кубински граждани при национализацията, а по-късно са емигрирали в САЩ.  Активирането на тази екстериториална клауза противоречи на международното право, категорична е Каридад Милиан. Първо, национализацията в Куба е била извършена съгласно международното право и е била призната от US правосъдието, поясни тя. Задействането на чл.3 ще поставя под заплаха многобройни чуждестранни компании, които работят с Куба, а също цели държави, чиито посолства и резиденции в Хавана са в национализирани имения.  Посланичката на Куба разкри още, че САЩ оказват натиск върху банки от Великобритания, Испания, Португалия, Канада да не правят бизнес с Куба. Пак по-рано този месец Вашингтон е съкратил валидността на визите от 5 години на 3 месеца, което ще се отрази върху човешките контакти. САЩ правят всичко това, защото в Куба протича процес на модернизация на икономика с признаване на частната собственост, налице е и инвестиционен интерес от чужбина, изтъкна г-жа Каридад Милиан. В пресконференцията взе участие и Ориета Капони, посланичката на Боливарската репубика Венецуела. По повод решението на самозвания президент Хуан Гуайдо да назначи дипломатически представител у нас и в още 5 държави, г-жа Капони заяви, че служителите да пуснат избраницата му Естефания Мелендес в посолството в София.", "date": "2019.03.21", "title": "Ожесточава се US блокадата срещу Куба"}
{"url": "https://duma.bg/investitsii-za-200-mln-lv-v-avtoindustriyata-u-nas-n187976", "text": "През 2018 година бяха направени инвестиции за над 200 млн. лева в заводи, свързани с автомобилостроенето, които ще разкрият 3200 нови работни места в страната. Това каза вчера заместник-министърът на икономиката Лилия Иванова на конференция, цитирана от Министерството на икономиката. Иванова посочи, че в последните години развитието на аутомотив сектора в България е изключително положително и все по-динамично, а страната ни се е превърнала в атрактивна инвестиционна дестинация в автомобилостроенето. По думите й в сектора вече има 220 фирми, в които работят над 50 000 души, произвеждащи компоненти за всеки от големите световни производители на автомобили. Очакваме положителната тенденция на развитие да продължи и през тази година, като се има предвид, че в момента се работи по нови 8 проекта на потенциални инвеститори от сектора, прогнозира тя.", "date": "2019.03.21", "title": "Инвестиции за 200 млн. лв. в автоиндустрията у нас"}
{"url": "https://duma.bg/bsp-dade-zakona-za-lichnite-danni-na-konstitutsionniya-sad-n187996", "text": "Бъдещият водач на евролистата на БСП Елена Йончева и представители на ръководството на партията официално сезираха вчера Конституционния съд за промените в Закона за личните данни. Йончева определи последните изменения като опасни и създаващи условия за цензура в журналистиката.  Йончева подчерта, че свободата на медиите у нас е на дъното на всички европейски класации, но въпреки всичко журналистиката остава основният гарант за свободата и демокрацията в страната. \"Ако не беше журналистиката, ние нямаше да разберем за това как един български политик, г-н Цветан Цветанов, купува луксозен апартамент на скандално ниски цени, допълни депутатката. ДУМА припомня, че в началото на февруари президентът Румен Радев наложи вето върху промените в Закона за защита на личните данни. Той оспори приетите критерии, по които журналисти, учени и писатели са задължени да доказват, че използват лични данни правомерно. Тогава държавният глава определи текстовете като свръхрегулация, ограничаваща свободата на изразяване. Мнозинството в Народното събрание обаче отхвърли неговите аргументи.", "date": "2019.03.21", "title": "БСП даде Закона за личните данни на Конституционния съд"}
{"url": "https://duma.bg/zhelyazkov-prizova-evrodeputati-za-obshti-deystviya-po-plana-makron-n187977", "text": "Министърът на транспорта Росен Желязков изпрати писмо до българските евродепутати, в което призова за общи действия с всички единомислещи държави членки срещу Пакета за мобилност I, съобщиха от ведомството. Защитата на българския транспортен сектор е национална кауза и е необходимо да бъдат мобилизирани всички ресурси за отстояването на националния интерес преди пленарното заседание на Европейския парламент, което ще се проведе на 25-28 март, твърди Желязков. Той определя включването на Пакета за мобилност, известен като плана Макрон в предварителния дневен ред за предстоящото заседание като безпрецедентен натиск за налагането на дискриминиращи за българските транспортни превозвачи правила.  Планът Макрон, срещу който се обявиха българските превозвачи, е възможно да бъде разгледан отново от Европейския парламент до края на март. На 25 март предстои лидерите на парламентарните групи в ЕП да решат окончателно дали пакетът ще бъде включен за разглеждане на заседанието на 27 март, коментира преди време Росен Желязков. Отчитам значимостта на предприетите от вас действия, като за пореден път следва да покажем, че защитата на българския транспортен сектор е национална куза, пише министърът. ", "date": "2019.03.21", "title": "Желязков призова евродепутати за общи действия по плана Макрон "}
{"url": "https://duma.bg/datata-n187956", "text": "МЕЖДУНАРОДЕН ДЕН НА БОРБАТА ЗА ЛИКВИДИРАНЕ НА РАСОВАТА ДИСКРИМИНАЦИЯ. Обявен е с Резолюция на Общото събрание на ООН на 26 октомври 1966 г. Отбелязва се от следващата година. На тази дата през 1960 г. в Шарпвил, Република Южна Африка, са разстреляни мирни демонстранти. МЕЖДУНАРОДЕН ДЕН НА КУКЛЕНИЯ ТЕАТЪР. Отбелязва се от 2003 г. по решение на Международния съюз на куклените театри към ЮНЕСКО. СВЕТОВЕН ДЕН НА ПОЕЗИЯТА. Избран е на 3 ноември 1999 г. с решение на проведената в Париж 30-а сесия на Генералната конференция на ЮНЕСКО. Целта на този празник е да популяризира писането на поезия, публикуването й и четенето й пред публика. Презумпцията е, че поезията е \"за всеки жив читател и за всеки жив поет\". СВЕТОВЕН ДЕН НА ГОРАТА. Отбелязва се от 1972 г. по инициатива на 23-тата сесия на Европейската конфедерация по земеделие (ноември 1971 г.), подкрепена от Организацията на ООН по прехрана и земеделие, за да се защитят флората и фауната на горите. МЕЖДУНАРОДЕН ДЕН НА ХОРАТА СЪС СИНДРОМА НА ДАУН. Отбелязва се за първи път по време на VI световен симпозиум, посветен на синдрома на Даун, който се провежда в Палма де Майорка през 2006 г. по инициатива на Европейската и Международната асоциация, с цел превенция и помощ на хората с този синдром. Тъй като болестта носи името на откривателя си - д-р Джон Лангдън Хейдън Даун, чиято фамилия съвпада с английската дума \"долу\", дълго време в обществото битува невярното заблуждение, че хората със синдром на Даун са умствено изостанали. ПРАЗНИК НА КЮСТЕНДИЛ. Обявен е с решение на ОбС от 1965 г. Чества се официално от 1966 г. по повод деня на пролетното равноденствие и настъпването на пролетта. Празникът \"Кюстендилска пролет\" e знаков за града, патентован в Патентното ведомство на Р България. От 1966 г. се поставя началото и на традицията за избор на девойка \"Кюстендилска пролет\". 1685 - РАЖДА СЕ ЙОХАН СЕБАСТИАН БАХ, НЕМСКИ КОМПОЗИТОР (УМИРА 1750 Г.). Признат за един от най-великите гении в световната музикална история. До днес са оцелели и каталогизирани над 1000 негови произведения. Приживе е почитан най-вече като виртуозен изпълнител на орган и клавесин. Първите пълни записи със събраните произведения на Бах са издадени в края на ХХ в. 1960 - СЪЗДАДЕН Е ДЕТСКИЯТ ХОР ПРИ БНР. Негов основател е акад. Христо Недялков - хоров диригент и композитор. Под негово ръководство хорът прави турнета в над 30 държави в Европа, Америка, Азия и Африка, изнася близо 2000 концерта, има над 800 песни в репертоара си. Носител на десетки престижни награди от национален и международен характер.", "date": "2019.03.21", "title": "Датата"}
{"url": "https://duma.bg/katerina-hapsali-gostuva-v-klub-1-n187948", "text": "Новата книга на известната журналистка и писателка Катерина Хапсали \"Сливовиц\" (изд. \"Колибри\") ще бъде представена днес, 21 март, от 19 ч. в Клуб 1 на НДК. В ролята на водещ влиза Драгомир Симеонов, а обичаните актьори Руси Чанев и Койна Русева ще предложат на вниманието на публиката избрани откъси. \"Сливовиц\" е книга за откриването на Дом, но не като място в пространството, а като място в сърцето, отбелязват издателите. С романа \"Гръцко кафе\" Хапсали грабна наградите \"Перото\" (2015) и \"Цветето на Хеликон\" (2016). През 2017 г. излезе дебютната й стихосбирка \"През девет планини\".", "date": "2019.03.21", "title": "Катерина Хапсали гостува в Клуб 1"}
{"url": "https://duma.bg/natfiz-podgotvya-kulturni-proekti-s-rusiya-n187949", "text": "Проф. Пламен Марков и доц. д-р Пенко Господинов отпътуваха за Москва по покана на ГИТИС (Руския институт за театрално изкуство), за да се включат в театралния форум \"ГИТИС - мастер-класс\". Фестивалната платформа предоставя публичност за абсолвентските проекти на възпитаниците на Руската академия. Освен възможност да се запознаят отблизо с работата на колегите си и постиженията на студентите им, проф. Пламен Марков и доц. д-р Пенко Господинов ще обсъдят възможности за двустранни и еднакво перспективни за двете висши учебни заведения проекти.", "date": "2019.03.21", "title": "НАТФИЗ подготвя културни проекти с Русия"}
{"url": "https://duma.bg/polititsi-na-dotatsii-n187957", "text": "Наличието на диалектическо единство на теория и практика е необходимо, но не е достатъчно условие за успеха на един политик в неговата дейност. Поне за това свидетелства българската история от Освобождението досега - един не само драматичен, но и достатъчно дълъг за  извеждането на съответните изводи период. Не са изключение онези анализатори, които обясняват недостатъците на държавното управление у нас през тези години с прекъсването на функционирането на българската държавност по време на близо петвековното насилствено позициониране на страната ни в границите на Османската империя. Докато в САЩ и много от държавите в Западна Европа през ХІХ-то столетие, под една или друга форма вече съществува парламентарен механизъм за държавно управление, то делегирането на властови пълномощия посредством изборна процедура е напълно непознат за българското население инструмент. В самата турска империя едва при султан Махмуд ІІ през 1839 г. е издаден ферман (хатт-и-шериф), който открива в Турция период на реформите, известен под наименованието \"танзимат\" (танзимат-и-хайрийе - благодетелни реформи). В 1845 г. със султански указ, в интерес на усилване на централната власт, генерал-губернаторите (пашите) били лишени от правото да имат свои войски, да взимат данъци и да произнасят смъртни присъди. Тогава при генерал-губернаторите са образувани местни меджлиси - съвещателни учреждения на именити хора, създавани както посредством избори, така и чрез назначаване от местните власти. По същото време в САЩ и Западна Европа функционират национални парламенти с изразена разнопосочна политическа ориентация. Така че тезата как липсата на непрекъсната българска държавност води до отрицателни последици понастоящем в упражняването на властта  Но тя ли е единственият отрицателен фактор, който генерира дефекти в държавното управление в България, и то не само през годините на т.нар. \"преход\", а и в периода 1944-1989 г.? И имат ли недостатъците при прилагането на властта общ генезис, независимо от смяната на обществено-политическия модел след 10 ноември 1989 г.? За да отговорим на тези въпроси, трябва да бръкнем в раната. В ранената социална психика на българския народ, демонстрираща само в отделни моменти конвулсивен стремеж към пълноценна роля в управлението на държавата. На неговата държава! Лично бях свидетел само на един-два грандиозни митинга в столицата след 10 ноември 1989 г., свикани съответно от Съюза на демократичните сили и Българската социалистическа партия. Другата демонстрация на народната енергия ми е позната от филмовите ленти, запечатали ентусиазма на масите след установяването на отечественофронтовската власт на 9 септември 1944 г. После масовата енергия постепенно се оттече и настъпиха периодите на минималните усилия на българските граждани да си възвърнат полагащата им се позиция в държавното управление. Всъщност по-точно би било да се каже, че те нямаха какво да си възвръщат, понеже реално никога не бяха притежавали действен контрол върху трите сфери на властта. На какви ли не социални перверзии бяха подложени българските граждани - опитните свинчета в лабораторията за обществени експерименти?! Първо, визуалните признаци на властта се врастват в самочувствието на персоните-опортюнисти и перманентно го помпат до n-та степен - по липса на доказателства от историческо естество за собствената личностна значимост. Второ. Тези подбрани ефекти от експлоатирането на луксозни и реномирани маркови служебни возила с всички възможни екстри (за предпочитание и бронирани), цялата съвременна пищност на външния и вътрешния интериор на служебните сгради, са чисто и просто грижливо селектирана  Които имат за задача и да запратят мнозинството от българското население в психологически партер, като оттам да съзерцава денонощно властприлагащата камарила в посока от долу нагоре. Те това му е тънкото на цаката да бъде държан народът в безропотно подчинение, ако не съвсем - уви! - през цялото време, то поне колкото е възможно по-дълго! Третият общополезен за (псевдо)елита ефект е от прозаично, но съвсем не за пренебрегване, битово естество. Понеже, както поучава народната мъдрост: \"Капка по капка вир прави!\" При една от моите срещи в качеството ми на председател на УС на Асоциацията за борба с корупцията в България с един от министрите по време на втория мандат на Бойко Борисов, която персона и сега е член на неговия кабинет, секретарката, още в момента на моето пристигане минути преди 9:00 ч., за колкото беше уговорено рандевуто, ме предупреди, че \"министърът ще закъснее\", понеже е попаднал в задръстване по маршрута към училището, където води сутрин отрочето си. Малко пояснение: въпросният министър не шофира, следователно информацията за задръстването се отнасяше до служебния автомобил. Фактът, че секретарката не цензурира съобщението до лаконичната новина, че министърът ще закъснее, а обстойно изложи и причината за това, е доказателство, че в нейните представи (а също и на персоната, заемаща министерския пост, от което произлиза първоначалната новина), използването на служебен автомобил за лични нужди е напълно в реда на нещата. Подобен случай имаше преди години във Варна. Един от членовете на областната управа беше набит, заедно със сина си, при спор за паркомясто, от един морски капитан. Скандалното в случая за мен беше, че въпреки изложения в многобройните публикации факт как общинският управник, използвайки служебен автомобил, е пътувал от летището, където е посрещнал сина си - студент в чужбина, нито един от журналистите не акцентира върху злоупотребата със служебното превозно средство. Как беше писал Сенека: \"Няма лечение там, където това, което е било считано за престъпление, стане обичай!\"? Съмнявам се, че тази мисъл е била  от швейцарците, граждани на Берн, които, след като в сутрешната преса веднъж бяха видели фотодоказателство как един от \"бащите на града\" е щракнат на излизане от служебната си кола заедно със своята дъщеря, скоропостижно са се стълпили около кметството, за да искат оставката на общинския съветник. Която беше подадена още същия ден. Виновникът беше напълно наясно, че нравът на неговите съграждани няма да опрости нарушението на благопристойното поведение. И то, без да са чели сентенцията на Сенека. Подробностите по този случай са ярко доказателство за съществуването на две различни морално-нормативни системи, населявани от българските и швейцарските граждани. Ако все пак допуснем, в порядъка на изключение, че и у нас може да избухне подобен протест, то със сигурност демонстрантите биха били симпатизанти на някоя от партиите в опозиция, или най-много неутрални. В Берн обстановката с искането на оставката беше на сто и един процента небългарска. На протеста се бяха събрали симпатизанти на политическата формация, която беше излъчила провинилия се общински съветник, а нямаше привърженици на опозицията.  Опозицията смяташе за коректно първо да даде възможност именно на тези, които бяха сбъркали в своя избор, да поправят грешката си, като постигнат оставката. Както и стана, тъй като симпатизантите на партията, която беше лансирала общинския съветник, не бягаше от отговорност. Представяте ли си как би изглеждало това поведение, проектирано в случая с неизкрещяната крещяща бруталност на Валери Симеонов? Всички ние си правим пас, включително и майките на деца с увреждания. И само привържениците на политическата формация на г-н Симеонов, Валери, се намножават около Министерския съвет и подчиняват цялата столица на своето гражданско неподчинение, докато не изритат от властова позиция този, който е злоупотребил с тяхното доверие. И който открито квалифицира българския суверен като \"необразован електорат\", както се изтешкари собственоустно... Валери Симеонов е не повече от типичен пример за политик, който овчедушното търпение на симпатизантите на съответната българска партия дотира с липсващата грамада от държавнически качества. И понеже тези недостатъци, недоимъци и дефекти са видни чак от Северния полюс, крайно време е българските граждани да скъсат извинителната тапия за петвековната парализа на българската държавност. По отношение на всички подобни на Валери Симеонов люде. В противен случай ще продължаваме да живуркаме в блатото.", "date": "2019.03.21", "title": "Политици на дотации"}
{"url": "https://duma.bg/sabudete-se-polititsi!-n187959", "text": "Грозни сцени се развиха напоследък около идеята за опрощаване на мюфтийските задължения. Това се правело в интерес на етническия мир. Етнически мир в България никога не е имало и едва ли ще има, докато се изопачава историята. В България турци няма. Има ислямизирани българи. Това е доказано от много историци. Една част от българското население е ислямизирано в началото с икономическа принуда. По-късно пък е извършено насилствено с огън и меч. Тези хора след Освобождението остават тук, защото тук е техният корен. Преди 9 септември 1944 г. те живееха при лоши битови условия и бяха полуграмотни. След това отношението към тях се промени. Влизаха в езикови гимназии и висши училища с предимство. Предимство ползваха и при постъпване на работа. Мнозина от тях обаче бяха заразени с религиозен фанатизъм под влиянието на турски емисари и разузнавачи и започнаха да надигат глава. Още в началото на шестдесетте години на миналия век изпращаха анонимни заплашителни писма до правителството. По-късно започнаха и саботажните им действия, кражби на военна техника, отравяне на водоеми, горски пожари, бомбени атентати и най-жестокият атентат - на гара Буново. Създадени бяха организация и план да се иска от ООН автономия със столица Варна. Това наложи Възродителния процес и възстановяване на имената им.  Тогавашният ръководител на Турция - Торгут Йозал, се закани, че ще постъпи като в Кипър. Да, ама тогава имаше Варшавски договор и това не стана. За всичко това има документи, има и живи разузнавачи, но управляващите не се интересуват от фактите, извиняват се и сервилничат пред Турция. Не искат да видят, че България е минирана от исляма. Срещу нея се работи и отвън, и отвътре. Продажни съдии узакониха етническата им партия, която 30 години работи за разединението на народа. И Доган, и мюфтията, и други техни активисти се изказват и работят против България. Пригласят им и Кирякстефчовците. Връщат имоти на вероизповеданието, а тези имоти не са донесени от Турция. Сега им разсрочват и борчовете.  Пак ще кажа: Отворете и обявете документите за Възродителния процес. Нека народът да види за какво става въпрос. Тодор Живков казваше: \"Не искат да отворят документите за възродителния процес, защото трябва да ме направят национален герой!\" Както вървят работите, може да се наложи пак да почукаме на вратата на дядо Иван. Ама този път не се знае дали ще ни отвори.  Юлиус Фучик казва: \"Хора, бдете!\"", "date": "2019.03.21", "title": " Събудете се, политици!"}
{"url": "https://duma.bg/da-proleem-kravta-si-v-imeto-na-svobodata!-n187958", "text": "Bulgarian Press Pool-Budapest Всяка година март е много специален месец за унгарците - те празнуват годишнината на революцията от 1848-1849 г. Под националното знаме се съединяват либералната традиция на Лайош Кошут, Ищван Сечейни, Ференц Деак с демократичното народностно начало на Шандор Петьофи и Михай Танчич. В продължение на повече от година е възстановена унгарската държавност. Макар революцията да e разгромена, общохуманните й идеи не могат да бъдат загърбвани в дългосрочен план. Така се стига до компромиса от 1867 г.: Хабсбургите са принудени да признаят унгарския суверенитет, а Унгарското национално събрание избира Франц Йосиф за унгарски крал. Империята се разделя на две половини с отделни парламенти и самостойно вътрешно управление.  Как да преценяваме този факт в контекста на съвременното разбиране за национално постижение? В контекста на съвременните усилия на правителството на Виктор Орбан да отстоява унгарския суверенитет в рамките на Европейския съюз? Унгарската революция се подготвя десетилетия, главно в средите на аристокрацията. Възраждат се националните традиции, езикът, образованието. Основават се училища, университети. Идеите на Просвещението толкова дълбоко навлизат в бита и културата на Европа, вкл. в Унгария, че дори поражението на Великата френска революция не може да спре възхода им. В такава атмосфера се раждат и израстват стотици именити унгарски дейци - учени, поети, музиканти, политици. Сред тях е великият унгарски пианист, композитор и диригент Ференц Лист (1811-1886) - една от най-ярките звезди на музикалния романтизъм на XIX в. От ранна възраст се открояват изключителните му музикални заложби: на 5 години получава първите уроци от баща си - пианист и челист в двора на графовете Естерхази; на 7 години вече е завършен пианист; на 8 започва да композира; на 9 дебютира пред публика; на 10 учи във Виена при прочути музикални педагози. Легендата разказва, че когато го чул как свири, великият Бетовен се качил на сцената и целунал малкия Ференц по челото. В 1823 г. семейството заминава за Франция. В Парижката консерватория обаче отказват прием на момчето, но година по-късно дебютът му като пианист преминава с огромен успех. За 12-годишния Ференц Лист започва да се говори като за унгарското дете-чудо. През 1825 г. свири за английския крал Джордж IV, започва да концертира във Франция и Швейцария. Същевременно се задълбочава над книгите, за да преодолее липсата на общо образование. Юлската революция от 1830 г. вдъхновява 18-годишния юноша да напише \"Революционна симфония\". През този период се запознава с водещи творци и политици като Виктор Юго, Хайнрих Хайне, Алфонс дьо Ламартин. На 4 декември 1830 г. се среща с Хектор Берлиоз, с когото впоследствие го свързват дълбоко приятелство и творчески проекти. Следват продължителни турнета и срещи с именити музиканти. Съвременници твърдят, че Салиери, Паганини, Берлиоз, Брамс, Вагнер и други музикални величия се прехласвали, когато свирел Лист. Шопен казвал: \"Обичам моята музика, когато я свири Лист!\", а блестящият норвежки композитор и пианист Едвард Григ се поклонил на Лист, когато младежът по-добре от самия автор и от прима виста изсвирил неговия \"Концерт за пиано и оркестър в ла минор\". След триумфалните му гастроли от Ирландия до Русия, в навечерието на Коледа 1839 г., Ференц Лист се завръща в родината си. В Пожонь (Братислава) той е посрещнат от граф Естерхази и до Пеща пътува в каретата му в ескорт от каретите на графовете Венкхайм, Зичи и Фештетич. По пътя навсякъде е аплодиран от екзалтирана публика. В Пеща Лист отсяда в дома на граф Лео Фештетич, където се запознава с граф Ищван Сечейни и прегръща неговите либерални идеи за възраждане на Унгария. В кръга на Сечейни са изтъкнатите политици Ференц Деак, Йожеф Йотвьош и редица други, които по-късно, през 1848 г., активно участват в революцията и заемат министерски постове в републиканското правителство на първия унгарски президент Лайош Кошут. Политиците виждат в Лист международна знаменитост, посланик на Унгария, който може да допринесе либералните им идеи да станат достояние на цяла Европа. Исторически е рециталът, който Лист представя в стария Национален театър на 4 януари 1840 г. След безкрайните аплодисменти на публиката, в края на спектакъла Лист е удостоен с \"Меча на честта\". Граф Фештетич произнася прочувствена реч, величаейки Лист като унгарски патриот, блестящ символ на национална гордост и престиж. - Скъпи мои съотечественици - казва в отговор знаменитият пианист - като най-свят и скъп за сърцето ми, приемам този дар, \"Мечът на честта\", с който ме удостояват представители на нация, чиито храброст и благородство винаги са будели възхита... Символ ли е това? Означава ли, че Унгария, покрита в миналото с бойна слава в многобройна бран, днес се обръща към изкуството, литературата и науката за постигане на нови висоти? Означава ли, че днес дейците на изкуството и индустрията трябва да осъществят висшата мисия - Унгария да се нареди сред най-напредналите нации, със своята гениалност и героизъм да постигне мирните си цели... Но ако някой несправедливо и с насилие дръзне да се изпречи по пътя към нашите възвишени цели, длъжни сме отново да вдигнем меча, да пролеем кръвта си до последната капка в името на свободата, краля и родината! Речта на Лист взривява императорския дом. След прогонването на османлиите от унгарските земи, Хабсбургите заемат мястото на султана. Виенският двор отменя вековното право на унгарците да избират своя крал, опитва се да ги третира като покорен народ. Думите на Лист към унгарците да пролеят кръвта си \"за свободата, краля и родината\" се тълкуват следователно като призив към въстание. Словото на Лист екзалтира многохилядната тълпа, която с патриотични възгласи го придружава до дома на граф Фештетич, на повече от километър от театъра. Ференц Лист е първият унгарец гражданин на Европа. Никъде не се заседява за постоянно. През целия си живот неуморно концертира и твори в Австрия, Франция, Англия, Италия, Русия, Германия, Испания, Португалия и къде ли още не... Новатор, с богата фантазия и творческа смелост, той създава и пресътворява десетки произведения, незабравяйки обаче унгарските си корени. Неговите \"Унгарски рапсодии\", почерпени от фолклорната традиция, както и цикълът \"Унгарски исторически портрети\" - за героите на унгарското националноосвободително движение, са едни от най-ярките и оригиналните музикални творби. Така той се издига като един от вечните символи на унгарската идентичност. През 1875 г. Лист отново е в Будапеща, където е избран за президент на новосъздадената Висша музикална школа и обучава млади таланти, издигнали се по-късно до върховете на европейското музикално изкуство. Приходите от многобройните си концерти той дарява за изграждане на бъдещата Музикална академия. Официално сградата е завършена и открита през 1907 г. Със своето великолепие и монументалност Музикалната академия, носеща днес името на Ференц Лист, основателно се смята за един от архитектурните бисери на Будапеща.    Великият унгарски музикант умира през 1886 г. на 74-годишна възраст в Байройт, където му е издигнат мавзолей. А отскоро международното летище на Будапеща носи името Ференц Лист. Вероятно като символ за милионите чуждестранни посетители и гости, които кацат в земята на първия унгарски европеец.", "date": "2019.03.21", "title": " Да пролеем кръвта си в името на свободата!"}
{"url": "https://duma.bg/nova-zelandiya-zabrani-poluavtomatichnite-orazhiya-n188006", "text": "Нова Зеландия ще наложи забрана за продажбата на автоматични и полуавтоматични оръжия. Мярката е в отговор на кървавата атака срещу джамии в град Крайстчърч, при която загинаха 50 души. Терористичният акт е едно от най-кървавите нападения в историята на Нова Зеландия. Премиерът Джасинда Ардърн обяви решението на правителството. Ще бъдат забранени и пушките с пълнител. Ще забраним всички части, които дават възможност да се преобразува едно полуавтоматично оръжие, или друг тип огнестрелно оръжие в паравоенно полуавтоматично оръжие, обясни Ардърн. Новият закон трябва да бъде приет до 11 април. Премиерът се обърна към собствениците на оръжия. Признавам, че много от вас са действали спрямо закона. Но ще насърчим връщането на оръжията и ще създадем система за откупуване, подчерта тя.", "date": "2019.03.21", "title": "Нова Зеландия забрани полуавтоматичните оръжия"}
{"url": "https://duma.bg/liderite-na-es-reshavat-dnes-dali-da-otlozhat-brekzit-n188005", "text": "Среща на върха на ЕС започва днес в Брюксел. Основна тема на разговорите между 27-те лидери на страните-членки трябва да бъде Брекзит. Британският премиер Тереза Мей вчера официално поиска от Брюксел отлагане на излизането от ЕС до 30 юни. Това обаче означава, че Великобритания ще трябва да учатва в изборите за Европейски парламент през месец май. Европейската комисия предупреди за риск от институционални проблеми и правна несигурност, ако това се случи. Председателят на ЕК Жан-Клод Юнкер пък предупреди Лондон в прав текст, че е по-добре да не отлага излизането за дата след европейските избори. Малко по-различна бе реакцията на председателя на Съвета на Европейския съюз Доналд Туск. Според него поисканото удължаване на Брекзит до 30 юни не представлява риск, макар да поставя въпроси от правен и политически характер. В телефонен разговор с Мей той е заявил, че кратко удължаване е възможно при условие, че има положителен вот на споразумението за оттегляне в Камарата на общините. Все още не е ясно обаче дали парламентът във Великобритания ще гласува за трети път споразумението за Брекзит и дали ще го одобри.", "date": "2019.03.21", "title": "Лидерите на ЕС решават днес дали да отложат Брекзит"}
{"url": "https://duma.bg/gorivata-poskapnaha-s-4-st-na-litar-samo-za-nyakolko-dni-n187978", "text": "Цените на горивата пак тръгнаха нагоре. В рамките на 5 дни - от 15 март до вчера, средните цени на масовия бензин А-95 в страната са се повишили с 4 ст. на литър. Те са поскъпнали от 2,08 лв. на 2,12 лв. на литър. Само за ден повишението е с 1 ст. За малко повече от месец този вид бензин е поскъпнал общо с 10 ст. - от 2,02 лв. до 2,12 лв. за литър, което е с близо 5 на сто. Това показват данните от сайта bg.fuelo.net. Бензинът А-98 вчера се е продавал средно за 2,46 лв. за литър. Само за три дни той е поскъпнал с около 5 ст. на литър. За месец и два дни повишението е с 18 ст. - от 2,28 лв. на 2,46 лв. за литър, което е поскъпване с близо 8 на сто. Обикновеният дизел е поскъпнал с 4 ст. на литър само в рамките на три дни - от 2,28 лв. на 2,32 лв. за литър. За малко повече от месец повишението е с 10 ст., което е ръст в цената от 4,50%. Дизелът премиум също е поскъпнал с 4 ст. на литър в рамките на три дни - от 2,56 лв. на 2,60 лв. средно за литър. За месец и два дни повишението на този вид гориво е с 9 ст. - от 2,51 лв. на 2,60 лв. за литър, което е поскъпване с 3,59 на сто.", "date": "2019.03.21", "title": " Горивата поскъпнаха с 4 ст. на литър само за няколко дни"}
{"url": "https://duma.bg/s-51-sa-narasnali-razhodite-na-biznesa-za-trud-n187979", "text": "Общите разходи на работодателите за един отработен час от наетите от тях през четвъртото тримесечие на 2018 г. са нараснали с 5,1% спрямо същия период на 2017 г., показват предварителните данни от НСИ. Най-голям е ръстът на разходите в индустрията - 7,7%, след което са услугите - 3,6%, и строителството - 2,2%. През четвъртото тримесечие на 2018 г. спрямо четвъртото тримесечие на 2017 г. разходите за възнаграждение за един отработен час се увеличават с 4,8%, а другите разходи (извън тези за възнаграждения) - с 6,8%. По икономически сектори изменението на разходите за възнаграждения спрямо същия период на предходната година варира от увеличение с 12,3% - за създаване и разпространение на информация и творчески продукти и за далекосъобщения, до намаление с 9,7% - за операции с недвижими имоти.", "date": "2019.03.21", "title": " С 5,1% са нараснали разходите на бизнеса за труд"}
{"url": "https://duma.bg/hrani-s-kaliy-i-fibri-osiguryavat-dalgoletie-n187943", "text": "Ако иска да избегне ненавременна смърт и да се радва на дълголетие, човек трябва да консумира повече продукти, богати на калий и фибри, смятат британски експертки по хранене, цитирани от \"Дейли експрес\". Според диетоложката Джулиет Келоу и нутриционистката и медицински консултант д-р Сара Брюър полезните за здраве и дълголетие вещества може да се набавят от кореноплодните зеленчуци. Специалистките открояват пет от тях. Картофите са отличен източник на калий - минерал, който допринася за регулиране на кръвното налягане. Морковите са един от най-богатите на бета-каротин. Земната ябълка е кореноплоден зеленчук, който съдържа пребиотика инулин, подпомагащ храносмилането. Червеното цвекло е отличен източник на подсилващата имунната система фолиева киселина. И в двете разновидности на сладки картофи - оранжевите и лилавите, са налични бета-каротин и антоцианини, които се свързват с добро сърдечносъдово здраве. Богатите на фибри кореноплодни зеленчуци помагат също за регулиране на кръвната захар и теглото, както и за понижаване на холестерола.", "date": "2019.03.21", "title": "Храни с калий и фибри  осигуряват дълголетие"}
{"url": "https://duma.bg/rosatom-gotova-da-stroi-aets-belene-samo-s-pechalba-n187980", "text": "Руската компания \"Росатом\" е готова да участва в изграждането на проекта АЕЦ \"Белене\" в рамките на международното сътрудничество, като условието е България да гарантира, че централата ще бъде печеливша, заяви директорът на руската енергийна компания Алексей Лихачов, цитиран от ТАСС. Той отбеляза, че успешното завършване на проекта без участието на \"Росатом\" е невъзможно. Според Лихачов \"Белене\" има потенциал за доставки и продажба на електроенергия както в рамките на България, така и на международно ниво. В началото на март, по време на своята визита в София, руският премиер Дмитрий Медведев заяви, че \"Росатом\" е готова да започне строителството на \"Белене\" още през 2020-2021 г. България се надява да построи централата за сумата от 9 млрд. евро в рамките на 8 години. Пред потенциалните инвеститори вече са били поставени няколко условия, сред които да се използва в максимален обем вече доставеното у нас оборудване и да се продължи работа по вече одобрения проект.", "date": "2019.03.21", "title": " \"Росатом\" готова да строи АЕЦ \"Белене\" само с печалба"}
{"url": "https://duma.bg/poyavi-se-i-treti-kandidat-za-biznesa-na-chez-v-balgariya-n187981", "text": "Чешката енергийна компания ЧЕЗ е започнала преговори с трета компания за продажбата на българските си активи. Това е заявил пред чешкото издание \"lidovky.cz\" вицепрезидентът на ЧЕЗ Томаш Плескач. По думите му се очаква  новият кандидат да подаде конкретна оферта през април. Тогава е планирано и индийската компания \"Индия Пауър\" също да внесе своята обвързваща оферта. Той не посочва името на кандидата, но казва, че през април ще стане ясно ще има ли въобще сделка и с кого. За чешката медия Плескач пояснява, че към момента ЧЕЗ има един подписан договор и двама кандидати.\" Ще разберем какво ни чака в близките седмици и месеци. Тогава ще можем да оценим и другите две оферти, които, предполагам, ще получим\", добавя мениджърът. Според това какво е записано в тях, ЧЕЗ ще вземе решение дали ще продължим с един от тези двама кандидати с обвързваща оферта и да се пристъпи към подписване на нов договор. Подобен ход би означавал да се прекратят и преговорите със старите кандидати, уточнява Плескач пред изданието. По думите му българската \"Инерком\" все още е потенциален кандидат, но трябва да се превъзмогне отказът на КЗК и сделката да бъде одобрена в България. Припомняме, че миналата година ЧЕЗ сключи договор с българската компания \"Инерком\" за покупката на активите. До сделка така и не се стигна, след като Комисията за защита на конкуренцията спря сделката със странни мотиви. Сега се очаква решение на Върховния административен съд по казуса. Делото е насрочено за средата на май. Във вторник в Прага ЧЕЗ представи финансовите си резултати - печалбата на компанията миналата година е паднала с 45% до 10,5 млрд. чешки крони. Голямата разлика се дължала на продажбата на унгарската група MOL, която се осъществи през 2017 г.", "date": "2019.03.21", "title": "Появи се и трети кандидат за бизнеса на ЧЕЗ в България"}
{"url": "https://duma.bg/7-kilogramovo-bebe-se-rodi-v-nyu-york-n187944", "text": "Американка от щата Ню Йорк на 12 март даде живот на анормално голямо бебе с тегло 6,9 кг и ръст 59 см. Новороденото е от женски пол и било кръстено Харпър. Акушерите в местната болница довериха, че никога през живота си не са виждали толкова голямо новородено. Обикновено бебетата, които виждат бял свят, тежат два пъти по-малко, а тегло от 7 кг достигат на 6-месечна възраст. Майката на новороденото Джой Бъкли сравни раждането с чувството, че през нея са преминали два ТИР-а. Трима лекари са направили цезарово сечение на родилката, съобщи \"Ню Йорк таймс\". Преди две години Джой Бъкли, която тежи 95 кг, стана майка също на доста едро бебе с тегло 4,9 кг. Според Книгата на рекордите на Гинес най-голямото бебе, появило се някога на бял свят, е тежало около 10 кг. То обаче се е споминало 11 часа след раждането си. Майката на новороденото била с ръст 241 см, а бащата - 236 см.", "date": "2019.03.21", "title": "7-килограмово бебе се роди в Ню Йорк"}
{"url": "https://duma.bg/bolshoy-moskovski-tsirk-idva-s-nova-programa-n187945", "text": "След невероятния успех на високотехнологичните програми \"Circus 2.0\" и \"UFO\", Болшой Московский цирк шеметно се завръща с разтърсващо двучасово шоу - спектакъл \"OFU - Приземяването\", който ще бъде показан пред българска публика за първи път. Премиерните представления са на 21 март в Русе - \"Арена Монбат\", 24 март в Пловдив - \"Колодрум\", 26 март в София - \"Арена Армеец\". Мащабната продукция превишава 100 души - акробати, еквилибристи, фокусници, клоуни и дресьори. На арената ще излязат едни от най-добрите циркови артисти в света - водещи имена на руската школа, лауреати на престижни фестивали и майстори на спорта от международна класа. Организатор е \"Degris Events\", научи ДУМА от Светла Русева от \"Public Relations\". Акробатът, паднал от 18 метра по време на репетиция през 2017 г. и по чудо останал невредим, ще покаже своя коронен животозастрашаващ номер и в България. 29-годишният Олег Александров е потомствен дресьор и акробат. \"Майка ми е въздушен акробат. Когато е била бременна, не е спирала и на практика до петия месец да лети с мен във въздуха. А на манежа стъпих за първи път на четири години. Заедно с баща ми направихме музикален номер\", разказва Олег.", "date": "2019.03.21", "title": " Болшой Московски цирк идва с нова програма "}
{"url": "https://duma.bg/minko-lambov-dirizhira-simfonieta-sofiya-n187950", "text": "Създателят на първата българска 3D поп опера Минко Ламбов и на десетки пиеси гостува на Общинския културен институт \"Надежда\" на 22 март. Младият пианист и композитор ще бъде гост диригент в концерта на оркестър \"Симфониета \"София\" - цикъл \"Млади диригенти, солисти и композитори\". Събитието е с начален час 18.30 и ще се състои в концертната зала на културния институт (София, бул. \"Ломско шосе\" 2, метростанция \"Хан Кубрат\"). Солисти ще бъдат Кирил Павлов - маримба, и Магдалена Петрович - виолончело. В програмата: Кирил Ламбов - Концертна пиеса за маримба и оркестър, Бетовен - Симфония 4, B dur, Op.60, Габриел Форе - \"Елегия\" за виолончело и оркестър. Входът е свободен.", "date": "2019.03.21", "title": "Минко Ламбов дирижира \"Симфониета \"София\""}
{"url": "https://duma.bg/pechati-za-prosfora-i-obredni-hlyabove-pokazva-muzeyat-na-sofiya-n187951", "text": "Рeгионалният исторически музей в София  осъществява изложбата \"Да бъде благословен хлябът и животът\" - с експонати от колекцията на Антонио Василев. Официалното откриване е днес, 21 март, от 17.30 ч. в зала \"Временни експозиции\" на музея (пл. \"Бански\" 1) и ще продължи до 30 юни, научи ДУМА от Ерина Кръстева.  Тематиката на временната експозиция е обвързана с православното християнство. Съкровените човешки вярвания са онагледени чрез показваната за първи път най-голяма колекция от печати за просфора и домашни обредни хлябове. В изложбата са включени също йерусалимии, щампи и икони. Всички представени експонати са използвани както в храма, така и в дома през втората половина на XVIII - средата на XX в. Печатите за просфора и домашни обредни хлябове са изработени от различни материали: дърво, мрамор, алабастър, бронз. Употребяват се за благославяне на хляба в храма, както и за домашни обреди и обичаи. Друг акцент са йерусалимиите (изображения върху платно), щампите (отпечатъци върху хартия) и иконите (използвани в бита). Те идват от светите места, най-често в резултат на поклоннически пътувания. Впоследствие, попадайки в дома, йерусалимиите се излагат в най-хубавата стая, а щампите, заедно с иконите, в домашния иконостас и са обект на особена почит. Изложбата включва съпътстващи събития под наслов \"Колекционерство, изкуство и религиозна философия\". За участие са поканени учени, студенти от СУ \"Св. Климент Охридски\" и НХА, ученици от НУИИ \"Илия Петров\", НГПИ \"Св. Лука\", НГДЕК \"Св. Константин Кирил Философ\".", "date": "2019.03.21", "title": "Печати за просфора и обредни хлябове показва Музеят на София"}
{"url": "https://duma.bg/yuzhna-prolet-sabira-uchastnitsi-do-kraya-na-mart-n187952", "text": "  Хасково Община Хасково обяви 47-ия национален конкурс за дебютна литература и празници на словото \"Южна пролет\", който ще се проведе на 17, 18 и 19 април. За участие в надпреварата се приемат първи издадени книги на автори до 40-годишна възраст в следните жанрове: поезия (стихосбирки, поеми), проза (разкази, повести, романи), литературна критика и литературна история, детска литература, филмов сценарий и драматургия.  Книгите, киносценариите и пиесите за конкурса следва да са издадени в периода от 1 януари 2018 г. до 31 март 2019 г. вкл. Те трябва да се представят най-късно до 31 март т.г. в пет екземпляра, които не се връщат обратно, заедно с биографични данни на автора, негова снимка, адрес, телефон и e-mail за кореспонденция. Може да се изпратят и на адрес: 6300 Хасково, община Хасково, пл. \"Общински\" 1, Дирекция \"Хуманитарни дейности и обслужване на населението\". Дебютантите ще бъдат оценявани от компетентно жури, което вече е определено със заповед на кмета Добри Беливанов. Негов председател е  литературният критик и университетски преподавател проф. Симеон Янев. Поетесата Камелия Кондова, управителят на сайта \"Литературен свят\"  Георги Ангелов, пловдивският журналист и литератор Антон Баев и хасковският му колега Недялко Бакалов допълват петчленния състав на конкурсната комисия. Победителите във всеки от шестте жанра ще получат бронзова статуетка \"Пегас\" и парична премия от по 1000 лева. Общината ще връчи и своя награда на името на първия български книгоиздател Александър Паскалев за цялостен принос в областта на литературата и изкуството, чийто размер е 2000 лева. Предвидени са и други отличия. Авторите ще могат и да разпространят книгите си за продажба на съпътстващия литературните дни традиционен книжен базар. Община Хасково поема разходите за нощувки на участниците в конкурса. Националният конкурс за дебютна литература \"Южна пролет\" е учреден през 1973 г. от община Хасково и СБП, оттогава всяка година събира млади писатели от цялата страна. Негови лауреати през годините са Росен Босев, Таньо Клисуров, Борис Христов, Владимир Попов, Петя Дубарова (посмъртно), Георги Чаталбашев,  Георги Рупчев, Васил Сотиров, Николай Петев, Елка Няголова, Георги Гълов, Георги Цанков, Гриша Трифонов, Антон Баев, Владимир Янев, Георги Господинов, Радослав Чичев и още много др.  Лауреати от последното издание на форума миналата година са Николай Терзийски за романа \"Отлъчване\", Иван Вълев за стихосбирката \"Завой\", Зорница Иванова за детската книга \"Мая и концертът на талантите\" и Петър Влайков - драматургия на пиесата \"Да се преструваш е прекрасно\". Голямата награда \"Александър Паскалев\" бе връчена на Йордан Нанчев. За първи път община Хасково даде и награда на издателство с най-голям принос към конкурса - на \"Жанет 45\".", "date": "2019.03.21", "title": "\"Южна пролет\" събира участници до края на март "}
{"url": "https://duma.bg/big-bendat-na-bnr-predstavya-uedar-riport-v-parvo-studio-n187953", "text": "Биг бендът на Българското национално радио с диригент Антони Дончев и солисти Антони Дончев - клавишни, Радослав Славчев (Riverman) - бас китара, Боян Ивкович - перкусии и вокал, представят концерт, посветен на \"Уедър рипорт\". Събитието е днес, 21 март, от 19.30 ч. в Първо студио на БНР. \"Birdland\", \"Mysterious Traveller\", \"А Remark You Made\", \"Elegant People\" са част от пиесите, с които музикантите ще изразят почит към най-важната фюжън група в историята на джаза, променила музиката през 70-те. Антони Дончев е известен пианист, който умело съчетава многообразието на джазовата стилистика, фолклора и класическата музика във всичките им аспекти. С името му са свързани престижни изяви на българския джаз през последните 20 години. Съосновател е на формацията \"Акустична версия\", която печели Голямата награда на конкурса в Белгия през 1985 г.  Радослав Славчев (Riverman) участва в различни формации, сред които \"Ahead\", \"High Time\", \"Фънкалеро\", \"Сафо\". През годините Riverman е работил с Васил Найденов, Стоян Роянов-Я-я, Сецилия Лонг, Спенс, Иво Папазов-Ибряма. Боян Ивкович е сръбски музикант, актьор и телевизионен водещ. Известен е като перкусионист на сръбската джаз фюжън формация Васил Хаджиманов бенд. Участва в национални и международни фестивали за джаз и уърлд музика. През 2017 г. е включен в топ 5 на перкусионистите от джаз станцията в Лос Анджелис.", "date": "2019.03.21", "title": "Биг бендът на БНР представя \"Уедър рипорт\" в Първо студио  "}
{"url": "https://duma.bg/ne-e-za-vyarvane-dnes-tsenzurirat-i-tsar-boris-iii-n187960", "text": "И тази година през март - месеца на нашето Освобождение,  неколцина върли русофоби обилно внушаваха, че Русия е поробител, а не освободител. Не е за вярване! Но е факт! Много трудно успяхме да намерим, въпреки че се споменава от време на време, не какво да е, а реч на Цар Борис ттт, която той произнася  на едно от най-големите тържества, не само за онова, но и за днешното време. На откриването на паметника на връх Шипка. Август  1877 г. свободата на българския народ е защитена с героизъм, който се определя като безпримерен. Шипка не пада в турски ръце.  3 (25) април 1879 г. - Учредителното събрание единодушно решава да се издигне паметник на освободителите на връх Свети Никола, сега Шипка. 16 август 1922 г. - положен е основният камък. Започва всенародна подписка за събиране на пари.  Провеждат се два конкурса за проектирането, победители са арх. Атанас Донков и скулпторът Александър Андреев. Кирил Шиваров, създава многотонния величествен лъв.  1926 г. -  завършват техническите проучвания и започва строителството. Всички строителни материали се доставят с волски каруци и катъри.  1930 г. - след много премеждия и спънки паметникът се извисява в небесата над Шипка. 25 август 1934 год. - военният министър генерал Златев командва тържествената заря проверка и държи слово. Прозвучават имената на загинали герои на Шипка. 26 август 1934 г. - в тържествена обстановка, каквато тогавашна България не познава, е открит паметникът, посветен на братята освободители и на българските опълченци. От цяла България се стичат сто хиляди души. Цар Борис ттт изкачва върха на кон. Поздравява ветераните опълченци и поборници. Прозвучават 101 топовни салюта. Прерязва лентата. Държи слово, мехлем за народната душа, в което той се прекланя пред братята руси.  Панихидата и освещаването на Паметника на свободата се извършва от Старозагорския митрополит Павел в съслужение с епископ Серафим, управляващ руските църковни общини в България. И министър-председателят Кимон Георгиев държи реч. (Не успяхме да я открием) В речта на царя ни,  преливаща от  признателност и любов към братята руси, не се мяркат  румънци, финландци, или каквито е да е други народности от безбрежната руска империя, за  които днешните русофоби толкова се тръшкат. Обаче.  Да напомним, че царят произнася словото си на Шипка само три месеца след преврата, установил на власт монархо-фашистко правителство и един месец  след възстановяването на дипломатическите ни отношения със  СССР (дипломацията ни с Русия е прекъсвана неколкократно след 1886 г.) Легендарно е царското двуличие. За същите негови думи на Шипка, писани или изречени, само след пет-шест години, Соболевата акция например, в Негово име бият, арестуват и хвърлят в затвора. Така че сложни са обратите в историята, господа отчаяни русофоби. Явно, няма да ви се се понрави и царската реч през 1934 г.   Може би затова  тя е в \"дълбока нелегалност\" и малцина са я чели. Прeдлагаме ви пълния текст на това слово,  публикувано на следващия ден след произнасянето му във в. \"Мир\" - един от водещите  вестници в България тогава.   26.08.1934 г. Ваши Високопреосвещенства, господа, братя българи Освобождението на българския народ е най-величавия момент, най-крупното събитие в нашата история. То е апотеоза на сбъднатите най-съкровени въжделения, хранени с векове в българската душа. На това място преди 57 години българската съдба се беше спрела в колебание. По тия върхове руси и българи водиха три дни страшните боеве, от които зависеше изхода на освободителната война. Старинната доблест на руското войнство се покри тук с нови лаври, а българското опълчение, родоначалника на нашата храбра армия, извърши своя легендарен подвиг. И пред удивените погледи на света тук възсия славата на българското оръжие, възкръснала след пет векове. От \"Орлово гнездо\" блесна първия сияен лъч на българската свобода.  Шипка е героичният образ на българското възраждане. Тя събра в един епически устрем мъжеството и духовните сили на българския народ. Но пътя до Шипка бе далечен път. По него е кeлията на Паисий, българската църква във \"Фенер\", лобното място на Левски, на Ботев, и черешовото топче, които символически отбелязват преходите на неудържимия възход на българския народ. Народните будители и апостоли на революцията, борците за българска църква и борците за  българска  държава работиха, всеки със средствата на своето време, но с еднакъв полет и със същата светла надежда за българското освобождение.  Победоносната освободителна война, водена от руските войски, начело с незабравимия благороден рицар Цар-Освободителя, бляскаво увенча тоя поглед на българина към свобода и народно добруване. Тая война бе от страна на братския руски народ едно дело на великодушие без друг пример в историята на народите.  Господа,  На тая светла епоха от борби, на това велико дело за Освобождението и на техните дейци и герои, народната признателност издигна тук, на това място, тоя величествен паметник. Всеки паметник, обаче, е разрушим от времето. Неразрушим е само споменът, който живее в поколенията и ги вдъхновява към подвиг. Такъв невидим паметник трябва да издигнем  и ние в душите си за великата епопея на освобождението, за безсмъртния подвиг на Шипка и да го предадем на нашите потомци. Пред  лицето на ратниците, героите и доблестните опълченци, живи между нас, и пред невидимите гробове на славно загиналите, нека кажем, че свето ще пазим техния спомен. На живите нека кажем: \"Бъдете горди: вашият пример вечно ще въодушевева българските сърца\". А на падналите в борбата да кажем: \"Спете спокойно. Вашите завети няма да бъдат забравени!\" С тия чувства на развълнувана почит, с които у всеки българин е свързана неделимо и почитта към братския руски народ и към руските герои и ветерани от Освободителната война, аз се прекланям дълбоко пред светлото дело на нашето Освобождение и, от името на българския народ, откривам тоя паметник и го предавам на грядущите поколения за назидание, вечна слава и признателност. Да живее България! Ура!", "date": "2019.03.21", "title": "Не е за вярване - днес цензурират и цар Борис III"}
{"url": "https://duma.bg/beroe-e-parvi-v-bbl-sled-redovniya-sezon-n187939", "text": "Берое завърши с успех редовния сезон в Балканската лига, побеждавайки като гост северномакедонския Блокотехна със 104:100 (27:29, 25:28, 27:19, 25:24). Старозагорци приключиха първата част от надпреварата като безапелационен лидер с 11 успеха и само 1 загуба.  Беройци изоставаха през по-голямата част от първото полувреме, но след почивката показаха кой е по-класният тим. Топреализатор стана Конър Франкамп с 23 т., 16 добави Пол Милър, а Николай Стоянов приключи с 15. За финалната четворка се класираха още Блокотехна, Академик Бултекс и Теута Дуръс (Алб). Двойките в 1/2-финалите станаха ясни снощи след изиграването и на последния мач Кожув (СМак) - Академик Пд. \"Генерално погледнато, съм доволен, че приключихме редовния сезон в Балканската лига на първа позиция, но сега идва истински важната част - финалната четворка. Там трябва да победим\", закани се треньорът Любомир Минчев.", "date": "2019.03.21", "title": "Берое е първи в ББЛ   след редовния сезон "}
{"url": "https://duma.bg/balgarska-figuristka-na-final-na-svetovnoto-n187942", "text": "Александра Фейгин се класира за волната програма на Световното първенство по фигурно пързаляне в Сайтама. 16-годишната българка зае 20-о място в кратката програма при дебюта си на най-големия форум. Тя изигра страхотно композицията си на фона на музика от \"Списъка на Шиндлер\" и получи оценка от 56,69 т. (33,01 за технически елементи и 23,68 за компоненти на програмата). Фейгин направи комбинация от троен тулуп, троен флип и двоен аксел. Така тя ще запише едно от най-добрите класирания на българска фигуристка на световно първенство за последните 26 години. До момента най-челното класиране (17-о място) е на Виктория Димитрова през 1993 г., а втория най-добър резултат е 28-о място на София Пенкова през 1996 г. През януари Фейгин зае историческото 11-о място на европейското в Минск. Олимпийската шампионка от ПьонгЧанг 2018 Алина Загитова (Рус) поведе убедително след кратката програма. Тя представи страхотно съчетание и получи оценка от 82,08 т. Миналата година на шампионата на планетата Загитова остана едва пета, но сега има аванс от повече от 5 т. пред втората Каори Сакамото (Яп). Трета е Елизабет Турсинбаева (Каз) 75,96 т., следвана от двукратната световна и европейска шампионка Евгения Медведева (Рус) 74,23 т. Общо 40 фигуристки участваха в кратката програма, а първите 24 продължават във волната утре. При спортните двойки световните вицешампиони Евгения Тарасова и Владимир Морозов (Рус) спечелиха кратката програма с нов световен рекорд. Двамата бяха оценени с 81,21 т. Втори са Вънцзин Суй и Цун Хан (Кит) 79,24, пред Чън Пън и Ян Цзин (Кит) 75,51. Световното продължава днес с волната програма при спортните двойки и с кратката при мъжете.", "date": "2019.03.21", "title": " Българска фигуристка на финал на световното"}
{"url": "https://duma.bg/bfs-izhvarli-refera-stavrov-n187941", "text": "Реферът Станислав Ставров е изхвърлен от съдийството. На последното си заседание Съдийската комисия към БФС е разгледала запис на отсъжданията му по време на неговия последен мач - Монтана - Добруджа, спечелен от гостуващия тим на Емил Велев-Кокала с 2:1. От видяното хората от СК са стигнали до извод, че арбитърът не е отсъдил 3 явни дузпи в полза на домакините, заради което го вади от нарядите до края на сезона. Според запознати кариерата на Ставров няма да бъде възобновена през лятото. Очаква се великотърновецът да бъде деноминиран и за следващата кампания. Загубата беше първа за Монтана във Втора лига този сезон, а тимът остана втори с 46 т., но вече на 12 т. от лидера Царско село.  След срещата треньорът Ферарио Спасов подаде оставка, а мястото му зае Стефан Генов-Чеци. Спасов не е издържал на напрежението, а изпълнителният директор Румен Панайотов призна, че всичко идва от Царско село, който от началото на сезона се опитва да ги спре.  Вероятно за този мач самият Ставров е бил подкупен. Във Втора лига само първият взима промоция за елита, а вторият и третият играят баражи с елитни тимове. \"Един конкурент се опитва да го направи от 20 кръга насам - това е Царско село. Лично мен не ме притеснява да го изкажа това нещо. Именно затова господин Спасов каза, че не иска да работи в такава обстановка с такива съдии\", обяви преди дни Панайотов.  Монтана гостува на Царско село в дербито на следващия кръг и на пролетния полусезон на 31 март.", "date": "2019.03.21", "title": "БФС изхвърли рефера Ставров "}
{"url": "https://duma.bg/grisho-v-kampaniya-za-bezdomni-v-mayami-n187940", "text": "Григор Димитров се включи в благотворителна кампания в Маями, където вчера започна вторият \"Мастърс\" турнир за сезона. Българинът беше един от елитните тенисисти, които раздаваха храна на бездомни в центъра на града.  В кампанията се включиха и други звезди, участващи в турнира - Гарбине Мугуруса (Исп), Анет Контавейт (Ест), Давид Ферер (Исп) и Борна Чорич (Хърв).  Инициативата е на \"Спасителна мисия Маями\", като центърът разполага с 40 легла, с които предоставя спешен подслон, и осъществява дългосрочни възстановителни програми. Гришо се включи и в партито на играчите на \"Мастърс\"-а. Той беше и едно от най-желаните лица за снимка. Димитров трябва да научи днес съперника за първия си мач в Маями. Хасковлията е 24-и поставен и почива на старта, а във II кръг очаква по-добрия между Беноа Пер (Фр, №67) и Фелисиано Лопес (Исп, №94). Гришо ще излезе на корта през уикенда. Това ще бъде първата му официална среща от 2 месеца. Той лекува контузия в дясното рамо.", "date": "2019.03.21", "title": "Гришо в кампания за бездомни в Маями"}
{"url": "https://duma.bg/kolcheta-zamenyat-akulite-po-grafa-n187988", "text": "Чугунени боларди или колчета най-вероятно ще сменят \"перките на акули\" по ремонтиращата се ул. \"Граф Игнатиев\", стана ясно вчера от думите на главния архитект на София Здравко Здравков. \"Ще търсим възможност за създаване на друг тип ограничители, които са свързани с историческото наследство на София. Проучваме възможни решения от такъв тип чугунени боларди с височини 40 и 60 см\", обясни той. Проектантът предложил да се поставят кабъри от неръждаема стомана, които са доста ниски, около 5 см. Здравков уточни, че идеите ще бъдат представени следващата сряда по време на заседанието на комисията по архитектура. Той коментира, че имало предложение да се сложат ниски ограничители, но според \"Пътна полиция\" това не е добро решение, защото при сняг нямало да се виждат и ще има опасност за пешеходците. Здравков заяви, че водещият критерий при избора на ограничители ще бъде безопасността, както и да е ясно къде е трасето на пешеходците и къде на трамвая. Очаква се премахването на перките да стане до края на месеца, като едновременно с това ще бъдат монтирани новите ограничители. Припомняме, че десетки души пострадаха от ограничителите на \"Граф Игнатиев\".", "date": "2019.03.21", "title": "Колчета заменят \"акулите\" по \"Графа\" "}
{"url": "https://duma.bg/predstoyashto-n187984", "text": "Днес в постоянната приемна на БСП в София (ул. \"Леге\" №10, ет. 1) гражданите ще получат безплатни юридически консултации. Юристите ще бъдат на разположение на софиянци от 15 до 17 часа.  ", "date": "2019.03.21", "title": "Предстоящо"}
{"url": "https://duma.bg/pokazvat-chara-na-momchilovtsi-v-pekin-n187985", "text": "Местните традиции, красивата и съхранена природа, туристическият потенциал на Момчиловци ще бъдат представени в китайската столица Пекин на \"Форум \"Чарът на Момчиловци и Родопа планина\". За родопското село, станало известно в азиатската държава като марка на кисело мляко, ще научат  дипломати, хора от бизнеса и от академичните среди. Участниците във форума ще бъдат запознати с проекта за курортно-туристическо ядро \"Момчиловци\", за който се търсят инвеститори. Събитието в Пекин се организира от кметството на Момчиловци със съдействието на българския студент Калоян Георгиев, \"посланик на добра воля\" на населеното място в китайската столица, уточни кметът Сийка Суркова. Очаква се на форума да присъстват представители на 15 държави. В Китай колоритното смолянско село вече е познато и като \"мястото на дълголетието\", след като фирмата производител на млечните продукти с неговата марка инвестира в мащабна рекламна кампания на българското кисело мляко.", "date": "2019.03.21", "title": "Показват чара на Момчиловци в Пекин"}
{"url": "https://duma.bg/bsp-v-kazanlak-pita-za-priobshtavashtoto-obrazovanie-n187987", "text": "Готова ли е общината да отговори на нарастващия брой на деца със специални образователни потребности, питат социалистите в Казанлък кмета Галина Стоянова. Социалистите искат да разберат и какво се прави в детските градини и училищата за личностното развитие на малчуганите, уточни общинският съветник Теодора Иванова. На среща с родители и педагогически специалисти тя представи отчет за изпълнението на Стратегията за подкрепа на личностно развитие на децата и учениците, който се оказа непознат за хората. Социалистите питат проведена ли е оценка на децата в предучилищните групи за откриване на риск от обучителни затруднения. Те искат отговор в колко образователни институции са създадени терапевтично оборудвани кабинети, в които да работят логопеди, ресурсни учители и психолози, какъв е общият брой на децата, насочени към допълнителна подкрепа, както и изготвен ли е анализ за нужното финансиране.  От БСП са категорични, че местната власт трябва да създаде по-добри условия за приобщаващо образование, а кметът - да подкрепя всички  образователните институции без изключение.", "date": "2019.03.21", "title": "БСП в Казанлък пита за приобщаващото образование"}
{"url": "https://duma.bg/arestuvaha-kmeta-na-cherven-bryag-n187986", "text": "Кметът на Червен бряг Данаил Вълов и петима служители в общината бяха задържани вчера след акция на Спецпрокуратурата и Антикорупционната комисия. Претърсени са били обекти и жилища в града. Досъдебното производство се отнася за престъпление по служба, извършено от градоначалника. Зам.-главният прокурор Иван Гешев обясни, че днес ще стане ясно към кои лица ще бъдат повдигнати обвинения. По думите му една от линиите на разследването е обществена поръчка за \"топъл обяд\". \"Става въпрос за лобиране за определени фирми да спечелят обществени поръчки. Каква е целта всеки може да се сети. Констатираме по десетките съдебни производства, че ситуацията е като с ТЕЛК и други държавни структури. Пари изтичат отвсякъде. Пари има, но се краде много. Казвам го откровено и не визирам конкретния човек. Независимо в какъв цвят, от коя партия са кметовете, в голямата си част ситуацията е една и съща. Става въпрос за масово нарушение на обществените поръчки, по които те са възложители\", подчерта Гешев.  Вълов бе освободен след снемане на показания. През 2015 г. той бе издигнат за кмет от Гражданското обединение за развитие на община Червен бряг - ГОР, и спечели балотажа срещу кандидата на ГЕРБ Георги Георгиев. Припомняме, че през последните дни спецпрокуратурата се активира и предизборно започна поредица зрелищни акции срещу кметове. ", "date": "2019.03.21", "title": "Арестуваха кмета на Червен бряг"}
{"url": "https://duma.bg/5000-taksita-na-protest-sreshtu-chuzhda-kompaniya-n187982", "text": "Таксиметровият бранш излиза на протест днес в центъра на София срещу нелоялната конкуренция от страна на руския \"Юбер\" у нас - \"Максим такси\". Организаторите са Инициативен комитет на водачите в София. Те заявяват, че акцията ще е голяма и в нея се очаква да се включат около 5000 таксиметрови автомобила. Протестът им е срещу извършваните от \"Максим такси\" нерегламентирани, според тях, превози на пътници срещу заплащане. Според Кирил Ризов, цитиран от news.bg, това ставало и с коли, които не са обозначени като таксита и не са в задължителния жълт цвят. Той сравни тяхното нарушение с нарушението на \"Юбер\". Според него те трябва да бъдат забранени. Таксиметровото приложение действа в София, Варна и Пловдив. \"Такси \"Максим\" от няколко години са на пазара и са конкуренти на всички нас. Дотук нещата вървяха, но от 2018 г. извършват и превози по нерегламентиран начин с нерегламентирани автомобили и шофьори без документи\", казва Ризов. В началото на март Комисията за защита на конкуренцията реши да провери руската компания за споделени пътувания \"Такси Максим\" дали извършва нелоялна конкуренция на българския пазар. Реално \"Максим такси\" предоставя същата услуга като на забранената у нас \"Юбер\". След недоволство от страна на таксиметровия бранш през 2015 г. КЗК наложи сериозна глоба и нареди на българския клон на \"Юбер\" да прекрати дейността си. Причината бе нелоялна конкуренция от страна на компанията, която няма лиценз за превоз на пътници. Протестът започва от 14 часа на 7-ми километър на \"Цариградско шосе\" и ще приключи към 16 часа пред храм-паметник \"Св. Александър Невски\". По трасето на лъча по \"Цариградско шосе\" е допустимо включването само и единствено на таксиметрови коли. Акцията е подкрепена от Националния таксиметров синдикат, \"Съюз такси\", Националния съюз на превозвачите в България, Браншовата камара на таксиметровите водачи и превозвачи в България, Асоциацията на таксиметровите синдикати в България. Подкрепен е и от Инициативен комитет на водачите в София, в който са - Д. Ванев (\"Такси С експрес\"), Л. Костадинов (\"Радио СВ такси\"), В. Тодоров (\"Йелоу 333\"), Николай Ценов (\"За едно евро\") и Д. Колев (\"О\"К супертранс\").", "date": "2019.03.21", "title": " 5000 таксита на протест срещу чужда компания"}
{"url": "https://duma.bg/i-kumitsata-na-tsvetanov-s-apartament-v-sgradata-na-arteks-n188013", "text": "Сградата на фирма \"Артекс\" е приютила и кумицата на Цветан Цветанов, пише в ново разследване по темата \"Свободна Европа\".  Става въпрос за зам.-министъра на спорта Ваня Колева, която е закупила апартамент в същата сграда, в която е новият луксозен имот на зам.-председателя на ПГ на ГЕРБ.  За разлика от Цветанов обаче, тя е платила малко повече – около 1340 евро за квадратен метър. Срещу 665 000 хил. лв. Колева е купила жилище от 231 кв. м. в \"Къщата на буквите\", на чийто последен етаж е новият апартамент Цветанов- Въпреки че цената, платена от Колева, е по-висока, тя пак не достига сумите, които се искат за луксозни жилища от \"Артекс\". Според \"Свободна Европа\" те варират между 2600 евро и 3500 евро за квадратен метър. Колева е поредният висш кадър на ГЕРБ, купил луксозен имот от \"Артекс\". През последните няколко дни стана ясно, че апартаменти са си купили Цветанов, правосъдният министър Цецка Цачева и бившият министър на културата Вежди Рашидов. За жилище от 198 кв. м. Цачева е платила 285 704 лв., което прави по 670 евро за квадратен метър. Според правосъдния министър цената не е под пазарната.  Два апартамента от \"Артекс\" си напазарувал и бившият министър на културата Вежди Рашидов. Имотите са купени през фирмата му \"Рашидов Пропъртис\" на цена от 900 евро на квадратен метър, което според бившия министър не е \"непазарна цена\".  ", "date": "2019.03.21", "title": "И кумицата на Цветанов с апартамент в сградата на \"Артекс\" "}
{"url": "https://duma.bg/radev-obshtestvoto-shte-proiznese-prisada-za-tsvetanov-n188008", "text": "Скандалът с апартаментите на лидера на ПГ на ГЕРБ Цветан Цветанов не е просто имотна сделка, а случай, който рефлектира върху доверието в политическата класа. С тези думи президентът Румен Радев коментира разкритията от последните дни, свързани с покупката на луксозен апартамент от Цветанов на цена, в пъти ниска от реалната. Радев добави, че подобни случаи зачестяват, защото комисията \"Антикорупция\", която трябва да разследва такива казуси, е назначена и контролирана от Цветан Цветанов. Спомняте си, че само преди два месеца на своя годишен отчет призовах Комисията за борба с корупцията и отнемане на незаконно придобито имущество и другите органи да навлязат и в старателно отбягвания периметър на властта. И много ясно казах, че ако това не се случи, то търсенето на справедливост и възмездие може да излезе рамките и механизмите на закона, припомни държавният глава. Президентът добави, че е почти гарантирано оневиняването на Цветанов, но обществото ще произнесе морална присъда към втория човек в ГЕРБ.   ", "date": "2019.03.21", "title": "Радев: Обществото ще произнесе присъда за Цветанов"}
{"url": "https://duma.bg/tsvetanov-vidya-ataka-na-radev-i-ninova-v-skandala-s-imotite-n188014", "text": "Скандалът с апартаментите на Цветан Цветанов бил предизборна атака срещу него. С това обяснение излезе самият той и обвини за всичко президента Румен Радев и лидера на БСП Корнелия Нинова.  Атаките по мен винаги съвпадат с някакъв предизборен период, оплака се вторият човек в ГЕРБ. След като Румен Радев вече взима страна, всеки може да си направи сметка два месеца преди изборите, каква е основната опорна точка, по която ще се движат нашите политически опоненти. Неформалният лидер на БСП трябва да заеме позиция, както го направи и уважаваната от мен Корнелия Нинова, направи анализ на ситуацията Цветанов. Припомняме, че президентът Румен Радев коментира по-рано, че не очаква реални резултати от разследване на случая, защото комисията \"Антикорупция\" де факто е избрана с одобрението на Цветан Цветанов. Лидерът на ПГ на ГЕРБ за втори ден се обяснява пред медиите как е закупил апартамент в една от най-луксозните сгради в София срещу заменка на други два имоти, далеч по-евтини и в много по-непретенциозни квартали. Цветанов повтори казаното и вчера и обобщи отново, че не е извършил нищо нередно.", "date": "2019.03.21", "title": "Цветанов видя атака на Радев и Нинова в скандала с имотите"}
{"url": "https://duma.bg/sinite-lampi-svetnaha-za-tsvetanov-n188010", "text": "Властта покровителства определени фирми и получава подаръци срещу това. Сините лампи светнаха за Цветан Цветанов. Това предупреждение отправя ръководството на БСП в своя позиция по скандала с новия апартамент на втория човек в ГЕРБ.  От левицата настояват премиерът Бойко Борисов да не мълчи по темата. Защото само преди два месеца отправи закана към своите хора - да им светнат лампите и да не се забъркват в скандали. Това е поредната порочна схема за облагодетелстване на властта. Вторият човек на ГЕРБ, председателят на парламентарната им група Цветан Цветанов, е придобил луксозен имот на силно занижени цени. Всеки ден наяве излизат скандалните факти по тази сделка, които създават основателни съмнения за данъчни измами и други нарушения на закона, се казва в позицията на БСП. Самият факт, че в една и съща фирма, при преференциални условия, пазаруват Цветанов, Цачева, Рашидов и други близки на ГЕРБ е достатъчно показателен за системата на властта. Тя покровителства определени фирми и получава подаръци срещу това.  Прокуратурата и органите се сезираха по въпроса. Но Бойко Борисов мълчи. Преди време пред актива на ГЕРБ министър-председателят заяви: \"Трябва да ви светне червена лампичка, иначе аз ще ви светна синята\". Лампите светнаха за Цветанов. Настояваме Борисов да наруши мълчанието си и да изпълни заканата си, че няма да търпи дори съмнения за корупция около себе си, призовават от левицата.", "date": "2019.03.21", "title": "Сините лампи светнаха за Цветанов"}
{"url": "https://duma.bg/davat-po-40-lv-za-velikden-na-nay-bednite-pensioneri-n187990", "text": "По 40 лв. ще бъдат великденските добавки на 1 322 300 души, чийто сбор от пенсиите е до 348 лв. включително, колкото е линията на бедност за т.г. Пенсиите с добавките ще се изплащат от 8 април. За великденските добавки кабинетът ще трансферира към НОИ допълнително близо 53 млн. лв. Социалният министър Бисер Петков съобщи, че в най-кратко време на парламентарните групи ще бъдат предложени варианти със законодателни промени, които да решат проблема с формулата, по която ще се изчисляват занапред пенсиите на новите пенсионери. По думите му все още се обсъжда какво да включва старата формула - дали да се зачитат само трите години стаж от 1997 г. до 1999 г. или да влизат и трите най-добри години от последните 15 преди 1997 г. До края на управленския мандат имаме вариант минималната пенсия да е 240 лв., обеща председателят на ПГ на ГЕРБ Цветан Цветанов. По думите му средната заплата се очаква през 2021 г. да е 1400 лв. при сегашна от 1135 лв. ДУМА припомня, че през декември 2008 г. всички пенсионери (не само тези с най-ниски пенсии - б.р.) получиха по 150 лв. коледни добавки, като преди това, през октомври, правителството компенсира 350 000 пенсионери с по 50 лв. заради високата инфлация. През 2005 г. по 25 лв. коледни добавки получиха всички пенсионери, през 2006 г. - по 50, през 2007 г. - по 100 лв. ", "date": "2019.03.21", "title": "Дават по 40 лв. за Великден на най-бедните пенсионери"}
{"url": "https://duma.bg/hilyadi-patsienti-ot-kardzhaliysko-mozhe-da-ostanat-bez-lichen-lekar-n187989", "text": "Близо 10 000 пациенти от област Кърджали може да останат без личен лекар. Причината е, че има опасност да бъдат заличени редица лекарски практики в Източните Родопи, съобщи БНР. Директорът на Регионалната здравна инспекция в Кърджали д-р Виктор Кирчев обясни, че през юни изтича крайният срок, поставен от държавата, общопрактикуващите лекари в страната да придобият специалност по обща медицина. Деветима лекари в областта обаче нямат такава специалност. Въпреки че всички са зачислени и учат, се очаква само двама от тях да успеят да получат дипломи през май. Затова най-вероятно ще се наложи техните пациенти да се прехвърлят при други медици. ДУМА припомня, че в страната има около 4500 общопрактикуващи лекари, т.е. 64 джипита на 100 хил. души население. Освен в Кърджалийско сериозни проблеми се очакват в Разградско и Търговищко.  ", "date": "2019.03.21", "title": "Хиляди пациенти от Кърджалийско може да останат без личен лекар"}
