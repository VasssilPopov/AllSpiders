{"url": "http://www.duma.bg/node/171245", "text": "Американският актьор Том Круз пристигна на пресконференция за представянето на филма \"Мисията невъзможна: Разпад\" в Сеул. Новият епизод от шпионската екшън поредица ще тръгне по екраните в Южна Корея на 25 юли, а в България - на 27 юли   \n \t\n", "date": "2018.07.17", "title": "\"Мисията невъзможна: Разпад\" "}
{"url": "http://www.duma.bg/node/171248", "text": "\"Уорнър брос\" предлага да построи въжена линия, с която да бъде осигурен достъп до прочутия надпис \"Холивуд\" - една от главните туристически атракции в Лос Анджелис, съобщи АФП. Осъществяването на проекта, който включва построяване на туристически център близо до надписа, ще струва 100 млн. долара. \"Надписът \"Холивуд\" е важен, признат в целия свят ориентир за град Лос Анджелис\", се казва в комюнике на \"Уорнър брос\". \"Популярността на надписа обаче имаше и негативен ефект, като увеличаване на движението в кварталите наоколо и проблеми със сигурността. Идеята за въжена линия бе предложена по-рано и наскоро се наложи като потенциално решение\", посочват още от компанията. С въжената линия преминаването по дългия 1,6 км маршрут във всяка от двете посоки ще отнема около 6 минути, информира Дарик нюз. \nСега \"Уорнър\" възнамерява да поиска мнението на градските власти, местните жители и екологични организации, независимо че въжената линия ще бъде построена върху неин терен. Във всеки случай ще трябва да се получи зелена светлина от градските власти в Лос Анджелис, преди да започне осъществяването на проекта. \"Предлагаме решение, което ще има най-малко въздействие върху околната среда, защитавайки и съхранявайки парка Грифит и кварталите наоколо\", се уточнява в комюникето.     \n \t\n", "date": "2018.07.17", "title": " Въжена линия ще вози до надписа \"Холивуд\" в Лос Анджелис"}
{"url": "http://www.duma.bg/node/171249", "text": "Регионалният етнографски музей в Пловдив представя до 29 юли юбилейна ретроспективна изложба \"40 години клуб за българска шевица и плетиво \"Българка\" с мото \"Докосване до древна хубост\". \n  Преди 40 години, в далечната 1978 г., осем жени, обединени от интереса си към традиционното българско ръкоделие и огромното желание да привлекат за своята кауза колкото може повече жени от различни райони, основават \"Клуб на интересите\". Много скоро той взема участие в т. нар. тогава художествена самодейност и печели много златни, сребърни, бронзови медали, отличия, значки и грамоти. \nБлагодарение на тези жени, които, без да съзнават, започват да пишат историята на клуба, тя продължава вече 40 години. От историческа гледна точка това е много кратък период, но е достатъчен за сбъдването на една мечта - да следваш традицията, да поддържаш диалога между поколенията, диалога между минало, настояще и бъдеще. Същевременно това е твърде дълъг период, в който един клуб да запази своята самобитност, индивидуалност, характер и възрожденски дух. Търсенето, събирането, обучаването в това древно изкуство - везбата. И всичко - в името на голямата любов към безценните бисери, сътворени от народния гений, наречени шевици. \nВ изложбата участват дамите от клуб \"Българка\", като представят произведения от различни райони на България, поднесени в модерен стил, задоволяващ вкуса на съвременния човек. Показани са предмети за украса на дома, облекла, изработени съобразно модната тенденция и много аксесоари - колани, шалове, които са част от облеклото на съвременната жена. \nЦелта на изложбата е да запознае младите хора с майсторството на българката, така че новите поколения да се вдъхновят, да продължат във вековете нейните умения, подчертават домакините на изложбата от РЕМ Пловдив. \n    \n \t\n", "date": "2018.07.17", "title": "Докосване до древна хубост"}
{"url": "http://www.duma.bg/node/171247", "text": "Водата е течност, която е много важна за здравето и благополучието, но много хора пренебрегват редовната хидратация. Специалистите по хранене и лекарите препоръчват да се пият около 2 литра вода на ден. В допълнение много от тях посочват, че е полезно преди лягане да изпием чаша вода. Проучване, проведено през 2014 г., показва, че липсата на вода в организма води до депресия, а също така може да допринесе за значително разстройство на съня. Това изследване сочи, че приемането на вода преди лягане влияе на настроението, т.е. хората, които пият вода редовно, са по-щастливи, по-доволни и по-спокойни. Чашата вода преди заспиване, особено ако е хладка или гореща, стимулира храносмилането и детоксикацията на тялото. Топлата вода стимулира циркулацията, помага за отслабване и допринася за изхвърляне на токсините чрез изпотяване. Водата преди сън осигурява достатъчно хидратация, но също така намалява болките в мускулите и стомаха. Малко лимон в добавка ще обогати вкуса и ще набави необходимия вит. С, информира БГНЕС.   \n \t\n", "date": "2018.07.17", "title": "Чаша вода преди лягане допринася за спокоен сън"}
{"url": "http://www.duma.bg/node/171246", "text": "Малините намаляват риска от сърдечносъдови заболявания, защото поддържат кръвоносните съдове здрави и помагат за циркулирането на кръвта, съобщи в. \"Дейли мейл\". Изследването е направено само с 10 мъже, които са получавали напитки, направени или със замразени малини, или с полифеноли - съединения, които са полезни за сърцето. Така учените от лондонския Кингс колидж се надявали, ако бъде установен някакъв ефект, той да се дължи единствено на малините. Изследванията на кръвта и урината на участниците били направени, преди да пият напитките, два часа след това и един ден по-късно. Само след два часа поелите напитка с малини имали по-добри показатели за разширяване на артериите, когато се увеличава потокът на кръв. Това е индикатор за доброто състояние на ендотелните клетки, покриващи кръвоносните съдове. То пък показва какъв е рискът от сърдечносъдово заболяване. Благотворният ефект на малините върху кръвоносните съдове се дължи на съдържащите се в тях танини, наречени елагитанини, които въздействат върху чревните бактерии. Така се увеличават уролитиновите метаболити в кръвта, които поддържат клетките млади. Изследването е финансирано частично от организация на производители и вносители на малини. В екипа са участвали също германски и испански учени. Малините са много богати на вит. С и магнезий. Затова те увеличават и шансовете на мъжете да станат бащи.   \n \t\n", "date": "2018.07.17", "title": "Малините намаляват риска от сърдечносъдови заболявания"}
{"url": "http://www.duma.bg/node/171280", "text": "За първи път от 5 години насам инфлацията в България надхвърли 3%. на годишна база. През първия месец на лятото животът у нас е поскъпнал с 3,2%, в сравнение с юни 2017 г., отчита Националната статистика. Подобни равнища се наблюдаваха през 2013 г., когато цената на петрола на международните пазари растеше бурно. Сега бързото нарастване на цените на дребно отново се дължи на цената на горивата, както и на сезонните увеличения при някои токи и услуги. \nНай-много през юни са поскъпнали стоките и услугите, свързани директно с цената на петрола. Горивата и смазочните материали са поскъпнали средно с 14% спрямо юни 2017 г., а пътническият въздушен транспорт - с 21%. Със 17% по-скъпо са се продавали горивата за битови нужди, с 10% твърдите горива, а 8% транспортните услуги, а застраховките, свързани с транспорта, вече са с 21% по-скъпи. \nПрез юни средната цена на петрола сорт Брент достигна близо 80 долара за барел, което бе невиждана от 2014 г. стойност. По-скъпи са туристическите услуги, наемите и други услуги, свързани с жилищата. Като цяло по-голямата част от групите стоки и услуги, които следи НСИ, поскъпват през тази година. \nПрез юни спрямо месец май най-голям ръст има по отношение на разходите за транспорт (2,2%), както и за ресторанти и хотели (1,5%). С 0,2% се повишават разходите за жилищата, вода, електроенергия, газ и други горива. В същото време през миналия месец да намалели с 0,6% цените на хранителните продукти, както и на алкохолните напитки (-0,1%). \nОт групата на нехранителните продукти НСИ отчита най-съществено повишение при автомобилните горива. Дизеловото гориво е поскъпнало с 3,7% спрямо май, а най-масовият бензин А95Н - с 3,6%. Автомобилните застраховки са поскъпнали с 2,6 на сто. В първите летни дни услугите за краткосрочно настаняване са поскъпнали с 12,1%, а международните полети - с 9,5 на сто. През юни спрямо май индексът на потребителските цени достига 100,5%, т.е. месечната инфлация е 0,5%. Инфлацията от началото на годината (юни 2018 година спрямо декември 2017 година) е 1,4%, а годишната инфлация за юни 2018 г. спрямо юни 2017 година е 3,2%. Средногодишната инфлация за периода юли 2017 - юни 2018 г. спрямо периода юли 2016 - юни 2017 г. е 1,6%, отчита НСИ.     \n \t\n", "date": "2018.07.17", "title": "Инфлацията надхвърли 3% за година "}
{"url": "http://www.duma.bg/node/171278", "text": "Най-големият акционер в \"Булгартабак холдинг\" АД - \"БТ Инвест\" ГмбХ (BT Invest GmbH) - Австрия е продал своя дял и вече не притежава собственост в българската тютюнева компания, предаде banker.bg. На 12 юли в софийската фирма е постъпило уведомление от \"БТ Инвест\" ГмбХ за разкриване на дялово участие в публично дружество. Това става ясно от уведомление, огласено от тютюневия монополист, чрез \"БФБ-София\". Според данните от счетоводния отчет в края на първото тримесечие на 2018 г. фондът бе с дял от 65,85% от капитала. Други фирми притежаваха 33,08%, а собственост на индивидуални инвеститори са 1,07% от акциите с право на глас. \n\"БТ Инвест\" ГмбХ спечели конкурса за приватизацията на \"Булгартабак холдинг\" през 2011 година. Агенцията за приватизация тогава прие офертата на австрийците от 100,1 млн. евро на кандидат купувача на пакета от 5 881 380 броя акции, представляващи 79,83% от капитала на тютюневия монополист. След това обаче се освободи от част от своите акции в тютюневата компания. На 12 юли в \"Бугартабак холдинг\" АД е постъпило уведомление от \"Щига Анщалт\" (Stiga Anstalt) - Лихтенщайн за разкриване на дялово участие в публичното дружество. Според съобщението то възлиза на 1 086 595 акции, представляващи 14,749% от акциите в капитала на \"Булгартабак холдинг\" АД. На същата дата и от \"Удфорд Естаблишмент\" (Woodford Establishment) - Лихтенщайн, са изпратили уведомление в тютюневия холдинг за разкриване на дялово участие. Според това съобщение \"Удфорд Естаблишмент\" (Woodford Establishment) притежава в капитала на \"Булгартабак\" 2 431 183 бр. акции, или 33% от акциите в капитала на българската фирма. През месец май тази година имаше друга промяна в акционерната структура. Фирмата \"Гифтид Мастър\" ЛТД (Gifted Master LTD) - Дубай, Обединени арабски емирства, уведоми за закупени акции на Булгартабак, че дяловото му участие възлиза на 1 333 602 бр. акции, представляващи 18,10% от капитала на свързания с депутата от ДПС Делян Пеевски \"Булгартабак холдинг\" АД. \nПрез миналата година \"Булгартабак\" направи стъпка за диверсифициране на бизнеса си, след като продаде част от притежаваните търговски марки за цигари и инвестиции. Групата инвестира в ритейл сектора, както и в производството на хранителни стоки. Преструктурирано бе и участието на групата в някои основни и спомагателни производствени предприятия. В резултат на това от средата на миналата 2017 г. постепенно нараства делът на новите бизнес линии в приходите на групата.   \n \t\n", "date": "2018.07.17", "title": "Мажоритарният собственик продаде акциите си в \"Булгартабак холдинг\""}
{"url": "http://www.duma.bg/node/171277", "text": "Азербайджан работи усилено за превръщането на Баку в мощен регионален хъб по Пътя на коприната. Това каза пред вестник \"Черно море\" инж. Ангел Забуртов, директор на Държавното предприятие \"Пристанищна инфраструктура\". Според него създаването на Алатската зона за свободна търговия открива възможност потокът от стоки за Европа да минава през Черно море и големите ни портове Варна и Бургас. Търсим възможности за коопериране, каза Забуртов. Темата бе коментирана в Баку неотдавна на международна конференция за пристанищата на бъдещето. Шефът на ДППИ е убеден, че създаването на един нов транспортен коридор през Черно море е реална възможност. \nИдеята е да бъде създадена свободна икономическа зона в ново пристанище на юг от Баку - Алат и да се привлекат товарите от и към Иран, Турция, целия Персийски залив, Казахстан, Русия, Туркменистан, Узбекистан, Таджикистан, Киргизстан и Китай. \nЗабуртов изтъкна, че президентът на Азербайджан Илхам Алиев е заявил целта след 20 години държавата да има икономика, която не е базирана на петрола. Преди две години ДП \"Пристанищна инфраструктура\" подписа меморандум за разбирателство с \"Международно морско търговско пристанище Баку\".   \n \t\n", "date": "2018.07.17", "title": " Нов коридор може да свърже българските пристанища с Баку"}
{"url": "http://www.duma.bg/node/171279", "text": "През последните две тримесечия \"Булгаргаз\" губи над 20 млн. лева от ценовите решения на Комисията за енергийно и водно регулиране (КЕВР), каза пред БНР директорът на компанията Николай Павлов. Газовият оператор купува газ на пазарни цени и го продава на регулирани, обясни той и посочи, че през второто тримесечие загубите са в размер на 5,7 млн. лева, а предварителните оценки за третото тримесечие показват, че ще има отрицателен резултат и загуби от над 15 млн. лева. Компанията обаче разполага със средства и плаща всички свои задължения, включително и за покупката на природен газ от \"Газпром\", каза Павлов. За нагнетяване на природен газ за зимния сезон ще са нужни 50 млн. лева. До края на юли в хранилището в Чирен ще бъдат нагнетени 214 млн. куб. метра природен газ и ще бъдат нужни още 96 млн. куб. метра за предстоящия есенно-зимен сезон. \nПавлов обясни, че най-големите длъжници, а и най-големите клиенти на компанията са топлофикационните дружества. Към момента просрочените задължения на тези дружества към обществения газов доставчик са в размер на 127 млн. лева. Най-големият длъжник е \"Топлофикация София\", която има да плаща към 100 млн. лева. Само от септември 2017 година до юли 2018 година натрупаните задължения са в размера на 52 млн. лева. \"Очакваме до края на юли да заплати 40 млн. лева, а останалата част до 52 млн. лева, натрупани през есенно-зимния сезон, трябва да бъдат заплатени до края на август, като същевременно заплащат и текущото си потребление\", обясни директорът на \"Булгаргаз\". Павлов коментира, че, ако \"Топлофикация София\" не плаща задълженията си, ще се стигне до тяхното принудително събиране. Спирането на доставките на газ за топлофикациите е крайна и нежелателна мярка, допълни още той.     \n \t\n", "date": "2018.07.17", "title": " Над 20 млн. лв. загубила \"Булгаргаз\" от ценови решения на КЕВР"}
{"url": "http://www.duma.bg/node/171251", "text": "Софийската градска художествена галерия, Институтът за съвременно изкуство - София, и фондация \"Едмонд Демирджиян\" съвместно с Фондацията за гражданско общество, Ню Йорк, и международната мрежа \"Награди за млади художници\" представят изложба (17 юли - 12 август) на номинираните автори за Наградата за съвременно изкуство \"БАЗА\". Това са София Грънчарова, Марта Джурина, Стефан Иванов, Пепа Иванова, Наталия Йорданова, Мартин Пенев, Радостин Седевчев, Вълко Чобанов. Членовете на журито на \"БАЗА\" за 2018 г. са Бошко Бошкович (програмен директор на Residency Unlimited, Ню Йорк), Карина Котова (куратор), Владия Михайлова (куратор), Вера Млечевска (куратор), Стефка Цанева (куратор). Името на победителя ще бъде обявено при откриването на изложбата днес от 18 ч. в СГХГ.   \n \t\n", "date": "2018.07.17", "title": " Изложба на номинираните за наградата \"БАЗА\""}
{"url": "http://www.duma.bg/node/171254", "text": "С пълен салон и бурни аплодисменти по време на целия спектакъл Драматичният театър в Търговище закри сезон 2017-2018 г. Дългоочакваната премиера на \"Сън в лятна нощ\" от Шекспир под режисурата на Надя Асенова оправда очакванията за представление, за което тепърва ще се говори и пише. \nАсенова, която има в кариерата си множество успешни спектакли, и актьорите Любомир Фърков, Камен Иванов, Божидар Попчев, Славяна Любомирова, Ивана Стоянова, Сияна Янева, Атанас Махнев, Лъчезар Андреев са създали интригуваща версия на прочутата Шекспирова класика, в която богове-гиганти, летящ елф и вълшебно биле забъркват любовни каши под магическия взор на Луната. И всичко това - на фона на великолепен декор и костюми. Сценографията е дело на Тодор Райков, а костюмите - на Анелия Райкова. \nОсвен Оберон и Титания, които се движат като същества от легендите върху кокили (в ролите Божидар Попчев и Славяна Любомирова), друго от ефектните решения е елфът Пък, който лети на сцената и плува с Луната (в ролята е Камен Иванов). От екипа издават, че научаването на актьорите да ходят върху кокили е отнело двумесечни репетиции. Божидар Попчев е познат от многобройните си изяви в десетки представления, а Любомирова има номинация \"Аскеер\" за ролята си в \"Гераците\" на проф. Илия Добрев. \nДоайенът Любомир Фърков, когото театралите познават както от сцената, така и от киното, също е в екипа. Той играе ролята на Княза, който във версията на Асенова се превръща в любовния блян на Титания - магарето. Великолепно присъствие в представлението имат и обещаващите млади актьори  Стоянова, Янева, Махнев и Андреев, които се превъплъщават в любовните двойки. \n\"Сън в лятна нощ\" е поредният успех на Надя Асенова, която е известна и със спектаклите \"Аладин\", \"Грозното пате\", \"Deteктив\" с Добрин Векилов-Дони и Иван Радоев, \"Тайната на един Дон Жуан\" с Албена Павлова и Михаил Билалов. Очаква се с началото на новия театрален сезон \"Сън в лятна нощ\" да бъде представен и пред публиката в София.   \n \t\n", "date": "2018.07.17", "title": " Аплодисменти за \"Сън в лятна нощ\" в Търговище  "}
{"url": "http://www.duma.bg/node/171252", "text": "Издателство \"Книгомания\" и Георги Тошев ще представят на 18 юли от 19 ч. в кино \"Одеон\" в София новото издание \"Mamma Mia! Филмът. Продължението\", посветено на незабравимата шведска група \"АББА\" и какво се случва с членовете й в последните години. Ще бъде излъчен и документалният филм \"АББА. Тяхната история\". На 28 юли от 23.30 ч. в Лозенец, клуб \"Хасиенда\", в рамките на фестивала \"Арт поток\" ще се състои \"Mamma Mia!\" - парти с вечните хитове на \"АББА\", с участието на Георги Тошев. На 2 август от 20 ч. в Бургас, Морската градина - лятна сцена \"Охлюва\" (пред Морско казино), като част от откриването на четвъртата фотоизложба на композитора Стефан Диомов, посветена на Скандинавието, Георги Тошев ще представи книгата \"MammaMia! Филмът. Продължението\" и документалния филм \"АББА. Тяхната история\". Входът за всички събития е свободен.   \n \t\n", "date": "2018.07.17", "title": "Книга за филма \"Mamma Mia!\" представят в София, Бургас и Лозенец"}
{"url": "http://www.duma.bg/node/171250", "text": "Плакати от колекцията на чешкия Национален филмов архив ще гостуват в Димитровград от 23 юли до 31 август. Изложбата се открива на 23 юли от 18 ч. в изложбената зала \"Асен Крайшников\" КДК в Димитровград. Посетителите могат да закупят показаните плакати. Чешкият център е съорганизатор на събитието. \n    \n \t\n", "date": "2018.07.17", "title": "Чешки филмови плакати показват в Димитровград"}
{"url": "http://www.duma.bg/node/171260", "text": "Втори референдум за \"Брекзит\" няма да има \nВтори референдум за излизането на Великобритания от ЕС няма да бъде проведен при никакви обстоятелства, заяви британският премиер Тереза Мей. „Британското общество гласува за излизане от ЕС. Втори референдум няма да има при никакви обстоятелства“, каза тя. Противниците на \"Брекзит\" настояват за провеждането на нов референдум по въпроса.  \nНовият президент на Мексико си намалява заплатата \nНовоизбраният мексикански президент Андрес Обрадор заяви, че планира да получава по-малко от половината от заплатата на предшественика си, за да намали държавните разходи. \"Искаме бюджетът да стигне за всички\", заяви Андрес Обрадор. С лист хартия в ръце той каза, че ще получава 108 000 песос на месец, което е $5707. Предшественикът му Енрике Пеня Нието е получавал 270 000 песос на месец. \nРусия кани талибаните на преговори в Москва \nКремъл възнамерява да покани представители на радикалното ислямистко движение \"Талибан\" на преговори за бъдещето на Афганистан, предаде ТАСС. Талибаните ще бъдат поканени на разговори в рамките на т.нар. Московски формат в края на лятото. Талибаните възприемат настоящата власт в Кабул като \"незаконно марионетно правителство, наложено от американците. Те не желаят да разговарят с него, а искат да преговарят директно с американците\", поясни високопоставен руски дипломат.  \nСирийските бунтовници предадоха 26 танка \nСирийските бунтовници в провинция Дераа предадоха 26 танка и стотици единици стрелково оръжия, предаде \"РИА Новости\". Много от предалите своето въоръжение бойци са изявили желание да се върнат към мирния живот. Вашингтон пък обмисля да евакуират членовете на неправителствената организация \"Белите каски\" от Сирия. За целта САЩ ще се консултират с Великобритания, Франция и Канада.  \n САЩ обвиняват КНДР в обогатяване на уран \nСАЩ обвиниха КНДР в използването на неизвестен досега секретен обект за обогатяване на уран. Обвинението бе отправено от държавния секретар Майкъл Помпео по време на визитата му в Пхенян по-рано този месец. Тайният обект се намира в град Чолима на 20-30 км източно от столицата Пхенян. \n \n      \n \t\n", "date": "2018.07.17", "title": "Кратки новини"}
{"url": "http://www.duma.bg/node/171259", "text": "Руско-американската среща в Хелзинки бе дълбоко продуктивна и полезна, президентите се договориха да развиват икономическото сътрудничество, а Тръмп получи от Путин руски план за неразпространение на ядреното оръжие. \nТова са част от резултатите от историческата среща Путин-Тръмп, обявени от самите тях на съвместната им пресконференция. \nСрещата на двамата лидери започна с разговор на четири очи в присъствието на преводачи. Това бяха първите пълномащабни преговори на Путин и Тръмп извън многостранните срещи на върха. \nПрограмата на Путин и Тръмп започна с ръкостискане и обща снимка. Руският президент подчерта, че е настъпило време сериозно да се поговори за двустранните отношения и по различни международни въпроси, които са достатъчно много, съобщи ТАСС. От своя страна Доналд Тръмп отбеляза, че целият свят е заинтересован от добри отношения между Москва и Вашингтон. Тръмп също изтъкна, че двамата с Путин имат много за какво да си говорят - търговия, военни въпроси, ядрена енергетика, Китай. И отново подчерта, че отношенията между Русия и САЩ са били лоши твърде дълго време. \"Да си с Русия е нещо добро, а не нещо лошо\", допълни Тръмп. \nСрещата между двамата лидери по план беше предвидена за час и половина. Тръмп и Путин обаче разговаряха на четири очи 2 часа и 10 минути. Между другото, преди година по време на първата лична среща между двамата на форума на Г-20 в Хамбург дори се наложи съпругата на Тръмп Мелания да се опитва да прекъсне продължилия прекалено дълго разговор. Опитът й се оказа неуспешен и срещата им продължи над 2 часа. И сега в Хелзинки Тръмп и Путин показаха, че има за какво да си говорят. След разговорите президентът на САЩ определи пред журналистите срещата с руския му колега като \"едно добро начало\" за всички страни. \nОказва се, че именно Доналд Тръмп е поискал разговорът с Владимир Путин да е на четири очи. Причините за това били три, съобщи Си Ен Ен, позовавайки се на източник от Белия дом. \"По-рано Тръмп се е възмущавал от изтичане на информация от неговите срещи с чуждестранните лидери и е казал на помощниците си, че не иска от срещата му с Путин да изтече конфиденциална информация\", отбелязва източникът. Освен това Тръмп не искал неговите непримирими към Русия съветници да пречат на разговора му с руския президент. И последната причина е, че президентът на САЩ искал да изгради собствено мнение за Путин и да създаде с него лични отношения. \nЕдва след като се наприказваха на четири очи, започнаха преговорите в разширен състав. От руска страна в тях участваха външният министър Лавров, помощникът на президента по външна политика Ушаков, говорителят Песков, директорът на отдел Северна Америка във външното министерство Борисенко и руският посланик във Вашингтон Антонов. Американската делегация бе представена от държавния секретар Помпео, съветника на президента по националната сигурност Болтън, ръководителя на апарата на Белия дом Кели и старши съветника на съвета по национална сигурност Хил. \nВ дневния ред на делегациите бе ситуацията в Сирия, проектът \"Северен поток-2\", както и двустранните отношения. \nНа съвместната пресконференция в края на срещата Тръмп окачестви като \"дълбоко продуктивен\" диалогът с Путин. По думите му диалогът между Русия и САЩ отговаря на интересите на мира. Тръмп обясни също, че възприема Путин като съперник в добрия смисъл на тази дума, който използва като комплимент. Той изрази убедеността си, че Русия ще работи със САЩ за ядреното разоръжаване на КНДР. На въпрос на журналисти за руската намеса в американските избори Тръмп отбеляза, че не е имал никакъв сговор с Москва, а причината за неговата победа е \"блестящата избирателна кампания\". Ние имахме най-лошите отношения, на това беше сложен край преди 4 часа, обобщи Тръмп. \nНа свой ред руският президент заяви, че преговорите са преминали в откровена и делова атмосфера, те са били успешни и полезни. Не са отстранени всички пречки пред двустранните отношения, но срещата ще се превърне  в първата крачка по този път. Путин е предал на Путин бележка с предложение за неразпространение на ядреното оръжие. Освен това двамата президенти се договорили за създаването на работна група с участието на \"капитаните от бизнеса\" за развитието на икономическото сътрудничество. \nРуската държава не се е намесвала в американските изборни процеси и е готова да работи в рамките на съвместната група по киберсигурността, отново напомни Путин. По думите му всички обвинения за намесата на Русия ще бъдат разпилени в американски съд. Русия може да допусне комисията Мълър да присъства на разпитите на руски граждани за намеса в американските избори, но руски следователи трябва да бъдат допуснати и при разпитите по онези дела, които засягат интересите на Москва, каза Путин. \nПреговорите преминаха \"по-добре от супер\", заяви руският външен министър Сергей Лавров, цитиран от ТАСС. Туск:  Двамата да реформират реда в света \n          \nВластите в Русия и САЩ би трябвало да съдействат за оптимизацията и реформирането на глобалния ред, заяви в Пекин председателят на Европейския съвет Доналд Туск, предаде ТАСС. \"Смятаме, че в деня, когато в Хелзинки се провежда среща между президентите на Русия и САЩ Владимир Путин и Доналд Тръмп, важно е да припомним, че лидерите на двете държави трябва да съдействат за реформирането на международния ред\", отбеляза Туск по време на пресконференция в рамките на 20-ата среща на върха Китай-ЕС. \nСамото наличие на диалог между Путин и Тръмп ще бъде положителен резултат, смята финландският външен министър Тимо Сойни. \"Смятам, че както Тръмп, така и Путин се стараят да бъдат относително умерени оптимисти, за да няма после разочаровани. Възможно е обаче и да ни изненадат. По всяка вероятност разговорите ще бъдат по съвсем конкретни въпроси. Главното е да бъде изпратен позитивен сигнал, че те са способни да разговарят един с друг.\" Болтън:  Президентският съветник по националната сигурност Джон Болтън сравни срещата Тръмп-Путин в Хелзинки с разговорите между американския президент Франклин Рузвелт и съветския лидер Йосиф Сталин по време на Втората световна война, пише британският вестник \"Дейли експрес\" \n\"Франклин Рузвелт се е срещал с Йосиф Сталин във време, когато активността в Русия е била много по-лоша, отколкото е днес. Не извинявам днешното поведение, но не изглежда това да е притеснявало навремето Франклин Рузвелт. И либералните демократи също не са били притеснени по онова време, когато той се е срещал със Сталин. Нека да се опитаме да имаме малко историческа перспектива тук и да не се държим сякаш имаме кръгозора на плодови мушици\", заяви Болтън. \n\"Мога да ви кажа, когато се срещнах с президента Путин преди няколко седмици, за да се подготвим за срещата в Хелзинки, че той показа ясно, че руската държава не е замесена\", заяви Болтън в отговор на въпрос. Месеци наред Доналд Тръмп работи усилено срещу ЕС, за да се стигне до сюблимния момент, в който определи Общността като \"враг\". Германският министър на външните работи Хайко Маас (ГСДП) заяви пред най-големия регионален вестник в Германия \"Вестдойче алгемайне цайтунг\" (ВАЦ), че Белият дом вече не е надежден съюзник на Европа. \"Ние вече не можем да разчитаме на Белия дом\", категоричен е Маас. \nЗа бъде запазено партньорството с Вашингтон, САЩ трябва да се променят. Европа на свой ред не трябва да допуска разединение, а тъкмо обратното - да се стреми към все по-тясно сътрудничество между отделните страни членки на ЕС - напук на \"острите\" и \"абсурдни\" вербални атаки на Тръмп в социалната мрежа туитър. \nПо-рано в интервю за телевизия Си Би Ес Тръмп определи ЕС като \"враг\" на страната му. Тръмп обоснова твърдението си с \"нечестните търговски практики на европейците\".     \n \t\n", "date": "2018.07.17", "title": " Едно добро начало за всички "}
{"url": "http://www.duma.bg/node/171253", "text": "Националният исторически музей организира етнографска експедиция и проучвания в района на един от своите филиали - в с. Добърско, научи ДУМА от доц. д-р Бони Петрунова, директорка на НИМ.  \nДобърско се намира в община Разлог, а местоположението му е важен фактор за неговото икономическо и културно-демографско развитие. Районът има богато културно наследство; компактно в етнографско отношение българско население, което пази и пренася през годините традиции и фолклор. \nСредновековният храм \"Св. св. Теодор Тирон и Теодор Стратилат\" е филиал на НИМ, паметник под защитата на ЮНЕСКО и недвижима културна ценност от национално значение. Той е сред най-атрактивните и посещавани паметници в региона, откроявайки с. Добърско като пазител на историческата и културната памет. Самодейната група за автентичен фолклор от селото, създадена преди половин век, е вписана през 2012 г. в Националната система на живите човешки съкровища като \"Добърски баби - пазители на традиционния обред Водици\". Теренните експедиции ще се проведат в периода 18-24 юли и 17-21 август, а цялостните резултати ще бъдат представени и публикувани през 2019 г. \nЕкипът, съставен от специалисти етнолози от НИМ и учени фолклористи от ИЕФЕМ - БАН, има за цел да проучи различни елементи от цялостното материално и нематериално културно наследство в селото и региона. Сред основните набелязани теми за изследване са народен календар, занаяти и поминък, традиционно облекло, народни вярвания и мироглед, религиозна култура, фолклор и словесни традиции. Църквата в с. Добърско \n   \n \t\n", "date": "2018.07.17", "title": "НИМ започва проучвания на културното наследство на с. Добърско"}
{"url": "http://www.duma.bg/node/171285", "text": "Част от родителите на деца с увреждания напускат работната група към МТСП, която работи по новия Закон за интеграция на хората с увреждания. Нищо в т.нар. ново законодателство не се променяло и затова се заканиха да започнат \"брутални протести\". На 30 юли организират маратон от парламента до МТСП под наслов: \"Бягство от отговорност\". С него те ще изпратят депутатите във ваканция.  \nПрипомняме, че още в петък организаторите на палатковия лагер в София обявиха, че заради \"копипейст\" политиката на институциите отказват да присъстват на оставащите до края на месеца работни срещи по законопроекта за интеграция на хората с увреждания и започват подготовка на голям протест, който да се състои на 1 октомври - срока, който те поставиха за внасянето на важните законопроекти, свързани с хората с увреждания. Родителите на деца с увреждания настояваха оценяването на уврежданията да се извади от Агенцията за социално подпомагане, но в проекта било заложено старото положение. \nПалатковият лагер на родителите на деца с увреждания пред парламента ще остане до 1 октомври. \nТова е имитация на реформа, коментира законодателните промени омбудсманът Мая Манолова, която също участва в работата на групата. По думите й в голяма част от новите текстове ситуацията за хората с увреждания даже е влошена, а в проекта на МТСП не било ясно как ще се извършва индивидуалната оценка, не били ясни правилата и критериите, нито съставът на комисията, която ще оценява състоянието на хората. Нищо не се променя по отношение на помощните средства, критична бе Манолова. Тя твърди, че не е ясно как ще се определя финансовата подкрепа за хората с увреждания, нито асистентската помощ за тях. Крайно съм притеснена от продукта, който ще излезе накрая, коментира Манолова. Според нея интеграционните добавки са \"бетонирани\", макар че е необходимо да бъдат временна мярка. Това е изключително нечестно спрямо хората с увреждания, коментира общественият защитник. \nДУМА припомня, че родителите на деца с увреждания, заедно с омбудсмана Манолова, написаха законопроект за личната помощ, който бе внесен преди дни в парламента от БСП и от ВОЛЯ. По-рано социалният министър Бисер Петков бе изказал мнение, че е по-удачно основните положения от законопроекта за личната помощ да бъдат включени в законопроектите, които пише МТСП за интеграция на хората с увреждания и за социалната помощ.   \n \t\n", "date": "2018.07.17", "title": "Родителите на деца с увреждания пак ще протестират на 31 юли"}
{"url": "http://www.duma.bg/node/171281", "text": "За шест месеца Инспекцията по труда e издала с около 20% повече разрешения за работа на непълнолетни в сравнение със същия период на 2017 г., съобщават от ГИТ. Разрешенията през 2018 г. са 3733, от които 74 са за ненавършили 16 г. Отказите са 59, пет от тях за ненавършили 16 г. За същия период на 2017 г. разрешенията са 3124 (46 от тях са за ненавършили 16 г.), а отказите са 51. \nКато страна по различни международни договори, България е поела ангажимент да защитава децата от трудова експлоатация и да създаде специална закрила за непълнолетните работници, поради което е въведен и разрешителният режим при постъпването им на работа. Процедурата за издаване на разрешение е максимално облекчена, поясняват от ГИТ. Искането се заявява от работодателя, който ще наема непълнолетен, на базата на 7 документа. \nРаботният ден на непълнолетните е 7-часов. Забранено е да полагат извънреден и нощен труд (от 22 ч. до 6 ч. за ненавършили 18 г. и от 20 ч. до 6 ч. за ненавършили 16 г.) Предвиденият за тях отпуск е 26 дни. Наемането на непълнолетни без разрешение от Инспекцията по труда е криминализирано деяние и контролните органи на ГИТ сигнализират прокуратурата. За първото полугодие на 2018 г. са подадени 7 такива сигнала до прокуратурата, а през 2017 г. са били 6.   \n \t\n", "date": "2018.07.17", "title": "ГИТ издаде 20% повече разрешения за работа на непълнолетни "}
{"url": "http://www.duma.bg/node/171282", "text": "Всяка инициатива, която насърчава гражданите на Пловдив да спортуват, заслужава да бъде подкрепена. С тези думи депутатът от ПГ \"БСП за България\" Теодора Халачева откри в Пловдив първия по рода си йога арт фестивал с мотото \"Пловдив за младите\". Спортното събитие се проведе в неделния ден под тепета и събра стотици активни пловдивчани.  \nПриветствам идеята за йога на открито, за търсене на баланс в нас самите, за засилване на връзката ни с природата, особено когато това става на емблематични за града ни места. За мен бе чест да открия фестивала, сподели Халачева. Освен с йога упражнения и индийски танци, събитието бе съпътствано от популярните игри на дама и ластик, забавление с лира, четене и уроци по каране на кънки и ролери в две възрастови групи.  \n    \n \t\n", "date": "2018.07.17", "title": "Теодора Халачева откри йога фестивал в Пловдив"}
{"url": "http://www.duma.bg/node/171283", "text": "Започнаха съкращения на миньори от подземния рудник \"Бобов дол\", който спря работа преди месец, съобщи изпълнителният директор инж. Харалампи Златанов. На борсата отиват 400 миньори. \nПочти на всички работещи в рудника са връчени предизвестия. Повечето са излезли в отпуск, а след това ще се регистрират в бюрото по труда в Дупница. Някои миньори получили предизвестията си, докато били на работа на 200 м под земята. \nИнспекцията по труда ще се произнесе за около 10 трудоустроени в рудника, които са под защита на закона. 14 от предвидените за съкращение миньори ще заминат за София в сряда или четвъртък, когато депутатите ще разгледат внесеното от инициативна група и от омбудсмана Мая Манолова предложение за промени в закона, така че 82 от миньорите, които имат необходимия стаж и възраст, да могат да се пенсионират. Припомняме, че законодателни промени от края на м.г. ги лишиха от възможността да се пенсионират при навършване на 45 г. и 4 месеца и с поне 10 години стаж в рудниците. \nМиньорите се надяват да получат и предвидените при съкращение обезщетения в законовия срок. \nВ \"Бобов дол\" са останали да работят около 20 души, които демонтират кабели и двигатели от производствените мощности и извършват консервация по самия рудник. \nДУМА припомня, че миналата седмица по инициатива на БСП членове на социалната комисия изпратиха искане до председателя й Хасан Адемов, в което настояват в дневния ред на комисията за тази седмица да бъде включено обсъждане на първо четене на законопроект за изменение на КСО. Тогава лидерът на левицата Корнелия Нинова и депутати от \"БСП за България\" разговаряха със съкратените миньори от мини \"Бобов дол\".   \n \t\n", "date": "2018.07.17", "title": "Започнаха съкращенията на миньори от \"Бобов дол\""}
{"url": "http://www.duma.bg/node/171284", "text": "За трета поредна година четирите национално представителни работодателски организации няма да участват в преговорите за повишаване на минималните осигурителни доходи (МОД) по браншове и професии за 2019 г. Това става ясно от писмо на АИКБ, БСК, БТПП и КРИБ. Както и предни години, работодателските организации твърдят, че определянето на МОД увеличава сивия сектор, оказва се натиск върху заетостта в отделни региони, сектори, предприятия в депресивно състояние, на уязвимите социални групи с ниска квалификация, като намалява нетното възнаграждение на наетите. По думите им в ЕС няма такава практика. \nЧленовете на Асоциация на организациите на българските работодатели твърдят, че заплащането на труда и актуализирането на минималните възнаграждения следва да се определят чрез колективни трудови договори на фирмено и браншово ниво. От АОБР смятат, че след кризата от 2009 г. административно определяните прагове се разминават драстично с икономическото състояние на отделни сектори и предприятия. Те припомнят, че приетата през април 2018 г. правителствена средносрочна бюджетна прогноза предвижда нарастване през 2019 г. на минималната заплата и на компенсацията на един зает с 6,6% при двойно нарастване производителността на труда 3,2%. \nДУМА припомня, че само преди седмица от КНСБ доказаха, че производителността у нас е почти същата като в страни от ЕС, но заплатите са много по-ниски. Например в Германия индустриалният работник произвежда 73 600 евро, а получава 55 000 евро, у нас българският работник в индустрията произвежда 11 400 евро, а взима 5700 евро, но печалбата у нас е над 11%, а в Германия е 7%, коментира Любен Томев от синдиката. От КНСБ се категорични, че ръстът на заплатите у нас трябва да се обвърже с производителността на труда, и да се бъдат изработени ясни критерии за това.   \n \t\n", "date": "2018.07.17", "title": "Работодателите пак бойкотират преговорите за минимални осигуровки"}
{"url": "http://www.duma.bg/node/171286", "text": "Днес от 15 до 17 часа народният представител от \"БСП за България\" Ирена Анастасова и общинският съветник Николай Николов ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86. \n    \n \t\n", "date": "2018.07.17", "title": "ПРЕДСТОЯЩО"}
{"url": "http://www.duma.bg/node/171294", "text": "Управляващите  . Това стана ясно след първото заседание на оперативния щаб, който ще координира и следи ограничаването на заболяванията по животни в района. Първата мярка, за която съобщи вътрешният министър Валентин Радев, е \"ограничаване на големи обществени прояви със струпвания на хора в 10-километровата зона около огнищата на опасните болести\". Де факто се забраняват протестите и възможността хората да защитят стадата си с блокада или жива верига, както се случи в с. Шарково. \nКризисният щаб ще се срещне днес с лидерите на парламентарни групи. \nПрезидентът Румен Радев очаква адекватни компенсации за убитите животни, а според вицепрезидента Илияна Йотова държавата не е била на мястото си за случилото се в Странджа.     \n \t\n", "date": "2018.07.17", "title": "Властта забрани протестите в Странджа  "}
{"url": "http://www.duma.bg/node/171287", "text": "Общинската партийна организация на БСП в Ковачевци застава зад ръководството, избрано от конгреса и осъжда всички нелоялни и недругарски изяви на видни и по-малко видни деятели по публичните медии. Това пише в отворено писмо на местните социалисти. Те не ободряват начина, по който бивш лидер на партията напада сегашното ръководство. \"От всичко, казано по телевизии, вестници и електронни медии, не чухме нито един аргумент, не дадохте никаква алтернатива, а само  елементарно плюене. Има и други другари, които излизат и атакуват безпринципно и безпочвено в публичното пространство ръководството на БСП. Всичко това се прави явно да се уронва престижът на лидера на партията, но голямата тежест пада върху нейните членове\", пишат от БСП в Ковачевци. \nСоциалистите призовават предложенията, идеите, позициите и критиката да бъдат изричани на партийните форуми, а не по медиите. \"Нека да оставим ръководството да работи за развитието на БСП и на България. Истинските оценки за постиженията на една партия се поставят след резултатите на изборите\", категорични са от левицата в Ковачевци.     \n \t\n", "date": "2018.07.17", "title": "Социалистите в Ковачевци подкрепят партийното ръководството"}
{"url": "http://www.duma.bg/node/171288", "text": "\"Нивото на корупция най-често е свързано с културата, мисленето и традициите на определено общество. Противодействието й изисква не само законови и институционални мерки, но и създаване на правна култура и информираност още в ранна детска възраст, за да се създаде необходимото доверие към институциите и убеденост във върховенството на закона\". Това коментира депутатът от \"БСП за България\" от Габрово Кристина Сидорова в радиоинтервю. Тя обяви, че комисията за борба с корупцията, конфликт на интереси и парламентарна етика в НС, на която Сидорова е зам.-председател, е разработила проект, свързан с образователната програма \"Формиране на антикорупционно поведение на младите хора в училищата\". \nСидорова е категорична, че е добре антикорупционното възпитание да започне от детска възраст, още от 5 клас, когато подрастващите вече са наясно с понятията добро и зло, честност и безчестие. \"Тийнейджърите трябва отрано да разберат, че корупцията е голям бич за съвременното общество. Тя е сред реалните заплахи за демократичното му развитие, въпреки функционирането на различни системи за превенция и борба с нейните прояви. Корупцията възпрепятства правилното и лоялно функциониране на пазарната икономика и има отрицателни финансови последици както върху отделните предприятия, така и на лично, държавно и международно равнище, коментира Сидорова.     \n \t\n", "date": "2018.07.17", "title": "  Борбата с корупцията започва с промяната на обществените нагласи"}
{"url": "http://www.duma.bg/node/171289", "text": "Президентът Румен Радев очаква стопаните на убитите животни да бъдат адекватно компенсирани. Държавният глава разпространи специална позиция по казуса с евтанизираните стада. Той отбелязва, че психологическата травма от унищожаването на животните изисква време, което трябва да бъде използвано от правителството за подкрепа на засегнатите стопани, за да възстановят поминъка си. Той очаква и разумни действия за предотвратяване на подобни кризи в бъдеще. \n\"С тревога следя действията на кабинета по ликвидирането на огнищата от чума по дребните преживни животни в Странджа. В ръцете на правителството са всички инструменти за овладяване на кризата. За съжаление гневът на пострадалите стопани и на хора в цялата страна е вече налице\", пише Радев. Той е категоричен, че властите дължат отговор защо животновъдите не са били информирани детайлно и предварително, за да бъдат убедени в предприетите мерки и в гарантирането на интересите им. \nРадев настоява кабинетът да отговори и занапред ли масовото изтребление на здрави животни ще е единствената мярка за овладяване на подобни кризи. \"Защо не бяха предприети превантивни мерки, като налагане на карантина и наблюдение? Защо се пренебрегва ваксинирането?\", пита държавният глава. За пореден път се поставя въпросът надеждна ли е оградата по границата, допълва той. \nДържавата не беше на мястото си при овладяването на кризата с чумата и избиването на животните, заяви вицепрезидентът Илияна Йотова във Велико Търново. Тя не коментира радикалните мерки, взети за овладяване на епидемията при дребните преживни животни, защото според нея преди всичко трябва да се гарантира здравето на хората в тези региони. \n\"Ще изчакам и европейската експертиза. По-лошото е, че през тези дни имах усещането за липса на държава или по-скоро за държава, която се отнасяше със своите граждани като с поданици. Без много обяснения отиват, правят се някакви много радикални мерки, не се обясняват на хората нито рисковете, нито опасностите, нито им се дава някаква надежда, че когато тези действия бъдат извършени, те ще бъдат обезщетени по някакъв съответен начин. Всичко стана като някаква наказателна операция в очите на хората, а това не бива да се допуска\", подчерта вицепрезидентът. Според Йотова най-важното, което трябва да се направи занапред, е да има пълна прозрачност. \n\"При такива кризи е важно да се свика  извънредно заседание на парламента, да се изслушат министрите и ръководството на БАБХ или поне ресорната комисия. Хората, когато видят публичния ангажимент на държавата, когато видят, че някой мисли за решаването на проблемите им, ще бъдат много по-спокойни. Тогава всички страхове, че ще укриват животни или ще ги пренасят на други места, биха отпаднали\", категорична е Йотова. \n    \n \t\n", "date": "2018.07.17", "title": "Президентът очаква адекватни компенсации за убитите животни  "}
{"url": "http://www.duma.bg/node/171290", "text": "Агресивен текст срещу това, че БАН ще проверява финансовото състояние на Националния институт по метеорология и хидрология (НИМХ), се появи в сайта на института. Решението да се направи финансова проверка на института бе взето от Общото събрание (ОС) на 2 юли, след като ДУМА публикува на 12 юни разследването \"Двама директори в БАН омесват науката с частните си фирми\". От разследването стана ясно, че директорът на НИМХ проф. Христомир Брънзов има частни фирми и управлява НПО с паралелна дейност, което е забранено от два закона и Устава на БАН. \nСлужителите на НИМХ протестират в последните седмици, че БАН им разпределяла малко средства. Пред ОС зам.-председателят на БАН чл.-кор. Константин Хаджииванов е отправил открито заплаха към проф. Брънзов, че през есента предстои смяна на ръководството на НИМХ, а директорите се избират от УС на БАН, пише в сайта, цитиран от медиите. Нататък в сайта, който е под контрола на Хр. Брънзов, пише: \"При създадената ситуация считаме, че такава вътрешна проверка не се вписва в принципите на независимост и обективност и проверяващите от БАН-Администрация няма да са непредубедени и безпристрастни. Такава проверка трябва да се извърши от външни за БАН контролни органи, а за да има смисъл за решаване на проблема с НИМХ, трябва да обхване всички структурни звена на БАН, включително БАН-Администрация. Само така ще се получи ясна картина за разпределянето и разходването на публичните средства в БАН\". \nНИМХ иска ръководните органи на БАН да поемели отговорността за кризата в Националната хидрометеорологична служба. Ни дума няма в сайта на института за фрапиращите нарушения на директора от години, нито за това има ли пренасочване на проекти от НИМХ към фирмите. Вътрешните проверки в академията са нейно право и задължение.     \n \t\n", "date": "2018.07.17", "title": " Директорът на НИМХ ядосан, че го проверяват"}
{"url": "http://www.duma.bg/node/171291", "text": "Само 160 животни останаха в село Шарково след масовата евтаназия заради чума по дребните преживни животни в община Болярово. Между 3000 и 4000 животни вече са умъртвени. Директорът на БАБХ Дамян Илиев Илиев заяви вчера, че агенцията действа в синхрон с европейския орган по безопасността на храните. \"Може би спасяваме бизнес за над 1 млрд. лв. Създаваме впечатление, че на агенцията може да се вярва от всички, които търгуват с България\", каза той вчера пред БТВ.  \nИлиев призна, че е имало \"разбалансирана история\" в комуникацията със стопаните. \"Когато се прилагат тези мерки с евтаназията, собствениците не се предупреждават, защото има много случаи, в които се опитват да спасяват животни. Заловихме животни, изнасяни в багажници, застрашена е сигурността на страната\", опита да се оправдае той. Илиев видял болни животни, а заболяването било такова, че не винаги се развива клиника. Затова било решено да се избият всички стада, които може да са били в контакт с болни животни. На въпрос защо преди броени месеци агенцията е издала ръководство, което сега не спазва, той отговори, че документът е написан за случаи, в които няма такъв голям риск от разпространение на вируса: \"Практическото ръководство в момента не е състоятелно\". От думите му стана ясно още, че карантината не се прилага никъде като метод за борба със зарази, макар да я има в практическото ръководство, което подчинената му структура е издала преди няколко месеца. \nОбезщетенията за евтанизираните животни ще бъдат по 190 лева за овца, 140 лв. за агне, 160 лв. за шиле, съобщи съветникът на земеделския министър Янко Иванов пред Нова телевизия. Наред с това по думи на Иванов за засегнатите стопани ще бъде вдигната и държавната помощ \"де минимис\". От 25 лв. на овца тя ще се вдигне до 30. Започва изплащането на обезщетенията за евтанизираните животни в странджанските села. Въпреки исканията на стопаните за повече средства, държавата е категорична, че дава максимума - около 300 лева на овца. \n\"Не се търси индивидуалното животно, което е заразено, а се търси стадото. Така че, ако те попадат в категорията \"контактни\", унищожават се всички, които са заразени и които са били в контакт\", добави съветникът на Румен Порожанов. Иванов каза, че проби се вземат от убити животни, а не от живи заради директива на ЕС. \n    \n \t\n", "date": "2018.07.17", "title": " Шефът на БАБХ за масовата евтаназия: Спасяваме бизнес за над 1 млрд. лв."}
{"url": "http://www.duma.bg/node/171292", "text": "Във фейсбук Валентина Василева-Филаделфефс описа как съседите ни в Гърция оценяват скандала с унищожаването на животните в Странджа. Ето какво написа тя: \n\"Докато изчаквам да видя документи и снимка на болно животно, направих справка в съседна Гърция. Осъществих контакт с големите млекопроизводители и фермери, две от тях в близост до Турция, както и висш служител. \n1. Във фермите и мандрите всичко е спокойно. Наложи ми се да доказвам самоличност, понеже операторите решиха, че се шегувам, разказвайки за мерките, които е предприело нашето правителство. \n2. Гърция не изключва наличието на подобно заболяване, но дословният цитат беше - \"Това, по този начин в Гърция не може да се случи. Вие се шегувате!\" \n3. Опасността е известна в Гърция, но: \n- убиват се животни, които имат доказано най-малкото повишена температура \n- отделят се болните от здравите в различни стада \n- Прави се справка дали са предварително ваксинирани. Ако не, то отговорността се носи от държавата \n- Недопустима е евтаназия на цели стада по предположение за опасност \n- Има ли проби от млечни продукти? \nКатегоричното е, че България се управлява от примитивни престъпници!\"   \n \t\n", "date": "2018.07.17", "title": "Гръцки фермери недоумяват как се избиват цели стада"}
{"url": "http://www.duma.bg/node/171293", "text": "Управляващите намериха начин да възпрепятстват протестите в Странджанско. Tова стана ясно вчера, след провелото се във вътрешното министерство първо заседание на оперативния щаб, който ще координира ситуацията и ще следи за ограничаването на заболяванията по животните в района. Една от мерките, които ще бъдат взети заради \"загриженост към стопаните\", е \"ограничаване на големи обществени прояви със струпвания на хора в 10-километровата зона около огнищата на опасните болести\". Това означава, че в района се забраняват протести, блокиране на пътища и възможността на хората да защитят имотите и стадата си. \nОсвен ограничаването на масови прояви ще има засилен граничен контрол на товарите за пренос на месни храни. Вътрешният министър Валентин Радев заяви, че целта е да не се допусне месо, което е заразено. Има препоръка към МРРБ и към АПИ за ежедневно почистване на 10-километровата зона преди местата за граничен контрол. \nДнес ще се проведе среща на кризисния щаб с председателите на парламентарни групи. \"Целта е да се изчистят всички съмнения, защото в случая става въпрос за националната сигурност. Искаме всички да осъзнаят каква е опасността и да си поеме отговорността\", обясни Радев. Председателят на парламента Цвета Караянчева свика извънредно заседание на Председателския съвет в 9 ч. днес. \nЗа ДУМА депутатът от БСП Кристиан Вигенин обясни, че е изпратил писмо до министър Румен Порожанов с молба де се срещне с европейските експерти, които правят проверка как властта се справя със заразата. Получил е положителен отговор. Експертната мисия от дирекция \"Здравеопазване и политика за потребителите\" пристигна вчера и ще е у нас 5 дни.  \nВигенин публикува в социалните мрежи снимка на разпиляна суха слама по пътното платно на входа на Шарково. По думите му това е методът за дезинфекция на влизащи и излизащи автомобили. \"Сложена е заради посещението на министър Румен Порожанов онзи ден, тогава даже някой е сипвал дезинфекционен разтвор за няколко часа. Ей това са им възможностите и капацитетът. Затова избиват животните, защото нищо друго не са в състояние да направят, за да ограничат заразата\", възмути се социалистът. \nСлед намесата на Корнелия Нинова, обстановката в Шарково се успокои, увери ДУМА Атанас Зафиров от ИБ на БСП. Вчера той също отиде в Странджанско, за да подкрепи протестите на местните. Евтанизирането на животните бе спряно. \"Много хора от цялата страна са дошли, пазим оцелелите животни. Чакаме решението на Административния съд. БСП е сред хората и ще продължим да ги подкрепяме\", категоричен бе Зафиров. Припомняме, че БСП сезира Окръжната прокуратура в Ямбол и Софийския административен съд за проверка на действията на БАБХ в Странджанско. Левицата иска спиране на евтанизирането заради съмнения в диагнозата \"чума\". \nВ социалните мрежи депутатът от БСП Петър Кънев припомни, че още след масовото избиване на животни в с. Кости организира среща на депутатите от Бургаско и Ямболско, МЗХ и БАБХ. \"Не може да няма и други решения. Трябва да ги потърсим. Дали със създаването на карантинни депа, с имунизации на животните, дали с искане за дерогация от ЕК и Световната здравна организация, дали със специален контрол над заплашените стопанства. Специалистите да предложат. А случаят със Странджа е различен. Повтаря се на всеки 4-5 години - дали ще е шап, чума, луда крава, все едно. Животновъдството там с пълни темпове се ликвидира. За мен въпросът вече не е икономически, а е социален и политически и дори геополитически. Обезлюдяваме планина, която е на твърде важна граница\", написа той.   \n \t\n", "date": "2018.07.17", "title": "Властта забрани протестите в Странджа "}
{"url": "http://www.duma.bg/node/171269", "text": "ПРАЗНИК НА СОЗОПОЛ. Чества се на Деня на Св. Вкмч. Марина - покровителка на водите и закрилница на района. Празникът се възобновява от юли 1992 г. Св. Марина е единствената от светците, която има два храма в Созопол и един параклис в Стария град. 1279 - ЦАР ИВАЙЛО РАЗБИВА ИМПЕРАТОР МИХАИЛ VIII ПАЛЕОЛОГ. Принуден да воюва на два фронта, българският цар първоначално удържа победи срещу ромейските войски. После воюва срещу татарите, но е принуден да се защитава в крепостта Дръстър. Плъзва слух, че Ивайло е загинал, но неочаквано той се появява пред Търново, в отговор на което в България навлиза 10-хилядна византийска армия. На 17 юли 1279 г. Ивайло изненадващо връхлита върху ромейския стан и разбива армията им. (На снимката - Каменната стража на Ивайло, паметник по случай победата на царя над император Михаил) 1393 - ПРЕВЗЕТА Е СТОЛИЦАТА НА ВТОРАТА БЪЛГАРСКА ДЪРЖАВА ВЕЛИКО ТЪРНОВО. След тримесечна обсада старопрестолният град пада в ръцете на турския султан Баязид I. Мнозина историци смятат, че предателство осигурява достъп до твърдината, защитавана под водителството на патриарх Евтимий (на снимката). 1942 - ГЕОРГИ ДИМИТРОВ ОПОВЕСТЯВА ПРОГРАМАТА НА ОФ. Целите й са сваляне на монархо-фашисткото правителство, излизане от фашистката коалиция на Оста и включване във Втората световна война на страната на антихитлеристката коалиция. Документът е изчетен по нелегалната радиостанция \"Христо Ботев\". Зад него застават ляво ориентирани политически сили - Политическият кръг \"Звено\", Българската работническа партия (БРП), Българският земеделски народен съюз \"Александър Стамболийски\" (Пладне) и Българската работническа социалдемократическа партия (обединена). 1945 - ЗАПОЧВА ПОТСДАМСКАТА КОНФЕРЕНЦИЯ. Продължава до 2 август с участието на ръководителите на трите най-големи държави от антихитлеристката коалиция във Втората световна война - Йосиф Сталин, Хари Труман и Уинстън Чърчил. Целта е да се определят следващите стъпки по следвоенното устройство на Европа. Сталин потвърждава, че не по-късно от три месеца след капитулацията на Германия ще обяви война на Япония. Съюзниците подписват Потсдамската декларация, с която искат от Япония безусловна капитулация. 1998 - БЪЛГАРИЯ СТАВА ЧЛЕН НА ЦЕФТА. Централноевропейското споразумение за свободна търговия влиза в сила от 1 януари 1999 г. Договорът е подписан на 21 декември 1992 г. от Полша, Чехословакия и Унгария в Краков (Вишеградска тройка). След приемането на повечето страни от ЦЕФТА в ЕС организацията е с регионално значение за балканските държави. В момента членове на ЦЕФТА са Албания, Босна и Херцеговина, Косово, Македония, Молдова, Сърбия и Черна гора.   \n \t\n", "date": "2018.07.17", "title": "Датата"}
{"url": "http://www.duma.bg/node/171268", "text": "Помните как започна българското европредседателство. С рецитацията на един куплет от \"Отечество любезно\" на Иван Вазов на български език от устата на Доналд Туск... За края обаче на Туск трябваше да му предложат \"Елате ни вижте\" от същия автор. Щеше да е подходящо. \nШесторно убийство, перманентни бягства на затворници, над 70 протеста, някои от които продължават... Челни класации по корупция, престъпност, смъртност, измама с еврофондове, телефонни измамници, ниски доходи и ниски пенсии, политическо боричкане на двамата генерали, съседи по месторабота... Последни места в Европа и на Западните Балкани по щастие, справедливост и сигурност. Известни до болка неща, които по време на европейската говорилня в София, за която се похарчиха има-няма поне 150 милиона пари. Е, не може да се отрече, имаше много целувки, много прегръдки. Брежнев, Хонекер и Живков могат да завиждат. Черешеката на тортата беше уникалната Бронзова къща, за която също се предполага, че е дарение срещу триста и повече хиляди лева... \nПо време на председателството недвусмислено се доказа, че България е добро място за живеене на престъпници, мутри, ренегати, олигарси, политически лидери и управляващи. А на фона на кризата в ЕС нашата е нищо, ама може да се разгърне. Защото у нас всичко става при широко затворени очи. Съдебна система, главен прокурор живеят в \"нема такава държава\", а \"нема такава държава\" си я има по всички правила на Прехода. Почти три десетилетия, една трета от които управлява една политическа сила...    \nИ да си дойдем на думата за Вазов, който Туск пропусна да изрецитира: \n\"Се тоз вик ме среща, изпраща по пътя,/ по кръчми, по хижи - ума ми размътя:/ Отбивам се в селското бедно жилище, /картина плачевна душа ми покъртя!/ \"Елате ни вижте!\" Зла бедност! Неволя! Души затънели,/ набърчени булки, деца застарели./ Къс ръжено тесто в пушливо огнище / загрява се там за гърла изгладнели!/ \"Елате ни вижте!\" Вий, дето в покои в палати стоите,/ към нас приближете - вий славни, вий сити... О, доста на думи сте нази любили./ Елате ни вижте!\" \n    \n    \n \t\n", "date": "2018.07.17", "title": "Елате ни вижте"}
{"url": "http://www.duma.bg/node/171271", "text": "  Звучи странно един поет, при това далече във времето и не български, да бъде мост между сегашни наши политици и дори институции. Странно, защото от трибуната на Народното събрание прозвуча енциклопедичната констатация, че Русия е заплаха. Е, така е. Заплаха, но за онези, които продължават да делят световната култура и непреходните й ценности на опасни и партийно оцветени. \n  За разлика от изявилия се трибунен политик, има друг, млад и безспорно интелигентен, който все повече превръща едно партийно пространство в общочовешки диалог. Чрез литературата. Калоян Паргов осъществява в партийния клуб на ГС на БПС, на \"Леге\" №10 в София, най-съвременната политика - в центъра са ценностите и човекът. Нещо, което би трябвало да е първостепенно в програмите на всяка партия, наред със социалните посоки.  \n  И така, в литературния клуб се появи Ива Николова. Представи своята книга \"12 квадрата\" и прочете за пръв път пред публика няколко свои преводи на Пушкин. Нови. И само част в поредицата от преводи на зашеметяващи руски автори като Пушкин и Толстой. Всичко това предстои да се превърне в литературен факт. Това, естествено, не е странно. Но за хората с партийни капаци е повече от странно в литературния клуб на БСП в София да стъпи човек като Ива Николова. Защото не е \"наша\"... Поканата е лично от Калоян Паргов. И още с първите думи на поетесата и журналистката Ива Николова стана ясно, че тя умело поема подадения факел от ръцете на младия ръководител: литературата обединява, тя събира, тя има своята непреходна роля. Така е - в салона имаше хора с различни политически пристрастия, тук бяха и Волен Сидеров, и вицепрезидентът Илияна Йотова, творци с различни политически възгледи. Червеният салон се превърна в онова място, където гневните думи са излишни, където мислите будно вървят след знамето на човечността. \"12 квадрата\" получи и своя човешки анализ от проф. Ваня Добрева. Тази книга е илюстрирана от сина на поета Пеньо Пенев - Владимир Пенев. Илюстрациите предизвикват да се мисли за хармонията и цветовете в живота, те са неотделими от стиховете на Ива, копнеж за хармонията на душата. Това \"книжно семе\" дава зърно, стига да има кой да го обере и да го закара на публичния харман. И да го раздава... \nПризнанието на Ива, че моливът й е опасно подострен, е признание на човек, винаги неотделим от размириците на обществото и винаги търсещ своя идеал в живота. Е, ние всички го търсим, но единствено литературата ни превръща в ято, което има обща посока. Един съвременен млад политик открива пътя съм обединението в битката за ценности. Знам, че след такъв политик тръгват представители на всяко поколение. И на моето, понякога твърде скептично към смелия полет. Едно литературно поле ни напомня чрез този млад политик, че написаното слово, в което са тревожните и светлите реки на сърцето, принадлежи на всички. \"Непрекъснато някой от нас си отива, важното е какво оставя...\" Един цитат от тази книга, книгата на Ива Николова, тази устремна и различна поетеса и журналистка, тази устатница, както я нарече един литературен критик, влагайки в това чертата от характера й да не мълчи, да крещи... Тази Ива, която ни дава и нежността, и многобагрието на словото. Ето това многобагрие на словото, чието и да е то, когато извежда чистите помисли на сърцето, когато търси в битието светулките на надеждата и не ги оцветява в червено, синьо или в какъвто и да е друг цвят - то ни дава силите да правим неща, които остават. Такива неща се озвучават в един литературен партиен клуб. И ни предизвикват да търсим хармонията на душите и да искаме да отстояваме ценности.  \n  \n    \n \t\n", "date": "2018.07.17", "title": "Пушкин обединява партии?  "}
{"url": "http://www.duma.bg/node/171270", "text": "Затворих последната страница и първата ми работа беше да се запитам що за книга е \"Адютант на Богородица\" от Росен Панчалиев*. Отговорът ми не дойде веднага. Навярно ще предизвикам скептицизъм и снизходителни усмивки, но ще го изрека. Този роман, удивително кратък, само от сто страници, е едно малко литературно чудо, изригнало от дълбините на т.нар. магическа проза. Росен Панчалиев е потопил перото си в бездънната \"мастилница\" на Добруджа и в тъй любимата му военна тематика, в жестокостта и надеждите на Първата световна война. Панчалиев е и известен журналист и издател на периодика, свързана най-вече с военната авиация. \nНай-впечатляващото, според мен, е неговият стил, който трудно може да бъде сравнен с друг - сбъднал мечтата на всеки един разказвач да го разпознават дори по \"миризмата\". От една страна, е наистина е много близо до този на Валентин-Караманчевия стил например, от друга, не можеш да не направиш аналогия и с един нашумял много след смъртта си в последните години брилянтен белетрист  - Георги Божинов, а от трета  - с могъщото перо на Добруджа Севда Костова. От всеки по-малко може да се открие, но то е така омесено и подправено с чисто панчалиевски ухаещи \"подправки\", че се е получило нещо съвсем различно и непривично за читателя. \nГлавният му герой, поручик Сотир Симов, оцелял по чудо при раждането си от вълци в свирепите добруджански снегове, намира дом за себе си в селския храм \"Въведение Богородично\". Израства в немотия, глад, студ и неволи и с всякакви още злини човешки, които се стоварват само върху избраните, със светотатствената убеденост, че неговата майка е Богородица, а Исус му е брат. Без дом и семейство, той прохожда в черквата и където и да ходи по света, винаги се връща в нея. Той е пълен сирак от мига, когато проплаква за пръв път, баща му загива в Сръбско-българската война, майчицата му умира при раждането му. С часове стои пред иконата на Света Богородица, която в детското му съзнание се слива с образа на майка България. И тръгва за нея във войните - като баща си. Остава жив и в кървавата мелница на Първата световна, след като сътворява чудеса от подвизи, а военните хирурзи буквално го събират и шият парче по парче. И през цялото време не изпуска да изпаднат от душата му Богородица и неистовата му вяра в Бога. И любовта му към Калина, с която не им е писано гнездо да свият и криле да разперят.  \nИ се стига до най-магичния и невероятен момент в повествованието, когато иконата на Света Богородица слиза от стената на черквата и се отпечатва на гърба му и така той странства по многострадалната Добруджа, за която Господ е тъй наредил, според думите на Митя: \"Не сме мърдали от туй село и тая земя, па се родихме турци, поживяхме като българи, а ще си идем от той свят като румънци. Голем смех.\"  \nА иконата след смъртта на Сотир ще заеме своето вечно място дълбоко в земята и така Добруджа и православната вяра се съединяват в единно цяло вовеки. \nНе се разказва това, което е създадено да се чете. Една книга търси своето място в литературата. Ще го намери ли, или по стара българска привичка отново ще отминем предизвикателното и необяснимото, което блика от всяка страница? \n    \n \t\n", "date": "2018.07.17", "title": " Нещо като роман и то какъв"}
{"url": "http://www.duma.bg/node/171273", "text": "  Тези дни издателството \"Захари Стоянов\" публикува моето ново изследване \"Стратегия за догонващо икономическо развитие на България до 2040 година\". В следващите редове представям нейното съдържание. I. Икономически и социални цели на България: \nПрепоръчвам да си поставим 18 цели. Ето някои от тях: 1. Повишаване на БВП на човек от населението. \n Препоръчвам сценарий Е - 75-80% от средното равнище в ЕС. 2. По-високи доходи и потребление. Сега сме последни в ЕС с около 25-30%.  \n3. По-справедливо разпределение на доходите. Ограничаване растежа на доходната поляризация. \n \n  \nПояснение: горната крива показва растежа на БВП в съпоставими цени, а долната - на средната работна заплата. Ножицата между тях се разтваря. 4. Да се направят радикални подобрения в структурата на икономиката: модерна индустрия, земеделие, материални услуги. \n5. Да се създаде съвременна енергийна база на икономиката, основана на ядрени и нови източници на енергия. Енергоикономично развитие. \n6. Да се създаде съвременна комплексна инфраструктура. \n7. Да се осигури всеобщ достъп до качествено здравеопазване. Отказ от търговския подход за оценка на лечебната дейност. \n8. Да се осигури по-високо качество на образованието и квалификацията. Ликвидация на неграмотността. \n9. Да се смекчи демографската криза. Предотвратяване на демографската катастрофа (виж фиг.3.) \n Пояснение: Данните от 1900 до 2001 г. са от съответните преброявания на населението, за 2016 г. - по оперативни данни на НСИ, а за 2050-2100 г. - прогнози на Икономическия и Социален съвет на ООН. \n10. Опазване на околната среда. \n11. Равноправна интеграция в ЕС. Засега резултатите от членството ни са противоречиви. \n12. Ограничаване на емиграцията от България и на имиграцията от други страни към България. \n13. Подобрение на националната, битовата и личната сигурност. \n14. Ограничаване на престъпността и корупцията. II. Икономически и социални политики за постигане на целите:  Препоръчвам политики в 32 направления. Ето някои от тях: 1. Политика на ускорен догонващ растеж на БВП: 8-9% средногодишно през следващите десет години; 7-8% през второто десетилетие; 6-7% през по-следващите десетина години. Със сегашните 3,0-3,5% продължаваме да изоставаме от средното равнище в ЕС по БВП на човек от населението. \n2. Завръщане на държавата в управлението на икономиката - като регулатор и като собственик-оператор. Придържане към принципа \"и пазар, и държава\". Те трябва да се допълват, а не да се противопоставят. Няма на света държава, където всичко се решава от пазара. \n3. Конкуренцията е двигател на догонващото развитие, а не доминиращата частна или държавна собственост. Качеството на живота на хората определя коя собственост е по-добра. С разделянето на собствеността от управлението отпада движещата сила на частната собственост. Такава има само в малките фирми. Корпорациите, които определят икономическото развитие, не са класически частни обединения, а динамични обществени формации. \n4. Нужна е балансирана държавна политика към труда и капитала. Те трябва да са равноправни пред закона и да се конкурират под икономическото слънце. Конфронтацията между тях е вредна за обществото. \n5. Нужна е съвременна политика за реиндустриализация. Възраждане на модерната високо технологична индустрия. Повишение на дела на индустрията в секторната структура на икономиката и намаление  на услугите. \n6. Нужна е съвременна аграрна политика. Спасяване на земеделието от външна конкуренция. По-рационална вътрешна производствена структура. Делът на зърното да намалява, а делът на плодовете, гроздето, зеленчуците, животновъдството да расте. Намаление на европейските и другите субсидии за зърнопроизводството и повишението им за другите отрасли. Повече внимание на дребното и средното земеделие. Ограничения за максималния размер на земята, която едно лице или семейство може да притежава. \n7. Нужна е радикална нова политика по здравеопазването. Всеобщ достъп до нормални здравни услуги. Увеличено публично финансиране и ограничаване разходите на пациентите от 50%, както е сега у нас, на 20%, каквото е средното в ЕС. Повишение на заплатите на медиците и доставка на модерна апаратура. Незабавен отказ от търговския закон, по който работят болниците сега. Забрана на спекулативното \"обрастване\" на държавните и общинските болници с частни. Повишение на ролята на държавата и общините в здравеопазването.  \n8. Нужна е нова политика по образованието. Подобряване на качеството, което напоследък се влошава опасно. Ориентация към всеобщо безплатно образование. Възстановяване на техническото средно образование. Всеобща грамотност. Без високо образование и квалификация няма висок растеж. Нарастваща роля на държавата в образованието и науката. \n9. Необходими са форсирани икономически и други мерки за смекчаване на демографската криза. Повишаване на раждаемостта, намаление на смъртността, ограничение на емиграцията, увеличаване продължителността на живота.     Етническите измерения на кризата са още по-тревожни: най-остра е тя в българската етническа група и изобщо липсва в циганската. Нужно е много активно държавно икономическо стимулиране по всички аспекти на демографската криза. Това е най-голямата опасност за България през настоящото столетие. В 2100 г. може да се върнем 200 години назад по броя на населението (виж фиг. 3). \n10. Ограничаване на демографското ограбване чрез изтичане на мозъци и на генетичен потенциал. Последствията са опустошителни за България и другите бедни страни. През 1950 г. у нас са родени 182 хил. деца, а през 2017 г.- само 64 хил. Тенденцията е силно тревожна. На тези страни се отнемат много повече ресурси, отколкото им се дават от богатите държави чрез официалните трансфери. \n11. Нужна е нова политика по доходите. Радикално повишение на доходите е възможно само чрез ускорен икономически растеж, но за това са нужни огромни предварителни инвестиции и много време. Бързи, но по-скромни резултати са възможни чрез ново разпределение на брутните доходи между печалба и заплати, т.е. намаление на нормата на експлоатация, а също и чрез по-високо данъчно облагане на високите доходи. Нужно е съразмерно повишение на производителността и на доходите. Финансовата и социалната стабилност са еднакво необходими. Едната не може без другата. \n12. Необходима е нова европейска данъчна политика. По-високи средни данъци. Отказ от \"плоските\" данъци и въвеждане на умерено прогресивно облагане с необлагаем минимум. Диференциран ДДС с по-ниски проценти за лекарствата и за детските стоки и учебни помагала. И по-високи за луксозните стоки. Повишаване дела на бюджетните приходи от преки данъци за сметка на косвените. Повишаване на имотните данъци до равнището на западноевропейските. Преместване на данъчното бреме от бедните и средните слоеве, както е сега, към заможните и богатите, както е в Западна Европа.  \n13. Отваряне на \"досиетата на прехода\": Ревизия на 80-100 най-големи приватизационни и концесионни сделки. Проверка за произхода на богатството на 500-600 български олигарси. Давността да не важи за престъпленията в приватизацията и концесиите. Обществото чака решителни действия на властите. Ако не бъдат предприети, са възможни непредвидими последствия, като се има предвид, че около 75% от населението ни живее в бедност или риск от бедност, а 3-5% - в охолство. \n14. Нужен ли е внос на работна сила от трети страни: причини, последствия, мащаби. Решението е в ускорено повишение на заплатите; форсирано разширение на средното техническо образование; възстановяване на осъвременени трудови войски; привличане на кандидати от компактни български общности от чужбина. Недопустимо е да се прогонват нашите хора в чужбина чрез поддържане на ниски доходи и да се внася работна сила от трети страни. \n15. Интеграцията на България в ЕС: Резултатите от нашата 11-годишна интеграция в ЕС са противоречиви. В ЕС няма ясна концепция за бъдещето: Федерация или конфедерация. Западноевропейските правителства са за заличаване на националната идентичност на страните членки и създаване на монолитни европейски съединени щати. Това не трябва да се допуска. Европа има вековни национални традиции и е силна с националните си различия. \n16. Ограничаване на миграцията от Африка и Азия. Причини: оскотяваща бедност; външни интервенции, разпалвани отвън безредици. Миграционния пожар трябва да гасят тези, които го запалиха - правителствата на САЩ и техните европейски съюзници. Имигрантите да бъдат приютявани от правителствата на страните, които ги поканиха. Миграционната политика на ЕС е погрешна. Занимават се с последствията, вместо с причините. Квотният принцип не е подходящ. Дъблинското споразумение трябва да бъде тотално ревизирано. Да не се допускат икономически мигранти в България. Ние сме транзитна държава. У нас почти няма имигранти, защото не сме привлекателни за тях с бедността си. \n    \n \t\n", "date": "2018.07.17", "title": "   Стратегия за догонващо икономическо развитие на България до 2040 година "}
{"url": "http://www.duma.bg/node/171276", "text": "\"Минимум месец и половина платен родителски отпуск ще бъде задължителен за всички членки на ЕС\" - Г-жо Микова, как са уредени различните видове отпуск в България на фона на останалите страни от ЕС? \n- В момента в ЕС се обсъжда нова Директива за равновесието между семеен и професионален живот, която цели по-добро съвместяване на професионалния с личния и семейния живот. Тя ще даде повече права на работещите, ангажирани с отглеждане на деца или полагащи грижи за възрастни хора. Документът в момента е в процес на преговори, одобрен е от Съвета на министрите на ЕС и предстои Европейският парламент да даде позиция. \nДирективата засяга и родителския отпуск. В България този отпуск вече е уреден. Той е за работници и служители, които вече са използвали отпуска по бременност и раждане, както и за отглеждане на малко дете до 2 г. Те имат право на 6 месеца родителски отпуск до навършване на 8 г. на детето. Този отпуск може да ползва всеки родител - и майката, и бащата, като на всеки от тях се полагат по 6 месеца. Българското законодателство предвижда възможност единият родител да може да прехвърля на другия поне 5 месеца от своя отпуск и да запазва правото си само на 1 месец родителски отпуск. Т.е., ако една майка, след навършване на 2 г. на детето, реши да ползва родителски отпуск, тя може да поиска от бащата да й прехвърли 5 месеца от полагащия му се 6-месечен отпуск. Така майката може да има общо 11 месеца родителски отпуск, който се ползва на части или наведнъж, до навършване на 8 г. на детето. Тя може да ползва по 5 дни, по 6 дни, но може да вземе и 11-те месеца заедно, накуп. \nОсобеността на този вид отпуск по българското законодателство е, че той е неплатен. С промените и предложенията в тази нова директива се предвижда поне месец и половина от този отпуск да се заплаща на родителите, които го ползват. С други думи, ако се приеме директивата във вида, в който са направени предложенията, ще се наложи българското законодателство да бъде изменено така, че да осигури на родителите, които ползват платен годишен отпуск, поне месец и половина заплащане и на т.нар. родителски отпуск. \nСлед приемането на директивата българската държава може да увеличи този период, но това ще бъде национално решение. На нито една държава не пречи, ако постигне съгласие между социалните партньори с оглед финансовите параметри, с които разполагат работодателите, да увеличи периода на заплащане. Но минимумът от месец и половина платен родителски отпуск ще бъде задължителен за всички страни членки на ЕС. \n- Какво още предвижда директивата в тази връзка? \n- Полагат се максимално по 6 месеца на всеки от родителите, както е сега у нас. Разликата от нашето законодателство е, че ще бъдат запазени 2 месеца непрехвърляем отпуск. Т.е., ако сега един баща може да прехвърли 5 месеца от своите 6 на майката, занапред ще може да прехвърля само 4 от своите 6 месеца. С други думи, грижите на бащата ще се увеличат с 1 месец. \nВажно е да се знае, че този отпуск се дава при поискване, по желание на родителите, така че никой никого не задължава да го ползва. Ако не бъде ползван до 8 г. на детето, той изгаря.  \nДруг момент, който се обсъжда, е увеличаването на възрастта на детето от 8 на 10 г., с което се удължава периодът на ползване на родителския отпуск. \n- Да разбирам ли, че в България нещата в това отношение са по-добре уредени?  \n- На този етап може да се каже, че сме изпреварили европейското законодателство и добре сме транспонирали родителския отпуск. В някои отношения българското законодателство е по-добре уредено от много европейски страни. Различното е, че родителският отпуск у нас е неплатен, за съжаление. Именно това трябва да се промени в България и да се осигури някакъв вид заплащане, дори и минимално. \n- Очаква ли КНСБ отпор от работодателите, ако се постави въпросът за платен родителски отпуск? \n- Много е вероятно да има несъгласие. Ако на европейско ниво бъде прието поне месец и половина да бъдат платени, това ще е в помощ и на българските синдикати да отстоят правата на работещите, както и при последващо изграждане и създаване на разпоредби, за да можем да се аргументираме и да търсим заплащане на този вид отпуск. Много често, когато става въпрос за даване на допълнителни средства, работодателите не са съгласни. \n- Какви други отпуски на европейско ниво се уреждат и къде сме ние? \n- В рамките на същата директива за съвместяване на професионалния с личния живот става въпрос и за дългосрочните грижи, и за схеми за подпомагане на хората, които полагат такива грижи за зависим човек от семейството - възрастен или болен родител, или дете в неравностойно положение. Предложенията са такъв вид отпуск да не бъде по-малък от 5 работни дни в годината. Според българското законодателство, в момента за възрастен всяко осигурено лице може да ползва до 10 работни дни отпуск в годината. \nНо очакваме да разберем какви ще са настроенията на Европарламента, как ще завърши въобще приемането на директивата. \n- Означава ли, че когато директивата бъде приета, България трябва да намали тези дни? \n- Това, което ще предвиди директивата, ще са минимални параметри, ние имаме малко по-добра законодателна уредба. Особеност на тези 10 дни по българското законодателство е, че се ползват като отпуск по болест. Например, ако работник или служител трябва да вземе отпуск за гледане на болен родител, може да вземе от личния лекар не повече от 10 дни, които са регламентирани в Наредбата за експертизата за работоспособността и във връзка с Кодекса на труда. \nОсвен това, въпрос на тълкуване е дали няма тези 5 дни по директивата да бъдат погълнати от 10-те осигурени, които вече имаме.  \nВ това отношение може да се каже, че сме по-добре от Европа. Както и по отношение на отпуските за бременност, майчинство и раждане и за отглеждане на малко дете.  \n- За какво друго по отношение на отпуските настоява КНСБ? \n- Настояваме да се търси начин в Кодекса на труда да намери място т.нар. целеви отпуск за семейни причини. Това е едно от нашите отдавнашни искания към правителството. Платеният годишен отпуск се ползва за възстановяване на работната сила, а не по семейни причини. Затова сме разработили предложения, в които настояваме да се даде право на работника и служителя, когато е необходимо, да има право на отпуск по семейни причини. Например, ако трябва да се заведе някой болен член на семейството в болница и се налага в средата на работния ден да излезе от работа, да не е необходимо да иска съгласието на работодателя, а да ползва такъв отпуск. Как насред работния ден работодателят ще позволи някой да излезе от работа? Идеята ни е в такъв момент да се задейства правото на отпуск по семейни причини. Служителят подава молба за такъв целеви отпуск и няма да е необходимо да ползва от годишния си платен отпуск, което сега често се прави.  \n- Този целеви отпуск платен ли ще бъде? \n- Това е основният спор с работодателите. Обсъждали сме го и те по принцип са склонни да приемат такъв вид отпуск. Но този въпрос предстои да бъде обсъждан отново, когато бъде приета директивата.  \n- В други страни това уредено ли е? \n- Мисля, че е уредено. Такива отпуски понякога се уреждат с колективни трудови договори и са политика на предприятието.     \n \t\n", "date": "2018.07.17", "title": "Европейска директива ще уреди баланса между семейство и кариера"}
{"url": "http://www.duma.bg/node/171272", "text": "Две години, след като го създаде, МОН тръгна да поправя правилника за създаването на Обществените съвети към всяко училище и детска градина, които бяха измислени с новия училищен закон (ЗПУО), наложен от ГЕРБ. И какви са поправките? Ами, видите ли, родител на дете, което е завършило училището, със заповед на директора можел да остане в обществения съвет до приключването на тригодишния си мандат. И още - обществените съвети вече няма да обсъждат годишния доклад за дейността си с родителите от цялото училище, както се искаше досега. Въпросните съвети са създадени според МОН с цел \"да се създадат активни и демократични общности за подпомагане и граждански контрол в училищата. А целта на поправката, според мотивите на експертите, била да се създадат допълнителни условия за постигане на така описаната цел. \nЕй на това му се вика \"дрън-дрън, та пляс\" - нещо, което вече две години е основно занимание на властта по повод на злополучния ЗПУО. Тук ще се съсредоточим само върху т.нар. обществен съвет, който почти дублира настоятелството във всяко училище. На него обаче законът му е дал огромнейши права - да одобрява стратегията за развитие на учебното заведение и да приема годишния отчет на директора; да участва в работата на педагогическия съвет при обсъждането на учебните програми; да съгласува учебния план; да предлага политики за подобряване на качеството въз основа на резултатите от самооценката и външното оценяване; да се произнася по разпределянето на бюджета и на допълнителните приходи; да участва в комисиите за атестиране на директорите и на учителите; да съгласува избора на учебниците; да одобрява план-приема и пр.  \nДотук добре. Обаче. На кого се предоставят всичките тези огромни правомощия, за които се изискват познания и квалификация и от които зависи всъщност цялата дейност на училището или детската градина? Членове на обществения съвет са: един представител на финансиращия орган (МОН или общината) и трима родители, а в професионалните училища - и един представител на работодателите, определен от областния управител. Някъде да виждате изискване поне за образователен ценз или за компетентност, която да съответства на дадените права? В обществения съвет съвещателен глас имат трима представители на учениците, директорът може само да присъства, а учителите се явяват, ако евентуално ги поканят от височайшите представители на съвета!         \nНяма по-страшно нещо от това некомпетентността да решава проблемите, дейността и съдбата на компетентните. Едно на ръка, че в големите градове няма откъде да се вземат за всичките училища и детски градини общински служители, компетентни във финансите и в просветата. Общината, да речем, може да делегира права на избрани от нея грамотни в посочените области хора. Това би могло да стане с елементарна поправка в правилника, създаден от МОН (ЗПУО функционира де факто чрез 279 подзаконови актове, вменени на изпълнителната власт). Но МОН не я прави, ами се е загрижило някой родител да не изпадне от съвета, ако детето му е вече завършило училището.  \nПо-големият проблем, убийственият за училището проблем, обаче е, че на родителите се дават права и отговорности, за осъществяването на които те нямат нужната квалификация и нямат представа дори от нормативната уредба. Учители от цялата страна алармираха за това, още когато се приемаше законът в НС. Никой не ги чу. На състоялата се по идея на градския съвет на БСП в София дискусия за средното образование на 7 юли т.г. директори и учители от училища, в които ромчетата преобладават, поставиха остро въпроса за обществените съвети. Всеки може да си представи какво унижение е за един директор или учител, когато цигани с основно образование или без всякакъв образователен ценз в качеството си на родители решават в обществения съвет какви учебници да бъдат избрани и какъв да е учебният план или да оценяват работата на педагозите! Това е разграден двор, а не образователна система, категорични бяха участниците в дискусията, дошли от различни краища на страната. Не може обществените съвети да се формират по описания в закона и правилника начин, възмущаваха се педагозите.  \nХич не са прави, че не може. Както виждаме - не само може, но и се практикува с пълна сила точно това. Такива работи се правят, когато някой се е заел с перфидни ходове да унищожи образователната система на България, докато иначе публично лее сълзи за недостига на учители и за качеството на училищното обучение. Затова и родителите не искат децата им да учат в едно училище с ромско мнозинство и правят чудеса, за да ги преместят другаде, отбелязаха училищни директори. Обидно е да си учител и да те оценяват напълно некомпетентни хора, негодуват педагозите. Магьосници сме, справяме се въпреки законите и въпреки наредбите, въпреки униженията и пълното пренебрежение към нашето мнение, казаха учителите на срещата. Чудовищни неща се вършат в образованието на принципа проба-грешка, поправка с нова грешка и т.н., но всичкото това се отразява трайно върху българското училище, категорични са те.      \nЕто това мислят най-важните хора в училището - учителите, подопечни за съжаление на МОН. И вместо министерството да се заеме спешно да предложи поне няколко наложителни - сега и веднага, поправки в закона, то губи трудов ресурс да прави нищо незначещи промени и да гради \"условия за създаване на активни и демократични общности за подпомагане и контрол\" на училищата!          \n    \n \t\n", "date": "2018.07.17", "title": " Агресивното невежество - на върха  "}
