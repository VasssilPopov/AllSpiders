{"url": "http://www.duma.bg/node/165785", "text": "В най-лошия вариант загубите за бизнеса в ЕС заради \"Брекзит\" ще възлязат на 58 млрд. паунда, като най-засегнати се очаква да са секторите \"Автомобилостроене\", \"Земеделие\", \"Хранителна индустрия\", каза Ева Майдел, евродепутат и председател на Европейското международно движение, на конференция на тема \"Подгответе се за \"Брекзит\" - последствия за европейския бизнес\". Форумът е организиран от Европейското международно движение в партньорство с КРИБ, с участието на главния преговарящ на ЕС за напускането на Великобритания Мишел Барние. \nБлизо 30 на сто от българския бизнес очакват негативи от \"Брекзит\" заради опасенията им от евентуални търговски ограничения, административни процедури и нови регулаторни изисквания. Опасенията им се дължат до голяма степен на неяснотата към какъв тип отношения ще се стреми Великобритания с ЕС, каза Ева Майдел и изрази увереност, че ако имат навременна информация, българските делови среди ще успеят да направят нужните промени в бизнес планирането си. \nКато цяло \"Брекзит\" може да се отрази неблагоприятно на хората и бизнеса в различна степен според изхода на преговорите, нито един от сценариите не може да замени ползите от членството на Великобритания в ЕС, заяви Майдел.   \n \t\n", "date": "2018.04.27", "title": "30 на сто от българския бизнес се притесняват от \"Брекзит\""}
{"url": "http://www.duma.bg/node/165791", "text": "България няма да кандидатства за влизане в еврозоната скоро, стана ясно вчера от думите на премиера Бойко Борисов, който участва на тематична дискусия, организирана от председателя на ПЕС Сергей Станишев и евродепутата от ГЕРБ Ева Майдел. В началото на годината финансовият министър Владислав Горанов обяви, че до юни 2018 г. страната ще подаде заявка за ERM2, или т.нар. чакалня на еврозоната. На форума \"България е еврозоната. Икономическата логика срещу митовете\" премиерът обясни, че европейските институции не обичали да им бъдат поставяни конкретни срокове. По негова информация било по-добре България да изчака с подаването на заявката за чакалнята до една година, за да има положителен резултат. \n\"ЕК работи в момента да ни подготвят документите, да ги внесем, да имаме пътна карта до месец. Това се разбрахме с вицепрезидента на ЕК и комисар по финансите Валдис Домбровскис и мисля, че оценките, които получаваме навсякъде и като критерии ние абсолютно сме ги покрили\", заяви Борисов. Той отбеляза, че в пътната карта от ЕК от нас се иска първо да влезем в Банковия паричен съюз, а след това в ERM2. Според него България не представлява риск за Европа, защото \"не си продадохме златния резерв\" и защото имаме добър фискален резерв. \nСтанишев подчерта, че не бива да изпускаме кандидатстването, защото в противен случай рискуваме процесът да се отложи за неопределено време. Според него сега зависи дали поколението, родено при приемането ни в ЕС, ще може да получава заплатата си в евро през 2025 г. Имаме прозорец от възможности, които не бива да изпускаме, насърчи той българските управляващи и опозиция. \nТрябва да има един план за влизането в еврозоната, одобрен от всички политически сили. И който и да дойде на власт, да го изпълнява. Притеснявам се, че няма да постигнем разбирателство по това как да изпълняваме този план, коментира Корнелия Нинова. \nВажно е България да стане част от паричния съюз и да бъде в ядрото на правенето на европейски политики, подчерта бившият икономически министър и зам.-председател на ПГ БСП за България Драгомир Стойнев. Той подчерта, че не е важно само формалното изпълнение на критериите. \"Нужна е цялостна реформа на пазара на труда, не е достатъчно да кажем, че безработицата е 6%, тъй като в България има много нискоквалифицирани работници, които в бъдеще ще оказват натиск върху фискалната политика\", обясни социалистът. \n  \n\"Важно е, без въпросите да се политизират, да има обективна информация как еврозоната ще повлияе върху темповете на икономическо развитие и в каква степен това би помогнало за изравняването на жизнения стандарт на българските граждани, с този на гражданите на други държави членки\". Това е заявил президентът Румен Радев на среща вчера с Валдис Домбровскис, заместник-председател на Европейската комисия за еврото и социалния диалог. Радев е отбелязал, че за българите би било полезно да се запознаят с опита на други европейски държави, преминали по същия път. За гладкото протичане на процеса на присъединяване Европейската централна банка е предложила проект на Пътна карта, която очертава основните етапи на процеса, до присъединяването на България към Механизма ЕРМ 2. Осъзнаваме, че решението за приемането ни в еврозоната зависи от ЕЦБ и от страните членки, но във вътрешноикономически план е необходимо да се работи за повишаване на доходите, подчерта още Румен Радев.     \n \t\n", "date": "2018.04.27", "title": "Властта отлага кандидатстването за еврото"}
{"url": "http://www.duma.bg/node/165789", "text": "След спорове и в ресорната комисия, и в Народното събрание ГЕРБ все пак реши да подкрепи идеята на \"Обединените патриоти\" Комисията за енергийно и водно регулиране (КЕВР) да има правомощията да проверява сделки за над 20% от капитала на енергийни дружества. Текстовете бяха одобрени на първо четене в пленарната зала, но преди разглеждането на второ четене бяха трансформирани и в крайна сметка енергийните дружества трябва да уведомяват енергийния регулатор за предстоящи сделки за над 20% от капитала на дружеството. \nС редакционни поправки в пленарната зала, внесени от \"БСП за България\", идеята на \"Обединените патриоти\" влезе в Закона за енергетиката. Предложението беше одобрено със 142 гласа \"за\", 16 \"против\" и нито един въздържал се. Срещу него гласуваха депутатите от ДПС. \nДепутатът от БСП Таско Ерменков коментира, че тази промяна отговаря на очакванията на обществото и ще бъде внесено успокоение, че българските институции се грижат за техните интереси. Неговият колега Жельо Бойчев припомни, че КЕВР има правомощията да проверява изпълняват ли се лицензионни задължения, но няма функции да проверява сделка и дори не е официално уведомена за продажбата на ЧЕЗ България. \nСпоред Рамадан Аталай от ДПС текстовете са намеса в търговски сделки и взаимоотношения и може да доведат до загуба на арбитражното дело, заведено от ЧЕЗ Груп срещу страната ни. Той допълни, че и други икономически сектори са от значение за националната сигурност - например производството на хляб, и попита дали ще има специални изисквания за продажбата на хлебопекарни. Бойчев обаче коментира, че в случая с ЧЕЗ България става въпрос за монополист, който предоставя услуга с \"огромно социално измерение на гражданите\". \nДелян Добрев от ГЕРБ заяви, че има политическо решение в партията предложението да бъде подкрепено, за да бъдат \"успокоени страстите\". Той коментира, че не е много сигурно дали този текст ще може да има ретроактивно действие и дали КЕВР ще има правото да разгледа сделката между ЧЕЗ Груп и \"Инерком България\". \"Има голяма разлика между това да контролираш сделки в банковия сектор и пенсионните фондове и съответно други правомощия да контролираш частни сделки\", каза още той. \nПо-рано вчера Асоциацията на организациите на българските работодатели (АОБР) предупреди за готвени нови протести, ако Народното събрание не подкрепи промени в Закона за енергетиката, които ограничават влизането на регулирания енергиен пазар. В позиция до медиите от организацията посочиха, че ако предложението не бъде прието, цената на тока за бита ще се повиши с поне 20%, защото потребителите трябва да платят допълнително още 330 млн. лева. \nПреди ден на заседанието на парламентарната комисия по енергетика Делян Добрев внесе предложение за промяна в закона. Според него регулаторът ще има право да отказва квота за регулирания пазар на производители, чиято цена е с 10% над прогнозната пазарна цена за регулаторния период.  \nДвустранните договори за покупка на електроенергия на този етап ще се сключват единствено през специалната платформа на Българската независима енергийна борса (БНЕБ). Това стана след като депутатите отхвърлиха предложение на депутата от БСП Атанас Костадинов за промяна на влезлите в сила правила от 1 януари 2018 година.   \n \t\n", "date": "2018.04.27", "title": "ГЕРБ подкрепи текстове за повече правомощия на КЕВР при енергийни сделки"}
{"url": "http://www.duma.bg/node/165786", "text": "\"Това, че външният дълг е под ограничението от 60% от БВП, е добре, но няма от какво да се хвалим с това, че сме в първите три в Европа по нисък дълг.\" Това коментира вчера пред БНТ депутатът от БСП за България проф. Румен Гечев по повод хвалбата от преди ден на премиера Бойко Борисов за намаляване на външния дълг на страната. \"Добре е да се хвалим, ако сме в първите три в Европа по жизнен стандарт, тъй като сам по себе си делът на дълга в БВП не означава нищо\", заяви Гечев. \"Същият дълг в БВП имат Бангладеш и Демократична република Конго. Много по-нисък дял в БВП имат Екваториална Гвинея, Гватемала, Либерия, Парагвай, Таджикистан и Узбекистан. Тоест никъде по света макроикономистите не определят жизнения стандарт като дял на дълга в БВП\", коментира народният представител. \n\"Умните страни си поддържат дълга в рамките на ограниченията, държавата вкарва повече ресурси в икономиката чрез публично-частно партньорство и развиват националната си икономика\", обясни Гечев. \"Когато държавата взима дългове и ги инвестира чрез пазарни инструменти заедно с частния бизнес - тогава резултатът е положителен\", коментира той и допълни, че дългът трябва да бъде контролиран и трябва да бъде използван разумно. \nВсичко е въпрос на доза и разчети. Според Гечев почти 30 години България няма дългосрочна икономическа програма за развитие. \"Много правителства и това правителство в момента не знае какво правим - къде ни е секторната политика, къде ни е разписана в детайли политиката за стимулиране на износа\", допълни той. \n    \n \t\n", "date": "2018.04.27", "title": "Проф. Румен Гечев: Вместо с външен дълг да се похвалим с жизнен стандарт"}
{"url": "http://www.duma.bg/node/165787", "text": "Бързаме веднага след спиране на отоплението да започнем отчета на уредите, тъй като имаме срокове, съобщи вчера пред БНР председателят на Асоциацията на фирмите за дялово разпределение Огнян Димитров. \"До края на май ще приключим, след което се изработват изравнителните сметки. Около 1 юли изравнителните сметки се раздават на клиентите. Те имат 1 месец да си ги разгледат и питат по тях при нас, след което ги изпращаме в \"Топлофикация\", за да им ги калкулира в юлската сметка, която ще получат след 15 август\", съобщи той. \nГолямата въпросителна обаче дойде след решението на Върховния административен съд, с което беше отменена формулата, по която се прави изчисляването на дяловото разпределение. Димитров обясни, че за момента сметките ще се изчисляват по сегашните законови разпоредби. Той каза, че не участват в групата, която прави анализ на решението на съда.  \n\"Винаги има хора, които не са доволни от своята сметка, но не считам, че в случая положението е толкова фрапиращо, както беше изкарано\", заяви омбудсманът на \"Топлофикация\" Деян Дянков. Жалбите на потребителите не са се увеличили, каза говорителят на дружеството Елизабет Павлова. \"Клиентите, които отправят запитвания по отношение на мартенските сметки, по-скоро искат информация за начина на формирането им. Когато я получат, за тях това е достатъчно. Като брой запитвания във фейсбук страницата на дружеството и на двата мейла в последните 6 дни са 36. Няма и някакъв особено силен трафик и в кол центъра\", коментира Павлова. Омбудсманът на \"Топлофикация\" Деян Дянков също потвърди, че няма увеличение на оплакванията. \"Даже оплакванията за мартенските сметки са по-малко от оплаквания изобщо за месечни сметки. Имаме 3 обаждания и 2 сигнала по мейл\", каза той.  \nКомисията за енергийно и водно регулиране (КЕВР) обаче изиска в сряда от ръководството на \"Топлофикация София\" информация за сметките на клиентите през март. В тридневен срок дружеството трябва да представи пълни данни за количеството топлинна енергия, която е доставена и фактурирана на потребителите за март 2017 г. и за март 2018 г. общо и по групи клиенти. КЕВР е изискала и данни за броя на битовите потребители, избрали дяловото разпределение да се извършва по прогнозни данни. За тези потребители топлоснабдителното дружество трябва да посочи както количеството на потребената от тях топлинна енергия, така и начислените суми в сметките им за март 2017 и за март 2018 г. \nОтделно в регулатора трябва да постъпи информация и за броя на битовите клиенти, избрали дяловото разпределение да се извършва по реален месечен отчет на средствата за дялово разпределение в имотите на клиентите, количеството на потребената от тях топлинна енергия, както и начислените суми в сметките им за двата месеца. След получаването на цялата искана информация КЕВР ще изготви подробен анализ, резултатите от който ще бъдат публично обявени.       \n \t\n", "date": "2018.04.27", "title": "Изравнителните бележки за парно ще са готови през юли "}
{"url": "http://www.duma.bg/node/165790", "text": "България има най-високите такси върху преводите в евро за чужбина и от чужбина към България. Това заяви в интервю за БНТ заместник-председателят на Европейската комисия Валдис Домбровскис. Случва се да платите хиляди евро такса за една транзакция, добави той. \nЕвропейската комисия предложи да направи трансграничните такси за плащания в евро по-евтини във всички държави членки на ЕС. Предоставяме на гражданите от страните, които са извън еврозоната, същите условия като тези в страните от еврозоната, каза Домбровскис. \nСпоред новия регламент българите ще плащат същите такси в евро, каквито са таксите в местната валута. Така вече ще говорим за такси от няколко цента или безплатни транзакции, каза Домбровскис. \n\"Преди всичко се предполага, че българите трябва да имат възможност да си отварят сметки и в евро в българските банки. И във всеки случай повечето плащания между страни от еврозоната и страни извън нея така или иначе се извършват в евро. За да ви дам пример - няма много плащания в лева към Полша. Затова мислим, че отварянето на сметки в евро ще помогне в голяма степен. Става въпрос за плащания в евро от и към страни от еврозоната\", добави той. \n    \n \t\n", "date": "2018.04.27", "title": "България с най-високите такси върху преводите в евро за и от чужбина"}
{"url": "http://www.duma.bg/node/165788", "text": "Българо-румънска компания, която ще се занимава с въпросите за третия мост край Дунав, ще бъде създадена до края на тази година. Идеята за съвместна компания е на регионалния министър Николай Нанков и на транспортния Ивайло Московски. Това съобщи Нанков пред депутатите от регионалната комисия. Новият мост нямало да е мултифункционален - с ж.п и шосе, а само с шосейна връзка. През май предстои среща с румънския посланик по темата, а през юли ще има нарочна среща по въпроса за транспортна свързаност между Унгария и Румъния. Идеята включвала и финансиране от бюджетите на двете страни. Имало и втори вариант - стартиране на концесионни процедури за три от мостовите съоръжения. С най-напреднала проектна готовност бил мостът между Силистра и Кълараш. Мостът край Русе предизвикал най-голям концесионен интерес. Проблем обаче ще се окаже отсечката от румънска страна - попада в защитена зона Натура 2000. Нанков обясни, че концесионен интерес има и за мост край Силистра. Вариантът с Никопол вероятно ще е последен, макар и централно разположен, но с лоша инфраструктура.  \nВчера стана известно, че екипи на Агенция \"Пътна инфраструктура\" (АПИ) изкърпват асфалтовата настилка на \"Дунав мост\" от българска страна, съобщиха от Областното пътно управление в Русе. Ремонтните дейности ще продължат до събота. По тази причина е въведена временна организация на движението в участъка, където се полага нов асфалт. Идеята е ремонтът да приключи преди предстоящите почивни дни около 1 и 6 май. От областното управление информираха, че до няколко седмици ще започне и обновяване на осветлението на мостовото съоръжение. \n    \n \t\n", "date": "2018.04.27", "title": "Правят българо-румънска компания за третия мост на Дунав"}
{"url": "http://www.duma.bg/node/165784", "text": "В края на месеца годишното увеличение при жилищното кредитиране е 9,1% и изпреварва ръста при заемите за потребление и за бизнеса, показват предварителните данни на Българската народна банка (БНБ). Към 31 март отпуснатите от банките жилищни заеми достигат 9,653 млрд. лева. \nВ централната банка отчитат, че кредитите за домакинствата и фирмите, които ги обслужват, към 31 март са 19,974 млрд. лева и за една година се увеличават с 6,3%. Потребителските заеми възлизат на 7,919 млрд. лева и се увеличават със 7,2% спрямо март 2017 г. На годишна база другите кредити намаляват с 5,8% и достигат 1,111 млрд. лева. \nБНБ обяви, че заемите за бизнеса нарастват с 2,3% на годишна база и в края на миналия месец достигат 31,451 млрд. лева. Кредитите, предоставени на финансови предприятия, са 2,421 млрд. лева и в сравнение с март 2017 г. се увеличават с 64,5%. \nВ централната банка отчитат, че през миналия месец вземанията от неправителствения сектор се увеличават с 5,3%, достигайки 54,956 млрд. лева. В края на март 2018 г. кредитите за неправителствения сектор са 53,846 млрд. лева, или 51,3% от БВП. На годишна база те се увеличават с 5,6%. Към 31 март депозитите на неправителствения сектор достигат 72,399 млрд. лева, като годишното им увеличение е 5,6%. \nСпестяванията на бизнеса в края на март са 21,674 млрд. лева и в сравнение с година по-рано се увеличават с 13%. Депозитите на финансовите предприятия намаляват с 31,1% на годишна база. В края на миналия месец спестяванията са 2,652 млрд. лева. Депозитите на домакинства и фирмите, които ги обслужват, в края на март са 48,073 млрд. лева и се увеличават с 5,5% на годишна база. \n    \n \t\n", "date": "2018.04.27", "title": "Над 9% ръст в жилищното кредитиране за година"}
{"url": "http://www.duma.bg/node/165722", "text": "Новият звезден хитов проект на \"Dеер Zone\" и 100 Кила се нарича \"Papi Papi\", а страхотното видео към него вече успя да раздвижи интернет пространството и привлече вниманието на феновете. Песента впечатлява с весело реге настроение, запомнящ се припев и закачливи рими от 5-кратния носител на титлата \"Най-добър рапър на годината\". Музиката и аранжиментът на парчето са на \"Deep Zone Project\", текстът е на 100 Кила, а режисьор на видеото е Добромир Николов. Продукцията е подкрепена от Networx и Martin Audio. \nВ клипа \"Dеер Zone\" (вече с новата си певица Ева-Мария) телепортират феновете в епохата на Дивия Запад и показват тогавашния начин на забавление и лайфстайл в типичен каубойски Saloon бар и мариачи дрехи. DJ Dian Solo и китаристът Дани Димитров пуснаха мустаци специално за видеото с цел по-добро пресъздаване на образите. \nПоказвайки истинската същност на таланта си, емблематичните за страната музиканти от \"Dеер Zone\" представят за пореден път уменията си в смесването на заразителен денс ритъм с хип-хоп рими, доверявайки се на нежните и чисти вокали на Ева-Мария, подплатени с безспорното силно рап присъствие на 100 Кила. \"Papi Papi\" всъщност е невероятно умело преплитане на електронни елементи с бунтарската страст на хитовия рапър, което превръща парчето в истински и незабавен клубен химн. \nГрупата притежава безкомпромисен нюх за успешно взаимодействие с други артисти и зад гърба си вече има над десетилетие история с поредица хитове, сред които \"DJ, Take Me Away\" (с Йоана Драгнева, която ги отвежда на \"Евровизия 2008\"), \"I Love My DJ\" (с Надежда Петрова, получил наградата за най-добър трак на годината), \"Никой друг\" (взривоопасно парче с Криско с миксирани дъбстеп, електро, фолклор и рап), \"Няма не\" (с Бобо). Логичното продължение в звездния списък от супер успешни имена, с които \"Dеер Zone\" си партнира, е това на 100 Кила. Формулата е спазена, събирайки една от най-добрите ни банди в денс музиката и модерния електронен саунд с неподправения суров и истински талант на рапъра 100 Кила. \nФормацията и изпълнителят обединяват сили и за съвместни концертни и клубни участия, където ще представят най-доброто от репертоара си в по-различно шоу, което може да се гледа в \"Арена Армеец\" на 22 май. Другите дати ще бъдат обявени скоро във фейсбук. Deep Zone: https://www.facebook.com/DeepZoneProject/а \n100 Kila: https://www.facebook.com/official100kila/а   \n \t\n", "date": "2018.04.27", "title": "100 Кила записа нов звезден хит  "}
{"url": "http://www.duma.bg/node/165717", "text": "Спортният редактор на ДУМА на 28 април ще бъде нацелуван от прекрасната си съпруга Цвети и от чаровната си дъщеричка Йоана. Ние се присъединяваме към празника на семейство Милашки, като пожелаваме на нашия Мърци да е здрав, все така грижовен, обичан и невероятен съпруг и баща. Дерзай, следвай мечтите си и покорявай нови върхове! Наздраве! От колегите в ДУМА   \n \t\n", "date": "2018.04.27", "title": "но не можем да пропуснем да кажем \"Наздраве!\" "}
{"url": "http://www.duma.bg/node/165720", "text": "Третият сезон на възхвалявания от критиците сериал-антология \"Геният\" ще е посветен на живота на създателката на митове и значима литературна фигура Мери Шели. Продукцията на Fox 21 Television Studios ще направи своята глобална премиера по National Geographic в 172 страни и на 43 езика през 2019 г. \nМери Шели (1797-1851) е брилянтен мислител, радикална интелектуалка и прото-феминистка. Тя пише един от най-ярките романи в модерната епоха още в юношеските си години. \"Франкенщайн, или новият Прометей\" е поучителна история за нездравите научни амбиции и елегантно разсъждение за социалните институции, личната свобода и състраданието. Произведението пленява въображението на читателите и продължава да е актуално 200 години след публикуването си. Шели майсторски създава жанра научна фантастика/ужаси със своя разказ за съживеното чудовище, като по-късно става авторка и на пост-апокалиптичния роман \"Последният човек\". \nИзпълнителният продуцент Рон Хауърд казва: \"Мери Шели е вдъхновила много автори на филми със своя разказ за създанието, съживено заради болни научни амбиции. Но малцина са успели да уловят нейните дълбоки разсъждения над обществото в мита, който е оставила след себе си. Малцина знаят за борбата й с неравенството между половете, за другите й творби, за влиянието й върху други важни за историята хора и върху обществото като цяло. Целта на този сериал е именно да показва хора като Мери Шели, невероятния й интелект, състраданието й и смелостта й.\"     \n \t\n", "date": "2018.04.27", "title": "Мери Шели става част от \"Геният\""}
{"url": "http://www.duma.bg/node/165719", "text": "Грънчарско колело ще се завърти на 28 април, събота, от 14 ч., в НДК, ет. 4, за да напомни на посетителите за тайнството на древния занаят и богатото въображение на българските майстори. Гостите ще имат възможност да наблюдават демонстрацията, както и да се опитат собственоръчно да направят стойностно произведение. \nМайсторството на грънчарството в миналото се е пазело в тайна, не е излизало от рода и се е предавало от поколение на поколение. Съществуват различни техники за създаване на керамични изделия, които ще бъдат показани от \"Работилничка за изящни изкуства\". \nОт първостепенно значение за демонстрационните събития от проекта \"Улица на занаятите \"Песента на колелетата\" е да се представи българската култура и културно наследство като достойна част от европейската и световната.   \n \t\n", "date": "2018.04.27", "title": "Грънчарско колело се завърта в НДК"}
{"url": "http://www.duma.bg/node/165718", "text": "Британският художник Роджър Хайорнс вече е погребал три излезли от експлоатация самолета в Обединеното кралство, Чехия и Холандия като част от амбициозен, ленд арт проект, който едва сега излезе наяве. \"Мислех си за една акция, но с течение на времето идеята се превърна в мрежа\", разкри творецът в интервю за BBC Radio. \n\"Имам творба близо до реката Оруел, извън Ипсуич, в Източна Англия, където обичал да играе Джордж Оруел\", уточни Хайорнс. И добави: \"Самолетът е погребан в дълбока дупка в хълмистата земя. Машината не е достъпна за обществеността и всъщност вече е гъста поляна.\" \nМеждувременно холандски колекционер поръчва произведения на художника, който тъкмо е получил британски модел от програма за аерокосмическо развитие през 1984 г. от военна база в Източна Англия. Самолетът е демонтиран, сглобен и погребан през февруари в Харлем. \"Можете да влезете в самолета; последното парче е от бетонна инфраструктура - спираловидно стълбище - всичко, което трябваше да се добави\", сподели номинираният за наградата \"Търнър\" художник. \nВ края на миналата година друг самолетен проект се прочува, когато 400 души видяха съветски МИГ 21 да влиза в Eli Beamlines Laser в Прага - лазерна лаборатория за физически и материални изследвания. Проектът беше финансиран и съорганизиран от галерия \"Рудолфинум\" в чешката столица. \"Заравянето на парче от историята на Студената война в паркинга на лаборатория, финансирана от ЕС, е сериозна инициатива\", смята художникът. Според него \"има толкова много късни постмодерни направления, които се свързват помежду си, това е случаен колаж на мрежовата реалност и нейните слоеве. Погребението е все още мистифициращ процес, отделянето от света в този случай наистина е опустошително\". \nМеждувременно, Хайорнс води дискусии с евангелски свещеник в Нигерия за заравяне на самолет в Абуджа. \"Той показва нова насока на своето паство. Тук съм, за да дам благословията и съветите си на тези, които искат да погребат самолети по каквато и да е причина или дневен ред. Глобализирана мрежа за погребения е това, което ме интересува\", казва още Роджър Хйорнс. \nПо-ранен план за погребване на изведен от експлоатация Boeing 737 jetliner в родния му град Бирмингам засега е задържан. Проектът трябваше да бъде реализиран в сътрудничество с галерия Ikon. \"Имаше по-неотложни приоритети в Бирмингам; Галерията се бори със съкращения на финансирането от местните власти\", не скри художникът. Планът все пак може да продължи.     \n \t\n", "date": "2018.04.27", "title": "Британски творец погребва самолети"}
{"url": "http://www.duma.bg/node/165721", "text": "Легендарният музикант Григорий Лепс се представи в изключително достойна светлина пред цяла Русия. Звездата никога няма да забрави периода, когато е ментор в шоуто \"Голос\" през 2017 г. Първородната дъщеря на изпълнителя - Инга, се записва без неговото знание за участие в музикалния формат и бива допусната до кастинга \"На сляпо\". Това поставя певеца пред една от най-трудните дилеми в живота му. \nМомичето определено се оказва талантливо, но няма никаква професионална подготовка. Лепс веднага познава гласа на дъщеря си, но решава да не натисне заветния червен бутон. По-късно в интервю за руските медии Григорий признава, че бащините чувства несъмнено са го подтиквали да го направи, но като професионалист и ментор в предаването не можел да си го позволи. \n\"Инга не успя да се справи добре с песента \"Not about angels\" на британската певица Birdy. На едно място дори беше много зле\", критичен е Лепс. \"Поне година трябва да работи с подходящите вокални педагози и след това ще видим. Сега е още рано\", допълва музикантът. \nСпоред останалите ментори във формата обаче девойката има много красив и отличителен тембър. Единствено високото ниво на сезона и малките проблеми с интонирането не са им позволили също да се обърнат и тя да продължи участието в шоуто. \nОт своя страна, Инга искрено признава пред цяла Русия: \"Много се вълнувах. А и за първи път пея на сцена.\" Въпреки всичко, Григорий Лепс става и изпраща с целувка най-голямата си дъщеря, като тихо й прошепва, че много се гордее с нея, с което напълно заслужено двамата обират овациите на публиката. \nПървият голям концерт на звездата у нас е на 3 ноември в \"Арена Армеец\". Билетите на цени от 40 до 70 лв. се продават в мрежата на Eventim в цялата страна и онлайн. ВИП пакети за събитието има на bileti365.com, уточниха организаторите от Moko Solution.   Повече информация:    \n \t\n", "date": "2018.04.27", "title": "Григорий Лепс загърби първородната си дъщеря"}
{"url": "http://www.duma.bg/node/165730", "text": "Мюзикълът \"Оркестър без име\", който бе обявен за 28 април в \"Арена Армеец\" и за 30 април в зала \"Колодрум\" в Пловдив, се мести за есента поради технически причини. Новите дати са 23 октомври в София и 25 октомври в Града на тепетата, в същите зали. Купените билети за 28 и 30 април важат без презаверка. Датите са потвърдени и от световноизвестните диско легенди \"Бони М\", които ще пристигнат у нас специално за спектакъла. Желаещите да върнат своя пропуск могат да го направят в срок от 1 до 31 май.   \n \t\n", "date": "2018.04.27", "title": "Местят \"Оркестър без име\" през октомври"}
{"url": "http://www.duma.bg/node/165735", "text": "Роджър Уотърс ще представи хитове от най-великите албуми на \"Пинк флойд\" - \"Wish You Were Here\", \"The Wall\", \"Animals\", \"Dark Side of the Moon\", както и песни от новия си албум \"Is This the Life We Really Want?\" на 4 май в \"Арена Армеец\".  \nМащабната продукция пристига в София с над 20 тира и 6 автобуса. За първи път в България зрителите ще присъстват на концерт със съраунд звук. За целта ще бъдат изградени специални озвучителни кули, разположени на осем позиции в залата. Общият обем на оборудването, което ще бъде окачено в \"Арена Армеец\", ще е над 80 тона. Уникалният спектакъл включва най-съвременните аудио-визуални ефекти, разтърсващ звук, както и впечатляващо светлинно шоу, информират организаторите от \"София мюзик ентърпрайсис\".  \nОграничен брой билети може да се купят от касите на \"Тикетпро\" и \"Ивентим\", както и онлайн на   и  .     \n \t\n", "date": "2018.04.27", "title": "Роджър Уотърс пристига с 20 тира и 6 автобуса"}
{"url": "http://www.duma.bg/node/165736", "text": "Новата песен на Живко Петров с \"LaTiDa\" и Рут Колева са големите победители в пролетния конкурс на БНР. Галаконцертът на 49 конкурс за нова българска поп и рок песен \"Пролет 2018\" се състоя в сряда в Първо студио на Българското национално радио. \nПървата награда спечели \"LaTiDa\". Песента \"Не и на теб\" е по музика и аранжимент на Живко Петров, текст Гергана Турийска, с продуцентската подкрепа на \"Bon-Bon Music\". Брилянтното вокално изпълнение е на три млади дами - Десислава Христова, Елизабет Нешева и Яна Белева, които ще си поделят парична премия от 3000 лв. \nРут Колева спечели специалната награда на конкурса, което й осигури възможност да представи България на фестивала \"Евросоник\" в Грьонинген, Холандия, както и да реализира самостоятелен концерт в Първо студио на БНР. През януари 2019 г. Рут ще представи продуцираното от нея парче \"Collide\" на престижната сцена на фестивала.  \nМиро, фронтменът на \"Saint Electrics\", който представи страната на \"Евросоник\" тази година, сподели, че фестивалът е невероятна възможност, която всеки български музикант трябва да преживее. Втора награда и 2000 лв. получиха Lina Nikol & K Ross. Песента \"До сутринта\" е по музика на Веселина Николова, текст Росен Кукошаров и ар. Магомед Алиев-Мага. Наградата за дебют отиде при Лъчезар Кацарски и блус бандата му \"The Cool Cats\". Талантливият незрящ млад музикант, който, освен че има вълшебен глас, е мултиинструменталист, подари на публиката парчето \"Mr Blues\". \nЖурналистическата гилдия даде своя глас за новия проект на вокалиста на \"Сленг\" - Rewind. Песента \"U B The Change\" е по музика и текст на Владимир Михайлов. За песента \"All I Have\" \"Dead Man's Hat\" получиха специалната награда на класацията \"БНР Топ 20\" и имат възможност да се представят на Радио парк феста на БНР, който ще се състои на 15, 16 и 17 юни на голямата поляна в Южния парк в София. Наградата на слушателите отиде при \"Indigo Kids\" и \"Sadisfied\".    \n \t\n", "date": "2018.04.27", "title": "\"LaTiDa\" и Рут Колева са големите победители в пролетния конкурс на БНР"}
{"url": "http://www.duma.bg/node/165732", "text": "Балкан брас квинтет гостува с концерт на Културно-информационния център на Република Македония в София, ул. \"Оборище\" 7, днес, 27 април, от 18.30 ч. Формацията в състав Стоянче Косовски - тромпет, Гоце Цоневски - тромпет, Александар Гошев - валдхорна, Явор Костов - тромбон, и Баю Стаев - туба, ще изпълни композиции от Владимир Джамбазов, Томислав Зографски, Хендел, Джеремая Кларк, Албениц, Гершуин, Ленард Бърнстейн, Бизе, Енио Мориконе, Сони Компанек, Мануел Пенела. Духовият квинтет е плод на сътрудничеството между музикантите от Македония и България и след техни съвместни изпълнения в различни състави и ансамбли в двете страни се стига до създаване на брас квинтет през 2017 г.   \n \t\n", "date": "2018.04.27", "title": "Концерт на Балкан брас квинтет"}
{"url": "http://www.duma.bg/node/165731", "text": "В съботния афиш на куклен театър \"Весел\" на 28 април от 11 ч. в читалище \"Искра\" във Велико Търново е гостуващият спектакъл на кукления театър от Търговище. Един по-различен и забавен поглед към приказката \"Житената питка\" по Ангел Каралийчев показва сценичната адаптaция на Мая и Митко Димитрови от куклен театър \"ММ\". Сценографията е на Наталия Гочева, а музиката - на Петко Манчев. Участват Русан Стаменов и Стела Стойнова. Постановката е на Димитър Димитров.   \n \t\n", "date": "2018.04.27", "title": "\"Житената питка\" в театър \"Весел\""}
{"url": "http://www.duma.bg/node/165733", "text": "Столичната библиотека, Съюзът на българските писатели, Националната библиотека \"Св. св. Кирил и Методий\" и издателство \"Захарий Стоянов\" организират представяне на книгата на Любомир Левчев \"Островът и всичко останало\" с пастели от Николай Майсторов. Премиерата е на 30 април, понеделник, от 18 ч. в централното фоайе на Националната библиотека \"Св. св. Кирил и Методий\".     \n \t\n", "date": "2018.04.27", "title": "Любомир Левчев представя новата си книга в НБКМ"}
{"url": "http://www.duma.bg/node/165734", "text": "Предполагам, че празник е животът за поета Димитър Събов. Животът, който е станал на руини. И от тази материя пониква авторът като форма на живот, както е било, е и ще бъде. Един болезнен поет, какъвто е роденият. Още четири стихосбирки стоят като жалони от 1994-та, в която година излиза \"Рибата, оная мила сводница\", четири години по-късно е \"Кътниците на зимата\", през 2010 г. издава \"Бутик за смърт\" и след други четири години по-късно - \"Докато вятърът е малолетен\". Сега, 2018 - \"Руините на празника\". Още веднъж ще кажа - това са жалоните по пътя на неординерния мислещ, болезнен, наранен още в утробата на живота поет. По двадесетина са стихотворенията в петте дотук стихосбирки. Възможно ли е да не потръпнеш пред подобно откровение: Господи, позволи ми \nда умра на път - \nтихо и делнично, \nбез страх и тържественост, \nс билет в джоба. \nЗащото само ти знаеш \nкъде отивам... Такова нещо може да напише като молба към Бога Роденият Поет. Ще продължа да давам доказателства, че този поет изниква от руините на живота... Горча ми живот,/ като хинин... Бягах стъписан от тебе \nмного далече, \nно ти ме застигаше - топъл, \nнеистов и трескав. Искам да не правя коментар, оставям това на читателя. Димитър Събов е млад човек, с обременена от руините на празника душа, затова е и това признание: Уж наизуст те научих, \nа все твоето име не случвах. \nДнес, уморен, \nвръщам ти свободата \nс въпрос последен: \nДокъде си ушил \nмоята риза ледена? Така говорят истинските поети. \n---------- \nКнигата ще бъде представена от Елена Алекова на 30 април от 18.30 ч. в НЛС \"Старинният файтон\". Ще има рецитал. \n    \n \t\n", "date": "2018.04.27", "title": "Поезия от руините на живота"}
{"url": "http://www.duma.bg/node/165774", "text": "Оставка заради кражба на кремове от супермаркет подаде ръководителката на автономната област Мдарид Кристина Сифуентес, съобщи в. \"Вангуардия\".  \nТези дни в медиите се появи видео, на което се вижда охранител да изважда от чантата й откраднатите кремове в специална стаичка на супермаркета. Инцидентът е станал през 2011 г. Сифуентес е откраднала две кутии с крем срещу застаряване за 40 евро. Магазинът се намирал недалеч от службата й.   \nНа пресконференция, на която обяви оставката си, 53-годишната чиновничка в испанската столица заяви, че видеото е доказателство за събирането на компромат от нейните опоненти. Тя добави, че \"напуска с високо вдигната глава\".      \n \t\n", "date": "2018.04.27", "title": "Уличиха в кражба висша чиновничка"}
{"url": "http://www.duma.bg/node/165737", "text": "Държавната опера в Стара Загора представя премиерата \"Процесът Мерилин Монро\" на 27 и 28 април от 19 ч. в Дом Витгенщайн във Виена. Режисьор е Огнян Драганов, сценографията е дело на Тодор Демеров. Участват Нели Нечева, Тереза Бракалова, Теодор Петков, Рихард Баумгартнер, Марина Бее, камерен оркестър на Държавната опера в Стара Загора с концертмайстор Румен Какамъков и балет - Радост Младенова-Арабаджиева, Анелия Димитрова, Юлияна Коева, Кармен Дерминташ. \nОперата за трети път ще гостува на Българския културен институт Дом Витгенщайн в австрийската столица. \"Процесът \"Мерилин Монро\" е последната творба на известния австрийски композитор Роланд Баумгартнер. За първи път камерното заглавие е представено през 2014 г. в Русе. Утвърденият творчески екип в лицето на композитора Роланд Баумгартнер, режисьора Огнян Драганов и диригента Андрия Павлич дава нов живот на произведението, родено в австрийската столица - този път спектакълът се осъществява със солистите, оркестъра и балета на Старозагорската опера и австрийски актьори. \nМястото за реализация не е избрано случайно. Сцената на Българския културен институт Дом Витгенщайн ще продължава да бъде привлекателен център, където Старозагорската опера гостува с дръзки и експериментални проекти. \"Процесът Мерилин Монро\" обединява усилията на творци от различни страни. Баумгартнер е учил във Виенската музикална академия, има специализация при Ленард Бърнстейн, работи с Филаделфийската и Пражката филхармония, както и с поп легендата Енгелберт Хъмпърдинг... Диригентът Андрия Павлич е близък приятел на Баумгартнер, той има престижни участия във Фолкс опер и преподавателска дейност в консерваторията \"Густав Малер\" във Виена. Съвременният оперен театър обединява различните видове изкуства и това сътрудничество продължава да се развива в международен план. В режисьорското си решение Огнян Драганов търси още по-активно и органично взаимодействие между български певци и австрийски артисти.      \n \t\n", "date": "2018.04.27", "title": "Старозагорската опера гостува във Виена  "}
{"url": "http://www.duma.bg/node/165801", "text": "По повод 24 май Общинският съвет на БСП в Ямбол и Клубът на левите интелектуалци в града организират областен литературен конкурс под наслов \"Помогни ми да те возвися\". \nЗа БСП приоритетна политика е преодоляване на неграмотността и развитие на нови поколения българи с високи компетенции и самочувствие, политика, която създава общество на знанието, и образование, което не води до социално разграничаване на българските ученици, категорични са ямболските социалисти. \"Целта на конкурса е да провокира в учениците размисли за сакралността, силата, красотата и смисъла на словото. Едновременно с това да не забравят да се гордеят, че именно ние, българите, сме цивилизационно свързани с азбуките Глаголица и Кирилица и имаме уникален принос в тяхното съхранение и разпространение. Писменият човек носи силата, дадена от Бога, защото \"В началото бе словото\", категорични са от БСП в Ямбол. \nВсички, желаещи да участват в конкурса, да са с есе или кратък разказ като темите са \"Делото, завещано от Кирил и Методий, мост към бъдещето\" и \"Словото, което наранява, извисява и спасява\". Срокът за представяне на творбите е до 17 ч. на 18 май, награждаването ще е на 25 май.     \n \t\n", "date": "2018.04.27", "title": "БСП в Ямбол обяви конкурс \"Помогни ми да те возвися\""}
{"url": "http://www.duma.bg/node/165803", "text": "Бойко Борисов ще предложи на МС решение държавата да поеме финансовите разходи при евентуален съдебен процес в САЩ на Желяз Андреев. Това стана ясно след среща на премиера, министъра на правосъдието Цецка Цачева, главния прокурор Сотир Цацаров с Желяз Андреев и другите четирима българи, за които САЩ искат екстрадиция. Припомняме, че щатски съд търси Андреев във връзка с водено разследване от властите във Флорида срещу 11 души по обвинения, че са нарушили ембаргото за търговия със Сирия. \nПо време на разговорите Борисов, Цачева и Цацаров са подчертали, че България не поставя под съмнение договора за екстрадиция със САЩ, но и че правата на българските граждани ще бъдат защитавани. Главният прокурор смята, че направените анализи показват, че не са налице всички предпоставки за екстрадицията. Цацаров е посочил, че не е изпълнено основното условие за това, а именно наличието на двойна наказуемост. \nПремиерът Борисов е подчертал, че текат консултации между българските институции и американските власти по казуса. Той е уверил младежите, че към момента и посланик Рубин, и партньорите, които участват в консултациите в сряда, проявяват разбиране и се отнасят конструктивно към решаването на проблема. \nЖеляз Андреев заяви, че близките му се чувстват по-спокойни и вярват, че този случай ще бъде изчистен скоро и ще възтържествуват истината и справедливостта. Борисов обяви, че след срещите се е разбрало, че поне няма да има нужда да се задържат под стража, докато текат процесите.     \n \t\n", "date": "2018.04.27", "title": " Държавата може да поеме разходите за защита на Желяз Андреев в САЩ"}
{"url": "http://www.duma.bg/node/165799", "text": "Макар че говори за легла, Националната здравна карта (НЗК) в същността си представлява ограничение на броя болни, които може да лекувате и касата ще плати. Това заяви председателят на Центъра за защита на правата в здравеопазването (ЦЗПЗ) д-р Стойчо Кацаров. Според него при отделение по вътрешни болести с 10 легла до този момент и според Здравната карта тези легла стават 5, това означава, че месечно може да се отчетат 5 болни, а не 10, както досега. В крайна сметка ще отчетете два пъти по-малко, отколкото досега сте могли да отчитате - това е идеята на Здравната карта - НЗОК да плати за лечението на по-малко болни, коментира д-р Кацаров. \nПрипомняме, в предложения модел на НЗОК броят на леглата във всички болници се намалява с около 6 хил. \"Шест хиляди легла по-малко при оборот от 6 дни, толкова е средният оборот в страната, това прави 36 хил. болни по-малко, платени от НЗОК на месец, или около 400 хил. хоспитализации по-малко, платени в рамките на година. Общият брой на хоспитализациите миналата година е около 2 млн., 400 хил. по-малко според НЗК ще бъдат платени следващата година. По-малко платени от НЗОК лекувани болни. \"Въпросът е - ако касата не ги плати, кой ще ги плати? Няма кой друг освен самият болен\", обяснява д-р Кацаров. \nВторият проблем според д-р Кацаров е, че намалява броят на болните, които могат да бъдат отчетени по скъпите клинични пътеки. Освен че се намалява общият брой легла, намалява и броят на легла от най-високото трето ниво на компетентност - драстично, 3 пъти почти, допълни д-р Кацаров. \nПо 30 минути преглед, платен от касата, при специалист предвижда картата, заяви за ДУМА лекар. Той пресметна, че по каса може дневно да преглежда по 12 пациенти, 13-ият трябва да си плати. Според лекаря по този начин се ограничава достъпът на пациенти и до специализирана извънболнична помощ. \"Дори направленията при джипито за специалист да са неограничени, самият специалист не може да приема дневно повече от 12 души, за които плаща касата\", коментира лекарят и припомня, че картата дава на специалистите и по 2 часа дневно за попълване на документи. Той прогнозира, че занапред и в България ще бъде като в Европа - пациентите ще чакат с месеци за преглед при специалист. \nДУМА припомня, че проектът за Национална здравна карта предвижда още един общопрактикуващ лекар да има 1500 пациенти.   \n \t\n", "date": "2018.04.27", "title": "Касата плаща за лечението на по-малко болни със Здравната карта  "}
{"url": "http://www.duma.bg/node/165800", "text": "\"Поздравявам президента Радев, госпожа Фандъкова и Министерството на труда и социалната политика за прекрасната инициатива - да съберат на едно място хора с увреждания, законодателната, изпълнителната, местната власт и бизнеса.\" Това заяви председателят на БСП Корнелия Нинова след откриването на Специализирания кариерен форум \"Равенство значи повече\" - среща на отговорния бизнес и хората с увреждания. В него се включиха над 20 български и международни организации, представляващи бизнеса в България. \"Това е пътят, заедно да намерим верните решения. Хората с увреждания не искат съжаление и подаяния. Те искат да бъдат пълноценни граждани, да работят, да пътуват, да дават своя принос за развитието на обществото. Ние сме готови да им осигурим тези възможности. Едно общество се оценява и по отношението към слабите и беззащитните. Да покажем, че сме зряло общество\", каза Корнелия Нинова.   \n \t\n", "date": "2018.04.27", "title": "Хората с увреждания не искат подаяния, а да допринасят на обществото"}
{"url": "http://www.duma.bg/node/165802", "text": "Столичният общински съвет и Центърът за градска мобилност целят получаването на съдебна индулгенция за незаконосъобразно взетите решения от мнозинството на ГЕРБ. Това заяви общинският съветник от БСП Милка Христова по повод  заседанието на ВАС от сряда за цената на билета в градския транспорт. Съдът трябва да се произнесе по повод решението на Административния съд в София, с което се отменя решението на СОС за увеличаване на цената на еднократното билетче на 1,60 лв. \nХристова припомни, че заедно с колегите й от групата на БСП в СОС от два месеца предупреждават, че се готви процедурна хватка от мнозинството на ГЕРБ в СОС, която цели делото за билетчето да бъде прекратено пред ВАС, и цената му да се запази. Така на 5 април  СОС прие нова наредба, уреждаща организацията на транспорта, с която се отменя изцяло обжалваната наредба. \n\"Целта на занятието е елементарна и много ефективна. Делото, което е пред ВАС, остава без предмет на обжалване и без правен интерес, поради което следва да бъде прекратено все едно, че незаконосъобразното решение никога не е било взето, обясни Милка Христова. Според нея действията на ГЕРБ водят дотам, гражданите да не могат да стигнат до краен съдебен контрол.     \n \t\n", "date": "2018.04.27", "title": "Милка Христова: СОС и ЦГМ злоупотребяват с правото "}
{"url": "http://www.duma.bg/node/165805", "text": "ГЕРБ, БСП, ДПС и ОП са сигурните участници в следващ парламент. Това показват данни от национално представително изследване на \"Екзакта Рисърч Груп\", проведено между 12 и 18 април сред 1000 души. Ако сега се провеждаха парламентарни избори, 24,5% биха гласували за ГЕРБ, а 20,5 на сто - за БСП. ДПС е с електорален дял от 6,1 процента, а ОП с 5,5%. С 1,1 на сто \"Воля\" би загубила шансове за участие в следващ парламент. \nИзследването показа, че общественото мнение е разделено на две за това дали расте, или намалява влиянието на ГЕРБ и БСП. 27% смятат, че влиянието на ГЕРБ расте през последните месеци, а според 29 на сто то намалява. БСП разширява влиянието си според 26 на сто, а според 28 процента го свива. Повечето партии, които не са представени в парламента, са оценявани от хората като губещи политическо влияние. \nСпоред 56% от анкетираните предсрочни парламентарни избори не са нужни на страната ни. 27 на сто искат предсрочен вот. 53% от избирателите на БСП се обявяват за предсрочни избори. \n      \n \t\n", "date": "2018.04.27", "title": "\"Екзакта\":  ГЕРБ, БСП, ДПС и ОП влизат в НС, ако вотът е днес"}
{"url": "http://www.duma.bg/node/165806", "text": "ГЕРБ гледат на младите като на гайки в партийна машина, на кротки изпълнители, които аплодират тогава, когато има заповед. Това заяви депутатът от \"БСП за България\" Явор Божанков в декларация на левицата. За съжаление разбрахте посвоему думите на г-н Туск, когато ни припомни стиховете на Вазов, че България предлага \"при всеки поглед нови, по-нови красоти\", обърна се той към мнозинството в НС. \n\"Започнахте председателството с корупционен скандал около НДК. Логично завършвате с още по-голям. Ако ви обвиняват, че подкопавате включването на младите хора в политиката, то винаги можете да възразите, че новите плочки вече приличат на скейтборд парк, а това си е жива младежка политика\", подчерта Божанков. \"Оставяме настрана колко унизително е да представяте България по такъв начин. Основният проблем е, че младежите виждат българското председателство като подкопаващо и заплашващо целия процес на включването им в политиката. И не само това, а и  унищожаване на труда на поколения наред в тази посока. Това не го казва БСП, а самите младежи\", отбеляза депутатът. \n\"Това не е форум на младежкия ГЕРБ и тук вицове не вървят. Може би трябва да сме благодарни, че този път не целуваха ръка\", коментира Божанков. Той припомни философското послание на Борисов към идните поколения да се плодят. \"Сега вече и те са озарени. Младите отдавна получиха светлина кой да стане овчар, кой да сади картофи. Може да си припомним и други стратегически мисли на премиера как министри лично, на ръце, пренасят щъркелчета или блатни кокичета\", поясни Божанков. Ако сме свикнали народът да плаща за всички нагласени поръчки и грешки на управлението, ГЕРБ да платят за пиенето и танцьорките, които предложиха по време на младежката конференция, защото Европа отказва да плати, призова той. \n    \n \t\n", "date": "2018.04.27", "title": " ГЕРБ гледали на младите като на \"гайки в партийната машина\""}
{"url": "http://www.duma.bg/node/165804", "text": "Нямаме никакво искане да се променя трасето на магистрала \"Струма\" заради откритите при с. Покровник останки от късно римско селище, някой си прави пиар и вдига шум на наш гръб, заяви вчера директорът на Националния археологически институт с музей (НАИМ) при БАН и ръководител на проучването доц. Людмил Вагалински. Това е безсмислено, но ще е скъпо, добави той. \nВ последните дни инициативен комитет, начело с Лазар Андреев, настоява трасето на магистралата да бъде изместено, за да бъде запазено селището. Комитетът пише писма до всички институции, а вече и над 700 души в Благоевград са събрали подписка с такова искане. В интернет пък Даниел Димов, живеещ от 10 г. в Германия, направил група за запазване на римския обект при село Покровник. \nВсичко със строителството на магистралата е наред, няма никакъв смисъл да се мести трасето, защото откритите късноримски останки от тV в. са предимно в основи и с нетраен градеж, от който не може да се направи туристическа атракция, всички сме на едно мнение - и строители, и археолози, и пътната агенция, уточни Вагалински. По думите му, всички ценни находки от разкопките са събрани и надлежно прибрани, обектът е документиран и заснет и може да се направи 3D възстановка, която да се показва на ученици и на туристи. \nАрхеолозите, начело с доц. Здравко Димитров от НАИМ, които правят задължителното предварително проучване по трасето на магистралата, откриха останки от църква, от баня, тухларна и канализация. Сред последните находки е римска гробница от ттт в. с две камери и предверие. То и едната камера са разрушени и ограбени още в римско време, разказва доц. Димитров. Погребението е с трупоизгаряне и вероятно е било на знатен човек, смятат учените. Според доц. Вагалински, разумен вариант е останките от римската църква и от гробницата да бъдат преместени примерно в с. Покровник, да бъдат реставрирани и да им се направи възстановка в сътрудничество с МК и института за паметниците. Обектът е безспорно интересен от научна гледна точка, обясни той. Римското селище се простира и встрани - от двете страни на трасето на магистралата, но археолозите имат право да проучват сега само обектите по самото трасе. Това сме задължени да направим с парите на данъкоплатците, уточни доц. Вагалински. Ако се намерят пари за по-нататъшни разкопки, може да се проучи цялото пространство на селището и ако се открие нещо запазено, да бъде изложено както в музей на открито от двете страни на магистралата. \nРимското селище се простира върху 54 дка, то бе открито от екипа на доц. Здравко Димитров миналата година. С. Покровник има под 1000 жители. \n    \n \t\n", "date": "2018.04.27", "title": "Археолозите: Някой прави пиар акции на наш гръб "}
{"url": "http://www.duma.bg/node/165809", "text": "Пълно неразбиране на дейността на музикалните състави към БНР показа вчера Бойко Борисов. Ядосан от поредните протести пред МС с искане за повече пари, той изпрати симфониците и другите изпълнители да организират концерти и да продават билети, за да се издържат. \n \"Не знаех, че нашето радио има четири оркестъра. Може да станат 5, може и 6. Мислех, че има други функции. Музиката, която ми свирят под прозореца, не е честна\", изненадан бе той. Борисов видимо се подразни, че шефката на бюджетната комисия Менда Стоянова ще се среща с протестиращите музиканти. \"Не знам каква е тази свирка под моите прозорци и какво се очаква да направя аз\", ядоса се от музикалния протест премиерът. Той нарече генералния директор на радиото Александър Велев \"председател\" и заяви, че кабинетът си е свършил работата, като е превел субсидия, която медийното ръководство трябвало да разпредели. Има пазарен принцип - изнасят се концерти, купуват се билети и се издържат, настоя Борисов, визирайки музикалните състави на БНР, гвардейците и МВР.  \nСлед това премиерът подхвана и протестиращите метеоролози. \"15 млн. лв. повече се дадоха за бюджета на БАН и една уважаема жена, която не познавам, каза, че премиерът им е казал да дават за статии, а не за научно приложни дейности. Не бива така вече\", ожали се Борисов. \n    \n \t\n", "date": "2018.04.27", "title": "Борисов прати симфониците на БНР да продават билети"}
{"url": "http://www.duma.bg/node/165808", "text": "\"ГЕРБ отвориха битка с всички и с всичко. Те водят война с президентската институция и разрушават държавността. Водят война с опозицията, която изпращаха в Сибир от трибуната на НС, и така разрушават парламентаризма. Отвориха битка с народа си, когато накараха хората с увреждания да стоят с патериците пред парламента.\" Това заяви лидерът на БСП Корнелия Нинова на честването на 70-ата годишнина от учредяването на Коларовската районна партийна организация и 30 години от създаването на районните партийни организации \"Сердика\", \"Надежда\" и \"Връбница\". \nПо думите й ГЕРБ имат имат чувство за единственост. Всеки, който има различно мнение, бива подлаган на натиск и заплахи. ГЕРБ обявиха битка и на най-святото ни право да бъдем свободни хора. Те узурпираха европейската идея и я опорочиха, като я сведоха до чалга и алкохол на младежкия форум за бъдещето на Европа. И когато чуха тежката оценка, че ГЕРБ са съсипали усилията на поколения млади хора, не се посвениха да нападнат и тях. Агресията на ГЕРБ и заклеймяването на инакомислещите вече премина границите на България и стъпи в Европа. Такава България ли искаме? Днес ни трябва съзидание\", подчерта Нинова.  \nЩе ви върнем правото да бъдете свободни хора, да не се страхувате, да изразявате мнението си и да се борите за правата си. БСП може да промени България. Нека спасим народа си от изчезване и да направим така, че той да живее добре. Сила сме, в която се съчетават мъдрост и опит, енергия и младост, в името на каузата за справедлив и достоен живот за българите\", категорична е Нинова. \nНека вържем икономиката с образователната система, за да гарантираме работа и кадри, призова тя. Нинова попита толкова ли е сложно да се направи подредена здравна система и хората да знаят, че конституционното право на достъпно здравеопазване е гарантирано. \"Не е трудно, иска се желание. Това липсва на политическата класа днес. Това ще предложим ние в края на юни, на Националното съвещание за нова визия за България\", обяви лидерът на опозицията.   \nНа събитието присъстваха зам.-председателят на БСП Кирил Добрев, лидерите на столичните социалисти Калоян Паргов и на ОЖС Катя Николова, депутати и общински съветници, членове и симпатизанти на левицата.  \nПредстои да бъде издаден алманах на Столичната градска организация на БСП, обяви Паргов. На местните избори ще се борим за победа и да имаме червени кметове на \"Сердика\", \"Връбница\" и \"Надежда\", заяви той. Паргов подчерта, че БСП е уникална партия, защото е единствената със 127-годишна история и дълг на поколенията е да пазят историческата памет и да я предават напред. \n    \n \t\n", "date": "2018.04.27", "title": "Корнелия Нинова:  Управляващите обявиха война на всички  "}
{"url": "http://www.duma.bg/node/165807", "text": "Председателят на парламента Цвета Караянчева се извини на БСП за свои спекулации в телевизионно интервю. \"Председателят на НС излъга всички българи, че левицата не предлага законопроекти и че няма внесено предложение, което да касае отпуските на депутатите. Това решение за промяна в правилника на НС е внесено на 19 април и в сряда е гледано в правна комисия\", заяви зам.-председателят на ПГ \"БСП за България\" Драгомир Стойнев в началото на парламентарния ден вчера. Той призова Караянчева да се извини от трибуната на НС не само на БСП, а и на всички граждани. Стойнев я посъветва да се интересува какво се случва в парламента, защото е недопустимо в ефир да се заявява, че това са само декларации на БСП и няма нищо постъпило. \"Има постъпили законопроекти. Има и такива, които не се гледат с месеци, даже някои отлежаха и с години и не е нормално председателят на НС да не знае за това. Само да не се окаже, че е виновен началникът на деловодството, както се оказа, че е виновен шефът на охраната, когато хората с увреждания не бяха допуснати до НС\", предупреди Стойнев. \nПритисната от фактите, Караянчева призна, че наистина има внесени от БСП на 19 април промени в процедурните правила. Благодаря за забележката, но в никакъв случай не може да ме обвините в некомпетентност, оправда се парламентарният шеф. \n    \n \t\n", "date": "2018.04.27", "title": "Цвета Караянчева се извини на БСП"}
{"url": "http://www.duma.bg/node/165811", "text": "Заместниците на районния кмет на \"Младост\" Десислава Иванчева Владимир Клисуров и арх. Румен Русев винаги са работили заедно и ще продължат да работят като екип. Това стана ясно от думите на двамата, след като столичните общински съветници взеха решение Клисуров официално да поеме временно функциите на Иванчева. Ден по-рано той самият заяви, че ще се оттегли и постът ще заеме Русев, който отговаря за строителството. Столичните общинари обаче се съобразиха с волята на Иванчева, която сочи именно Владимир Клисуров за своя заместник и настоява Русев да стои надалече.  \nВчера обаче Клисуров заяви, че е длъжен да се съобрази с решението на СОС, макар че не се чувствал достатъчно компетентен да се занимава с проблемите, свързани със строителството. Затова в тази област той щял да разчита на Русев, който пък обясни, че след една година в администрацията бил достатъчно компетентен. Арх. Русев пък изрази недоумение от коментарите на Иванчева срещу него и заяви, че никой в общината не ги приема сериозно. Имало обаче \"служебен раздор\" между двамата. Заместник-кметовете опровергаха информацията, че в общината имало напрежение, служителите само били уморени.  \nПървото нещо, което ще направи арх. Русев, е да опише забавените преписки и да види какво ще се прави с тях. Той знаел за 200-300 забавени преписки, свързани със строителството, и настоявал маловажните да отиват директно при него от деловодството. Иванчева обаче така и не издала подобна заповед. Русев не се е виждал с предприемача Александър Ваклин, сочен за подател на сигнала срещу Иванчева. Неговата преписка била забавена при кметицата три месеца, но е минала през Русев и след това е била \"разпределяни надолу по отдели\".  \nИ двамата заместници на Иванчева заявиха, че одобряват практиката, наложена от нея, инвеститорите да правят доброволни дарения като облагородяват градинки например. \nМеждувременно кметът на София Йорданка Фандъкова призна, че е дала допълнителни правомощия на кмета на \"Младост\", но това била обичайна практика за всеки районен кмет, който ги поиска. В правомощията нямало нищо извънредно, те били свързани с контрола на строителството на обекти от ниски категории, за които разрешението за строеж се издава от самата районна администрация.  \n    \n \t\n", "date": "2018.04.27", "title": " Заместниците на Иванчева ще работят заедно, нямало напрежение в \"Младост\" "}
{"url": "http://www.duma.bg/node/165723", "text": "1866 - В ТРЯВНА СЕ РАЖДА ПЕНЧО СЛАВЕЙКОВ, ПОЕТ И ОБЩЕСТВЕНИК (УМИРА 1912 Г.). Син на Петко Славейков. Един от дейците на кръга \"Мисъл\" наред с д-р Кръстьо Кръстев, Петко Тодоров и Пейо Яворов. Автор на поемите \"Ралица\", \"Неразделни\", стихосбирката \"Сън за щастие\" и др. Поради преждевременната му смърт предложението на шведския проф. Ал. Йенсен (преводач на \"Кървава песен\") да бъде удостоен с Нобелова награда не е разгледано от Нобеловия комитет. 1947 - ТУР ХЕЙЕРДАЛ ЗАПОЧВА ПЪТЕШЕСТВИЕ С ТРЪСТИКОВАТА СИ ЛОДКА \"КОН-ТИКИ\". С нея изминава над 5000 морски мили за 101 дни от Южна Америка до островите Туамоту. Норвежкият морски биолог с интерес към антропологията остава в историята с лодките, които построява, и с вниманието, което обръща на културния обмен. Участва в експедиции до островите Галапагос, Великденския остров, Малдивите, Канарските острови и др. 1959 - УМИРА ПЕНЬО ПЕНЕВ, ПОЕТ (Р. 1930 Г.). За пръв път печата през 1947 г. Автор е на стихосбирките \"Добро утро, хора!\", \"Ние от двадесетия век. Димитровград. Стихотворения\", \"Стихотворения\" (посмъртно). Участва в бригадирското движение в Димитровград. Работи като журналист във в. \"Димитровградска правда\" и в. \"Стършел\". В Димитровград има музей, посветен на неговия живот и творчество. 1963 - ОТКРИТА Е ПЪРВАТА ЕЛЕКТРИФИЦИРАНА ЖП ЛИНИЯ У НАС СОФИЯ-ПЛОВДИВ. Дължината й е 156 км. Това става близо 100 години, след като е построена първата жп линия между Русе и Варна (1865). Тя е открита за движение на 7 ноември 1866 г., а дължината й е 223 км. Година след построяването на първата електрифицирана жп линия е открит и първият удвоен участък между Варна и Синдел. 1989 - СТУДЕНТИ ОКУПИРАТ ПЛОЩАД \"ТЯНАНМЪН\" В ПЕКИН. Символът на китайската държавност е с площ 440 хил. кв.м и може да побере около 1 млн. души. Студентите протестират в продължение на седем седмици и отказват да преустановят протеста си, докато не бъдат въведени демократични реформи. Намесата на военните на 4 юни става след няколко неуспешни опита за преговори. При кървавите сблъсъци са убити между 1500 и 3000 души, около 10 000 са ранени. 1998 - УМИРА КАРЛОС КАСТАНЕДА, АМЕРИКАНСКИ ФИЛОСОФ И ПИСАТЕЛ ОТ ПЕРУАНСКИ ПРОИЗХОД (Р. 1925 Г.). Автор на книги с мистично съдържание, в повечето от които описва учението си при индианския магьосник Дон Хуан Матус. В последните години от живота си се занимава с разпространението на Магическите пасове - движения, практикувани от мексиканските шамани с цел подобряване на физическото състояние и създаване на чувство за благополучие.   \n \t\n", "date": "2018.04.27", "title": "Датата"}
{"url": "http://www.duma.bg/node/165813", "text": "Лидерът на \"БСП за България\" Корнелия Нинова поиска план за влизането в еврозоната, одобрен от всички политически сили. Това стана вчера на дискусия, организирана от председателя на ПЕС Сергей Станишев. Според Нинова така, който и да дойде на власт, трябва да изпълнява този план. Притеснявам се обаче, че няма да постигнем разбирателство по това как да изпълняваме този план,  . \nВ началото на годината финансовият министър Владислав Горанов заяви, че до юни страната ни ще подаде заявка за влизане в чакалнята на еврозоната. Вчера обаче от думите на премиера Бойко Борисов стана ясно, че България няма да кандидатства за влизане в еврозоната скоро. Според него европейските институции не обичали да им бъдат поставяни срокове. \n    \n \t\n", "date": "2018.04.27", "title": "Нинова поиска план за влизане в еврозоната "}
{"url": "http://www.duma.bg/node/165724", "text": "Павел Костадинов Марков е роден на 2 май 1918 г. в Асеновград в бедно многодетно семейство. Баща му е бил военноинвалид, а майка му - домакиня. Семейството се мести от град в град, търси непрекъснато работа, за да се прехранва. Павел учи в Несебър и Обзор, Бургаски окръг, където завършва прогимназия. В София, където работи най-големият брат, се преселва и цялото семейство. Тук  бъдещият откривател жаден за знания, завършва Втора софийска гимназия и специалността физика през 1941 г. в Софийския университет \"Св. Климент Охридски\". В университета отличният студент е поканен да стане асистент на професор Георги Наджаков. От 1952 до 1960 г. Павел Марков е преподавател в Катедрата по опитна физика. За старши научен сътрудник е избран през 1960 г., от 1960 до 1972 г. ръководи Лабораторията по ядрени фотоемулсии и високи енергии във Физическия институт с атомна научноекспериментална база при БАН. От 1972 до 1988 г., когато се пенсионира, той е ръководител на Сектора по високи енергии и космическо лъчение в Института за ядрени изследвания и ядрена енергетика при БАН. За професор е избран в 1966 г., през 1968 г. защитава докторат, а член-кор. на БАН става в 1974 г. Почина на 5 май 1998 г. \nНаучната си дейност проф. Марков започва с хидрофизични изследвания на водите на Варненското езеро, язовир \"Бели Искър\" и Черноморското крайбрежие, работи и в областта на топлофизиката - топлоотдаване на метални жички и спиралки в условията на свободна и принудена конвенция на газове. А когато през 1957 г. в Дубна, СССР, е открит Обединеният институт за ядрени изследвания - ОИЯИ, Павел Марков е в първата група български физици, изпратени на  специализация и работа в Лабораторията по високи енергии В продължение на две години той работи на синхрофазотрона - най-големия ускорител на елементарни частици по това време. Първите му изследвания са с ядрени фотоемулсии, които се облъчват на ускорителя и след това се наблюдават под микроскоп, за да се открият взаимодействията на частиците. Най-напред е изследвал взаимодействия на протони с ядра, след което по съвета на ръководителя на лабораторията акад. Владимир Векслер започва да изучава взаимодействията на протони с протони и на протони с деутрони, изследва тъй наречения елементарен акт. През 1967-1970 г. Павел Марков е избран за заместник-директор на Лабораторията по високи енергии и за председател на фотоемулсионния комитет при ОИЯИ. През 1975-1976 г. работи заедно със съветски и американски учени в Националната ускорителна лаборатория на името на Ферми, в Батавия, САЩ. \nВ сътрудничество със съветски физици проф. Марков успява да получи забележителни научни резултати в една нова област - физиката на високите енергии и елементарните частици. Петнадесет години от научната си дейност той е посветил на изследванията върху еластичното разсейване на протони и пи-мезони на много малки ъгли. Тази серия експерименти роди новото откритие във физиката - Закономерност на изменението на радиуса на силното взаимодействие на протони при високи енергии. За него проф. Павел Марков и проф. Заячки от Висшия химикотехнологически институт, заедно с 11 съветски учени получиха диплом № 244 на Държавния комитет за изобретения и открития на бившия СССР от 22 декември 1982 г.  \nПървото съветско-българско откритие  в историята на сътрудничеството на нашата наука със съветската наука! \nС друг колектив от експериментатори в ОИЯИ в Дубна под ръководството на д-р И. Савин той успешно проведе серия експериментални работи по асимптоматичното поведение на амплитудата на разсейване на неутрални К-мезони от ядрата на водорода и деутерия - поведението и при много високи енергии на връхлитане. В тях под ръководството на проф. Марков участва и група млади български физици. Тези изследвания потвърдиха верността на една от важните теоретични закономерности в областта на физиката на високите енергии - теоремата на Померанчук. \nВ края на 80-те години наши физици под ръководството на проф. Марков в сътрудничество с физици от ОИЯИ и от други страни, ръководени от проф. Михаил Фьодорович Лихачев, постигнаха други важни резултати - регистрираха чаровни бариони, ламда-це-плюс в неутрон-ядрени взаимодействия. Новите данни за откритите барионни и  мезонни чаровни частици  изиграха съществена роля в развитието и изграждането на квантовата хромодинамика. \nПроф. Павел Марков е автор и съавтор на повече от 150 научни труда, признат пионер в експерименталните изследвания на физиката на високите енергии у нас, учител и ръководител на висококвалифицирана школа физици-експериментатори, която активно сътрудничеше с физици от други научни центрове в чужбина. Научната му дейност е ярка илюстрация за възможностите на малките страни да правят \"голяма\" наука. \nЗначителна бе и педагогическата дейност на проф. Марков. Много години той е чел лекции по опитна физика (1951-1967) и по експериментална физика на високите енергии (1972-1988) във Физическия факултет на Университета. В Националната математическа гимназия води курс по физика на елементарните частици (от 1981 г.). Съавтор е на учебник по физика за учителските институти, претърпял 5 издания (1953-1963), на учебник по физика за Х клас с 4 издания (1967-1970), учебник по физика за ХI клас, също с 5 издания (1966-1970), и физични таблици (1950). Два пъти е получавал Първа награда на Научния съвет на ОИЯИ - 1965 и 1970 г. \nВ отделни карета С думата ОТКРИТИЕ изразяваме какво ли не, тя не слиза от колоните на вестниците, макар че точното й смислово значение според речника е \"НОВА ЗАКОНОМЕРНОСТ, ЯВЛЕНИЕ ИЛИ СВОЙСТВО В МАТЕРИАЛНИЯ СВЯТ, КОЕТО НЕ Е ИЗВЕСТНО ДОСЕГА\". В \"Большая энциклопедия\" (1902 г., Санкт Петербург) четем: \"запознаване на човечеството с тези неща, които до този момент не са били известни; откритията съдействат за разширяване на нашия кръгозор, за установяване на по-правилен мироглед\".  - Много е говорено за учители и ученици... Времето на отделния учен отдавна е минало. Изолиран, сам, той е невъзможно да съществува. За науката ме откри академик Георги Наджаков, авторът на първото българско откритие. Бях отличен студент, но не допусках, че ще му стана асистент.  \n\"Ние сме решили - каза ми един ден той - да ви вземем за асистент.\" Тези негови думи ме накараха да се изчервя, да потъна в земята от срам, защото го слушах и не вярвах на ушите си. Ще ми се да кажа, че като Георги Наджаков рядко се срещат хора с такива качества. \nПетнадесет години по-късно, отново учителят, патриархът на българската физика, предлага на Павел Марков специализация в Обединения институт за ядрени изследвания в Дубна. Там, в лабораторията по високи енергии, той ще срещне втория си голям учител - академик Владимир Векслер, който ще му помогне да разкрие целия си талант, всичките си способности. \n- Пристигането ми в Дубна - разказвал ми е с вълнение проф. Марков - не ще забравя никога, защото там ми се отвориха очите за голямата наука. Не ще забравя и всички онези големи учени и забележителни личности, които ми подадоха ръка, с които тръгнах по общия път за проникване в дълбочините на материята. И знаете ли, в България измервах прозрачността, температурата и електропроводимостта на водата, а в Дубна започнах работа на най-големия ускорител на елементарни частици по това време в света! От морето изведнъж се видях на билото на най-високата планина... А от високото се вижда всичко!       \n \t\n", "date": "2018.04.27", "title": " От морето до билото на най-високата планина "}
{"url": "http://www.duma.bg/node/165812", "text": "Софийският апелативен съд остави за постоянно в ареста задържаната за крупен подкуп кметица на столичния район \"Младост\" Десислава Иванчева, зам.-кмета на района Биляна Петрова и сочения за посредник по сделката Петко Дюлгеров, бивш кмет на \"Младост\". Решението беше взето в късния следобед, след като непосредствено преди съдебното заседание в 10 ч. сутринта прокуратурата внесе нови доказателства, разпределени в 13 тома - 10 за специални разузнавателни средства и 3 с явни доказателства, за да бъдат оставени тримата за постоянно в ареста. \n\"Поставили сме го на колене, да си плати! Няма да му пусна преписката\". Това е казала в СРС Десислава Иванчева за изнудвания бизнесмен Александър Ваклин пред съучастниците й Биляна Петрова и Петко Дюлгеров. Подробностите за тези разговори обяви в съда прокурорът Илиян Рангелов. Той уточни, че прокуратурата има много доказателства, които уличават тримата в престъпление. Едно от тях е запис от камери в кафе \"Мементо\", на които се вижда, че Ваклин предава пакет, увит с бял лист, на Дюлгеров. Същият бял лист е открит в служебната кола на Иванчева по време на задържането. Други видеозаписи, за които прокурорът говори, са тези от срещата на Дюлгеров с Иванчева и Петрова в кафето на градинката \"Кристал\". От прокуратурата настояха съдът да задържи и тримата в ареста. Адвокатът на Иванчева Марин Марковски поиска клиентката му да бъде незабавно освободена. Той каза, че тя никога не се е срещала с Ваклин и не му е искала 500 000 евро подкуп, за да му издаде съобщение за строеж. \nПреди началото на заседанието Иванчева обяви, че не познава \"този образ\", визирайки Александър Ваклин. Той е идвал в общината, за да каже, че ще прави детска площадка. Иванчева призна, че се е срещала и с Петко Дюлгеров, сочен като посредник при предаването на подкупа, а това е ставало в общината, където той идвал да се вижда с бившите си колеги. \nИванчева и Петрова обясниха, че не бавят умишлено преписки, а тъй като общината не е просто пощенска кутия, ги проверявали щателно. Петрова се оплака, че в общината имало недостиг на кадри. Те отново показваха бележки, на които обясняваха, че прокурорът им е казал да не говорят пред медиите. Иванчева заяви, че не е избирала Румен Русев да я замества в отпуска, който е подала.     \n \t\n", "date": "2018.04.27", "title": " Запис доказва искания от Иванчева подкуп  "}
{"url": "http://www.duma.bg/node/165725", "text": "Самолети, дронове, роботи, първият  наш авиосимулатор, общо над 100 оригинални български и руски  изобретения на ученици, студенти, докторанти и млади специалисти на възраст от 8 г.  до 35 г.  ще бъдат представени от днес до 29 април  т.г. в залите на Руския културно-информационен център (РКИЦ) в София на първия у нас Международен фестивал за детско и младежко научно-техническо творчество \"От винта!\". \n60 български изобретатели и около 40 от Русия участват на  форума. Откриването му е от 12 ч. в централното фоайе на РКИЦ. \nФестивалът  ще се проведе под патронажа на президента Румен Радев.  В сряда организаторите проведоха брифинг за събитието, по време който в залата бе демонстриран полет на дрон, който дълго време летя в помещението. Той също ще бъде показан на фестивала. Организаторите канят младите хора да участват безплатно - не само в научната част, но и на изложението, където в подходяща среда те да покажат своите модели. \nВ програмата на форума ще могат да се видят разработки и модели в няколко тематични раздела:  авиация, корабостроене,  роботехника и  иновации за града. Любителите на авио и космическите технологии, на роботите, на морските съдове, на експерименталните разработки в индустрията, на 3D моделирането ще  се запознаят с постиженията на талантливите изобретатели, които са отнесли не  една и две международни награди на световни форуми. Предвидени са лекции на водещи преподаватели от техническите вузове на Русия и България. \n40-те  руски участници ще представят  безпилотен авиационен комплекс, устройство за тренировки на летци и космонавти, радиоуправляем модел на самолета СУ-27 и стендов модел на СУ-37, телеуправляем подводен апарат, скоростен многофункционален тримаран и много други. \nОт българска страна участниците  са около 60 - ученици, студенти, докторанти и млади специалисти. Сред най-малките са три  8-годишни български момчета от Казанлък с лего роботи - Георги Иванов, Кристиян Николов, Божидар  Антонов. В срещуположния възрастов диапазон са 30-годишните - главният конструктор  Недислав Веселинов, специалистите Явор Григоров и Георги Болашъков. Техният авиосимулатор \"Фотоника\" също ще бъде показан в една от залите на РКИЦ. \nЧлен на журито на фестивала е действащият пилот Николай Калайджиев. Той  е кандидат за рекорд на Гинес за най-голямо отрицателно претоварване със самолет. \nИдеята  да направим този фестивал в България дойде от неправителствения сектор от двете страни, призна по време на брифинга Павел Журавльов , ръководител на представителството на Россътрудничество  у нас и  директор на Руския културно-информационен център (РКИЦ)  в София. Форматът на проекта е уникален, защото той не се съсредоточава само в  изграждането  на 1500 кв. м изложбено пространство, което ще бъде запълнено от уникални модели, но се пренася и в сферата на научните дискусии, лекциите, състезанията и конкурсите, посочи той. \nГеорги Гълъбов, председател на Студентския съвет на Софийския университет \"Св. Климент Охридски\", заяви, че веднага  са решили да подкрепят финансово \"От винта!\", но чак сега разбират за какъв огромен терен  за иновации става дума.  Те са радостни, че се дава безплатна възможност на студентите да се изявят в сферата на новите технологии и че това е пътят за успешната реализация поясни той. \nПазарът на труда в много държави по света изпитва остър недостиг  на инженерни и технически кадри. За справяне с посочените проблеми е необходимо да се привлече вниманието на младите хора към техническите науки. Основен способ за изпълнение на тази цел е организирането на събития, които позволяват на участниците да се изявят в съответната техническа област и да демонстрират  резултатите от труда си. Международният фестивал \"От винта!\" е чудесна възможност да се даде поле за изява. \nФестивалът \"От винта\" се провежда в Русия от 2005 година. В него вземат участие  деца от предучилищна и училищна възраст, студенти, които са подбрани с конкурс за инженерни разработки по време на регионалните етапи. Според резултатите от фестивала се организира експозиция на модели и макети на летателни апарати, космически кораби, междупланетни станции, аеронавигационни системи, образци на роботехниката, картини на аерокосмическа тематика и други разработки. На финалния етап фестивалът \"От винта!\" представя работите на младите изобретатели на водещи руски и международни изложбени площадки, такива като Международния авиокосмически салон МАКС, ИННОПРОМ, Военноморския салон в Санкт Петербург, Авиосалона в Геленджик и други.     \n \t\n", "date": "2018.04.27", "title": "\"От винта\" демонстрира роботи и самолети на фестивал в София"}
{"url": "http://www.duma.bg/node/165727", "text": "Благодарим Ви, г-н президент, \nБлагодарим Ви сърдечно. За пореден път Вие показахте, че България има президент, който \"олицетворява единството на нацията\", следователно не се разминава с това основно изискване към него, записано в конституцията. Показахте го с Вашето приветствено писмо до участниците в честването на 75-годишнината от създаването на НОВА - Народоосвободителната въстаническа армия на България. Силно писмо, в което с малко думи е казано много. Но което, доколкото зная, не бе публикувано по чисто технически причини. Поради това ще го цитирам почти изцяло. \n\"Поклон пред делото на героите от антифашистката съпротива!\", така завършва писмото. Тези прости, човешки думи взривиха на 19 април т. г. препълнената зала \"Европа\" на парк-хотел \"Москва\", където ставаше събранието. Над двестата участници - ветерани и по-млади антифашисти, станали на крака, развълнувани, дълго аплодираха. Защото най-после след зловонните бръщолевения на президентското недоразумение Плевнелиев се чуха правдиви думи за антифашистката съпротива от доблестен президент. \n\"За пореден път ние, признателните наследници - се казва в писмото, - ще сведем глава пред борците от антифашистката съпротива и ще почетем тяхното дело. Водени от висшия идеал за един по-справедлив и човечен свят, мнозина достойни български граждани се изправиха срещу адската машина на хитлерофашизма в мрачните години на Втората световна война.\" \nТези думи на президента Румен Радев са в съзвучие с историческата правда. Но те са в остър дисонанс с политиката и действията на правителствата от \"прехода\", които отрекоха съпротивата и поръчаха да се пренапише историята. \nСъпротивата представлява светъл пример за поколенията с родолюбието и идеализма на участниците в нея, повечето от които бяха младежи. След 1989 г. този пример трябваше да се затъмни, участниците в нея трябваше да бъдат дегероизирани. С тази задача се заеха и медии, и държавни институции. Не беше подминато и училището. \nСъставени бяха нови учебни програми, написани бяха нови учебници, съобразени с горната цел, а не с истината. В тях понятието Народоосвободителна въстаническа армия изобщо не се споменава. Липсват и понятията антифашистка борба, антифашистка съпротива. И понятието фашизъм липсва! Според съвременните правителствени изисквания такива неща в България не е имало. Имало е само някаква си хилава \"комунистическа съпротива\"... \nЧе комунистите и ремсистите бяха гръбнакът на съпротивата, е всеизвестно. Но в нея участваха и некомунисти, а голяма част от българския народ подкрепяше съпротивата, защото изпитваше върху гърба си жестокото ограбване на България от хитлеристите. И съвсем не беше \"хилава\" антифашистката съпротива, щом като за борба с партизанските чети, отряди и бригади на Народоосвободителната въстаническа армия профашистките правителства хвърлиха полиция, жандармерия и големи армейски части. Без успех. Въпреки блокадите, въпреки жестокостите, въпреки многобройните жертви НОВА се възраждаше от пламъците все по-многобройна и по-силна. Защото корените й бяха дълбоко в народните недра. \n\"Благодарение на подвига на участниците в съпротивата днес можем да се гордеем с приноса на България срещу онзи човеконенавистен режим, отнел живота на милиони\", пише президентът. Обаче в разрез със здравия разум \"сините\" правителства от \"прехода\", а след тях и правителствата на ГЕРБ не само че не се гордеят с този принос, отричат го всячески. България е единствената страна в Европа, в която на доказаните участници в съпротивата беше отнето правото да бъдат смятани за участници във Втората световна война. Игнорира се даже фактът, че към Главния щаб на НОВА Англия изпрати последователно три свои военни мисии, което е равносилно на признаване на българската Народоосвободителна армия като звено от великите армии на Обединените народи. Игнорира се и фактът, че след 9 май 1945 г. всеки български партизанин получи съветския медал \"За победу над Германией\", придружен с поименно удостоверение с подписа на маршал Толбухин. Какво по-силно доказателство от този медал може да има, че войниците и командирите на НОВА са участвали във войната срещу хитлеристите на страната на обединените народи? Но и до днес отнетото право не е възстановено. Тук подчертавам: в никакъв случай не става дума за някакви материални облаги, то вече няма и на кого да се дават. Участниците в съпротивата така оредяха, че в повечето области не е останал нито един жив.      Става дума единствено за възстановяване на потъпканата правда, изисква го \nпаметта на загиналите в борбата антифашисти \"Историята често става жертва на опити за подмяна. Наш дълг е да пазим нейните страници и да не позволяваме с миналото да се търгува. Дължим го на достойните ни деди, но го дължим най-вече на младото поколение. Вярвам, че във ваше лице обществото ни има защитник на безпристрастния прочит на историята, но и коректив, който се изправя срещу всеки опит омразата и ненавистта да бъдат превръщани в норма.\" Това е написал президентът Румен Радев в писмото си до антифашистите. Мъдри думи. \nПозволявам си, като един от малцината все още дишащи участници в съпротивата, да твърдя, че на нас, антифашистите, тези думи на президента дълбоко импонират. Но ще бъдат ли чути и разбрани те от онези, които продължават да отричат делото на НОВА? И няма ли писмото на Румен Радев да се окаже пореден повод нищите духом от породата Цв.Цв. да обвинят президента в нови смъртни грехове? Твърде възможно е така да стане. Но по този начин те само ще потвърдят известната истина: \"Родените да пълзят не могат да летят.\"     \n \t\n", "date": "2018.04.27", "title": "В съзвучие с историческата правда  "}
{"url": "http://www.duma.bg/node/165728", "text": "На 27 февруари тази година беше провeден Българо-холандски семинар на интригуваща тема  \"Перспективи в агроиндустрията\". Организатори бяха Агробиоинститутът и Селскостопанската академия, а като съорганизатори участваха: Посолството на Холандия; Съвместен геномен център - СУ \"Св. Климент Охридски\"; Министерството на земеделието, храните и горите; Изпълнителната агенция по сортоизпитване, апробация и семеконтрол; Българската агенция по безопасност на храните; Центърът за оценка на риска по хранителната верига. Като инициатори и организатори на семинара от българска страна се открояваха проф. Иван Атанасов, директор на Агробиоинститута, и акад. Атанас Атанасов, директор на Съвместен геномен център - СУ \"Св. Климент Охридски\".   \nИзнесени бяха два основни доклада:  \n- Бъдещето на агроиндустрията - световна и холандска перспектива с лектор д-р Аржен ван Тунен, Холандия; \n- Българската перспектива - акад. Атанас Атанасов. \nОбщо пет доклада засегнаха теми за бъдещето на растителната селекция и нейното приложение в геномиката и метаболомиката, качеството на семената и контрол; бъдещето на селекцията при животните; предизвикателствата пред контрола на качеството, безопасността на храните и оценка на риска. Всеки от тези доклади имаше по две части - холандска перспектива, докладвана от холандци, и българска перспектива - съответно от българи. Два доклада, засягащи перспективата в индустрията на семената и селекционни права - бъдещи предизвикателства, бяха изнесени само от холандски автори. \nГолям кураж, дори бихме казали и дързост, са били необходими на организаторите от българска страна да поставят на съвместен семинар перспективите на агроиндустрията в двете страни. Понастоящем Холандия е  лидер в Европа и света  по всички икономически показатели, които отразяват земеделието.  В таблица 1 привеждаме сравнителни данни за България и Холандия. Холандия е  известна като ниската земя, което е отразено в нейното име - Нидерландия. Тя постоянно воюва с Атлантическия океан и мочурищата, за да увеличи своята територия с някой и друг квадратен километър, и го прави с успех. \nИзточник: Национален статистически институт \nПо територия Холандия е от малките страни в Европа, а от България е 3 пъти по-малка. Изключително висока е населеността на 1 кв. км - 453 човека, или 7 пъти повече от тази в България. По показателите за раждаемост, смъртност и прираст тя е в по-благоприятно положение от страната ни. Холандия не е застрашена от намаляване и застаряване на населението както България и редица други страни в Европа. Ежегодно нейното население се увеличава с 35 хил. човека, а ние намаляваме с повече от 40 хиляди. \nНямаме за цел, а и възможност да правим разбор, оценка и изводи по всички изнесени доклади на семинара. Ще се спрем само на докладите, отнасящи се за животновъдството, като ще ги разгледаме на фона на общите икономически показатели за земеделието в двете страни - таблица 2. Източник:Данните в таблиците са по Евростат за 2013 г., предоставени ни от проф. Тр. Дарджонов и наши изчисления \nПрез последните години тези данни се колебаят в зависимост от климатичните условия, добиви, цени, броя на населението и др. Но основната тенденция и големите разлики се запазват. Числата в таблица 2 позволяват следните коментари: \n- По-ниският процент на използваната земеделска площ (ИЗП) в България се дължи на факта, че ние имаме около 40 млн. дка гори и горски територии. В Холандия такива площи са малко, но се вижда, че половината от територията на страната е урбанизирана (за селищата), заета с инфраструктура от пътища, канали и др. \n- Използваната земеделска площ в Холандия е 2,5 пъти по-малко от тази в България, а на човек от населението 6 пъти. \n- Изключително високи са числата на Холандия за произведения Общ доход от земеделието - 7 пъти повече при 2,5 пъти по-малка земеделска площ. От декар земя тя произвежда 17,5 пъти по-висок общ доход, достигащ 1459 евро срещу 83 за България. Дори в страни с интензивно земеделие общият доход в евро от декар е значително по-нисък - Белгия - 615, Италия - 444, Дания - 420, Люксембург - 342, Германия - 345, Франция - 277. \nИзвестно е, че Холандия е лидер в производството на цветя (с основание се нарича Страната на лалетата), които изнася по цял свят. Силно развити са оранжерийното производство на зеленчуци, предимно домати и краставици, и цветя, семепроизводството. Произвежда и изнася в огромни количества посевен материал на картофи. За тези видове производства заслужава да се напишат отделни материали. А сега за животновъдството  Във в. ДУМА от 21 февруари 2018 г. направихме подробен анализ на състоянието и проблемите на животновъдството в България. В таблица 3 ще сравним само няколко показателя от този сектор между двете страни. \nХоландия се характеризира с изключителна наситеност на животни на 1000 дка земеделска площ. Независимо от голямата населеност (17 млн.) на 1 жител те произвеждат 850 литра мляко, 180 кг месо и 574 яйца - количества, които не могат да се изконсумират в страната. \n \nИзточник: Евростат и Aграрен доклад на МЗХГ 2017 г. По тази причина страната е голям износител на сирене, краве масло, сухо мляко, месо и яйца. По видове произведеното месо се разпределя така: свинско 49%; птиче 37%; говеждо 13,5%; овче и козе 0,5%. Холандия е най-големият износител на земеделска продукция в Европа и на второ място в света след САЩ. \nНа 1000 дка земеделска площ Холандия има 16 пъти повече приравнени животински единици. На 2,5 пъти по-малко земя тя произвежда в повече от нас 13 пъти мляко, 15 пъти месо и 7 пъти яйца. Изчислени на единица площ, тези увеличения са съответно 32,5, 35,5 и 17,5 пъти. Всеки специалист или ръководител, който има макар и малко познания по животновъдство, ще разбере, че Холандия не е в състояние да произведе толкова собствен фураж за изхранване на животните и получаване на посочените количества продукция. Още повече че над 50% от земеделските площи са пасища и ливади. По тази причина тя внася огромни количества зърнени и белтъчни фуражи. Ние се хвалим, че изнасяме зърно, маслодайни семена и други богати на белтък фуражи, а мълчим, че внасяме месо, мляко, яйца и техните производни. \nНямаме данни за процента на животинската продукция от общата продукция от земеделието, но той във всички случаи е повече от 45%, докато при нас е под 28%. \n Животновъдните доклади по програмата бяха под едно общо заглавие - \"Бъдещето на селекцията при животните\", а изнесените на семинара се различаваха коренно по своето заглавие и съдържание.  \nХоландският доклад, подготвен от Мартин  Шолтен и Ханс Спулдер, беше посветен на бъдещето на животновъдството. Той съответстваше на темата на семинара -  \nПерспектива в агроиндустрията  Авторите посочват, че животновъдството ще участва в гарантирането на устойчиво и сигурно хранене за всички. Новата хранителна революция, която се очаква до 2050 г., трябва да реши (да се имат предвид) въпроси като тези за глада и недохранването, които се увеличават. И още: през 2050 г. ще е необходим със 70% повече протеин; земята за производство на храна намалява; 30% от растениевъдните продукти се използват за фураж; до 50% от реколтата от растениевъдство и храните се изхвърлят; недостигът на прясна (сладководна) вода; качеството на почвата се влошава; 24% от ИЗП е засегната от парниковия ефект; много фермери са стари и бедни; обществена загриженост върху начина на производството на храни. Възходящи бяха графиците за млечността на кравите, достигнала 8590 л, и на носливостта на кокошките - повече от 260 яйца за 60 седмици. Отбелязано беше, че икономическата ефективност на животновъдството не е всичко, трябва да се акцентира и на устойчивостта на животновъдството.   \nАвторите от Холандия търсеха отговор на въпроса как да се отглеждат 120 млн. животни и птици и 30 млн. домашни любимци при наличието на много мнения. Това е не само труден въпрос, но и голямо обществено и научно предизвикателство. Как да съществуват хора и животни независимо от различията. Гарантирането на устойчиво развитие на животновъдството изисква решение на много проблеми. Да се отглеждат животни не е частно дело. То е  свързано с националната сигурност  Учените животновъди в Холандия се смятат за важни и ценни в обществото - те отговарят за благоденствието на животните. Необходимо е повишаване отговорността на обществените дейци, животновъдните специалисти и практикуващите ветеринарни лекари. Устойчивото развитие на животновъдството трябва да гарантира благоденствието на хората, животните и опазване на околната среда. Авторите разглеждат и бъдещето на животновъдството. Необходимо е намаляване на количеството на изхвърляните храни. Интересно беше разгледан кръговратът в природата - растения - животни - тор - земя. Този кръговрат поставя на животновъдството нова роля. Докладът звучеше добре на фона на едно процъфтяващо животновъдство, илюстрирано, макар и накратко, по-горе. \nБългарският доклад на семинара беше  озаглавен \"Бъдещето на селекцията при  животните - българска перспектива\" и изнесен от проф. д-р Васил Николов, председател на Селскостопанската академия. Той беше дълги години директор на Изпълнителната агенция по селекция и репродукция в животновъдството. Селекционната дейност при животните е много важна дейност, но тя е само един, макар и важен, фактор от развитието на животновъдството. Докладът според нас беше пригоден към докладчика, а не към темата \"Перспектива в агроиндустриятя\". Той беше илюстриран със слайдове от графики, таблици и снимки на породи животни от различните видове.  \nЗапочна с думите: \"Срив на животновъдството\" - илюстриран с графики за рязко намаление на броя на говедата, биволите, овцете, козите, свинете и птиците. Изобилстваше от таблици за броя на породите и тяхната численост под селекционен контрол, а те никак не са малко. Говеда - 12, овце - 28, от които 17 автохтонни, кози - 6, коне - 10. Слава Богу, че при биволите имаше само 1 порода.  \nИзводът е, че ние на всеки баир и котловина имаме по някоя порода овце или друг вид животни. Впечатляващи са числата за броя на асоциациите - овцевъдни - 18, говедовъдни - 10, свиневъдни и козевъдни - по 4, коневъдни - 5. Куриозен е случаят с биволовъдните. За няколко стада биволици (8 хил.) от една порода ние сме създали 2  асоциации. \nРазочароващ бе финалът на доклада, който започва с \"Намаление на интензификацията\". Като че ли ние сме достигнали върха на продуктивността или местните и автохтонни породи са високопродуктивни на мляко и месо. Ни в клин, ни в ръкав четем: \"Продължителността на използване или пожизнена млечност - 100 000 кг от крава\". Това означава ли, че при сегашната млечност една крава трябва да се дои 20-30 години. Дори при млечност от 10 000 л продължителността на използване да бъде 10 години. Нека докладчикът сам да прецени възможно ли е това. Видно е, че по всички показатели в животновъдството ние сме на космическо разстояние от Холандия. Лошото е, че не го виждаме и не си поставяме задача да се придвижим напред. Липсва загриженост за нуждите на нашия живот от български животински продукти. \nБългаро-холандският семинар \"Перспективи в агроиндустриятя\" е много поучителен за нас. На него се явиха световният лидер в земеделието и един от аутсайдерите в отрасъла - България. Макар че завърши неочаквано, без да се направят изводи и поуки, които са особено важни за нашата страна. Не е късно организаторите от българска страна да седнат и да направят изводи, които да послужат за изготвяне на мерки и предложения в различните направления, разглеждани на семинара, които да се предоставят на МЗХГ за действие в следващите години. В противен случай семинарът ще остане като едно добре проведено мероприятие с похарчени средства и с времето ще отшуми, както се е случвало с много подобни прояви.   \n    \n \t\n", "date": "2018.04.27", "title": " Ще стигнем ли холандците в земеделието?    "}
{"url": "http://www.duma.bg/node/165726", "text": "Разликата във времето между двата бряга на континента е час и затова покрай прозяването, бръсненето и останалите точки в списъка на сутрешната суетня с едно ухо слушам новините и прегледа на печата по БНР. Далеч съм от България, но такъв навик - поддържан по-скоро от любопитството, отколкото от носталгията, макар че и нейната сянка витае наоколо, къде без нея. \nТукашните утрини рядко радват окото, по правило постните им физиономии са умити от хладния дъжд. Вали много, понякога със седмици. Това е даденост, с която се смиряваш. Обсъжданите  по радиото теми също не добавят блясък към пейзажа. И с чутото не може да се направи много, но него го приемаш навътре. Замисляш се колко се е променила държавата, а с нея - вероятно и обществото. Отстрани не всички събития и решения изглеждат разбираемо. Не, по-точно те са ясни, само че ти се струват някак си неправилни, инородни, що ли, досущ като капията или гроздето в саксия на рафта в цветарския магазин - бучнеш ли ги в земята навън, ще погинат от липсата на слънце, да ги оставиш за красота в стаята - удоволствието е съмнително. \nМиналата седмица в радиообзора споменаха за промените в учебните планове и предвиденото съкращаване на изучаваните произведения от български автори. Отпадат творби на Ив. Вазов, П. Яворов, А. Константинов, П. Славейков, Ем. Станев, Г. Караславов, Е. Багряна и други. Стана дума, че министерството на образованието е направило нови учебни програми за ХІ и ХІІ клас, за по-ниските класове те вече са факт. Та спореха кои творби отпадат от средното образование и кои не.  \nСпомням си, че преди много години на стената на една от класните ни стаи беше окачено табло с надпис: \"Който не обича отечеството си, не може да обича нищо.\" Хубава мисъл, правилна. Но кого обича днес МОН, когато прочиства учебниците от български произведения? Как се възпитава родолюбие без допир до културата и познаване на родната история и литература? Във всеки случай Република България е независима държава и членството й в бюрократичните структури на ЕС не трябва да ограничава националната ни идентичност. \nИма предложение първокласниците да изучават програмиране. Нашите чиновници вероятно са заимствали тази идея от естонските си колеги, нали е казано, че краставите магарета се надушват през девет баира. \nАз не съм особено впечатлителен, но сред гледките, които не ме оставят равнодушен, се числят и следните две: \n1. Майка, която пуши край рожбата си. \n2. Дете, в чиито ръце родителите са наврели телефон или таблет. \nЗа вредата за здравето, които нанасят тютюнът и електромагнитното излъчване, вече не се говори, ала това не означава, че тя е изчезнала. За психическите, когнитивните и емоционалните проблеми, предизвиквани от заседяването пред компютъра също се знае. Лошо, непростително е, че родителите тровят собствените си отрочета! \nИзобщо, характерът на човека се формира през първите му седем години. В началните класове децата би трябвало да правят това, което се полага на малки ученици: да четат и смятат, да творят, да палуват. И да бъдат обичани и възпитавани. Електронните устройства и телевизорът нямат място в света на малчуганите, защото, освен всичко друго, променят начина на мислене и емоционалността. Какво дават уменията да боравиш с мишката или джойстика, ако си неграмотен и асоциален? \nА неграмотността е проблем. В изследване на ЕС се отчита, че расте броят на българчетата, неумеещи да четат или затрудняващи се с възприемането на текста. Безусловна е взаимовръзката: четене- мисъл/анализ - научаване - идея/чувство - поведение. За способностите на индивидите, при които тя е нарушена, научаваме от криминалната хроника и преките предавания от НС, ала не бива да забравяме, че такива хора щъкат и около нас - в блока, на улицата и опашката на касата, и колкото повече са, толкова по-трудно ще става за всички. \nСпециалисти от Българската стопанска камара са изчислили, че към днешния ден на трудовия ни пазар има около четвърт милион неграмотни човека. Предположително през следващите 10-15 години към тях ще се присъединят още толкова младежи. Половин милион от седеммилионното ни население е много и отговорността за всяка от тези обречени души лежи върху семейството и училището. \nВ края на зимата пощръклели от безделие майки бяха готови да линчуват учителки, монтираха скрити камери и учеха преподавателите как да си вършат работата. Вдигнаха олелия до небето. Учудващо е, че сега предлаганите от образователното министерство промени в учебните програми не се обсъждат оживено, въпреки че засягат интересите на цялото общество.      \n \t\n", "date": "2018.04.27", "title": "От другия бряг  "}
{"url": "http://www.duma.bg/node/165729", "text": "\nСъгласно \"Български тълковен речник\", издателство \"Наука и изкуство\", 1976 г., интелигенция означава: \"Съвкупност от работниците на умствения труд, които имат специални познания в различните области на науката и изкуствата.\" Ще рече - това са милиони хора по света. Не можем обаче да наречем интелигенти Аристотел или Шекспир, Айнщайн или Менделеев, защото те, както и мнозина други като тях, са хора на най-високия човешки дух, интелектуалци от най-висока класа. \nМоже да се каже, че интелигенцията е мозъкът на човешкия род, моторът, който движи прогреса. Разбира се, сред милионите интелигентни мъже и жени има много различия: на първо място, в степента на интелигентност, на знания. И още: в тяхната душевност и морал. Повечето са хуманисти, които са на страната на истината и правдата, на страната на бедните, онеправданите, експлоатираните. Такива българи има още по времето на светите братя Кирил и Методий. Това продължава и по-нататък: високоинтелигентни нашенци превеждат книги от световната книжовна съкровищница. Техните последователи са исполини на Възраждането, на борбите за свобода. Тези достолепни българи са служили на род и родина безапетитно за пари, облаги и власт. За съжаление, имало е и доста изключения. Поради това моят тъст, човек мъдър и почтен, наричаше нашата интелигенция кебапчийска, която се продава даже само за едно кебапче. Абсолютизирането е невярно, погрешно, но то понякога, за известно време, става правило, както е днес: все е имало да няма достойна интелигенция, но като сега никога не е имало... \nВярно е, че по времето на социализма у нас имаше много хора, които хвалеха властта, слагаха й се, не посочваха кусурите й и редовно похапваха кебапчета. Най-прилежните ставаха \"заслужили\" и \"народни\", но вече не се задоволяваха с простите кебапчета, минаваха на мешана скара, перлова ракия и хубаво винце. Имаше мъже и жени, безспорни и достойни интелектуалци, които си заслужаваха уважението и наградите. Въпреки цензурата, те успяваха да си кажат \"думата\" по трудни, щекотливи въпроси; най-често получаваха доверие и насърчение. Така способни инженери, архитекти и агрономи проектираха и създаваха икономическата мощ на страната. Тогава бяха изградени много модерни заводи, селското ни стопанство се нареди на едно от първите места в света. Язовири и добри пътища, културни домове, театрални и музикални зали допълваха картината на възхода. И много нови сгради в градовете, и много нови къщи в селата. Безплатно образование и здравеопазване. Науката и изкуството вървяха напред. Цензура имаше, но имаше и творци като Димитър Талев, Димитър Димов, Емилиян Станев и Николай Хайтов, които сътвориха силни произведения в прозата. Имаше творци като Валери Петров, Веселин Ханчев, Дамян Дамянов и Георги Джагаров, с чиято поезия можем да се гордеем. Мъже като Радой Ралин, Кольо Георгиев и Иван Радоев изстрелваха стрели срещу кусурите и идиотщините на властта. Тогава беше тържеството и на родната естрадна песен. Да не говорим за киноизкуството: преди няколко години БНТ организира допитване, което определи най-хубавите български игрални филми; всичките, посочени в десетката, бяха произведени при оная цензура, през времето на онзи \"престъпен режим\"... \nЕто, че у нас нахлуха свободата, демокрацията и евроатлантическите ценности. И - юруш на маслините изобилие от книги и филми, но нито един нов Талев, Валери Петров или Рангел Вълчанов. Интелигенцията, казано на белоречки език, се изчанчи. Мнозина захванаха да плюят настървено миналото, да възхваляват до небесата щастливото \"ново време\". Сред тях бяха и глезени номенклатурни отрочета. Други се стаиха като пръдня в гащи: нито една блага дума за социализма. Ако продумат или напишат нещо, то ще е за свободата - изобщо, за демокрацията - изобщо, за диктатурата - изобщо. Никаква позиция по някой остър политически или социален въпрос. \nНе търпя, не оставям перото ми да съхне и ръждясва, ами критикувам несправедливости и престъпления, днешни и вчерашни, без да се съобразявам с тоя-оня. Някои от лицата, с които съм другарувал в миналото, с които сме се бунтували срещу глупотевини и идиотщини на нашата власт, ме срещат, тупат ме по рамото, хвалят ме и за днешните категорични граждански позиции. И дотук: малцина последователи... По този повод искам да изкажа прекрасните си впечатления от моя приятел, големия ерудит и почтен човек Юлиян Вучков. Той говори по една телевизия, защитава истината и не цепи басма никому. Е, и той душа носи, вече няколко пъти го чувам да казва, че може да му се \"случи\" нещо, дори сочи и \"случвателя\". Дано по този начин се застрахова от туня беда; без вина виновен... \nТия дни чух по БНТ известния с мъжеството си Камен Воденичаров да пее иронична, подигравателна песничка за Корнелия Нинова. За \"подплата\" на текста и музиката бяха избрани поля с червени макове, Мавзолеят на Георги Димитров и паметникът на Бузлуджа. Бях изумен от тая наглост, която обаче имаше продължение, вече в дует с Тончо Токмакчиев - този път некрасиви закачки с Путин. Питам: с какви толкоз лоши дела е заслужила Нинова тая песньовка? Същото важи и за Путин. Защо дуетът не възпее поведението на министър-председателя Бойко Борисов в случая \"Мишо Бирата\"? Или есемесите му до Висшия съдебен съвет. Или изцепките му у всяко село да има полицай, до всяка дупка по пътищата - чиновник. Цветан Цветанов също заслужава някоя и друга песничка. За шестте апартамента, подарени на семейството му от тъщата и тъста пенсионери, за акцията му срещу лекарите в Горна Оряховица, заради която един от тях получи инфаркт. Заради това, че плащаме за изцепките му, осъдени от съда в Страсбург. Заради високопатриотичното му мнение, че Ботевите четници са се били с \"турски представители, които са се намирали по онова време в България\". \nНе бива да бъдат отминавани без дуетно изпълнение в тяхна чест Симеон Сакскобургготски и Соломон Паси - затуй, че ни набутаха в НАТО. Това се отнася и за Сергей Станишев и Ивайло Калфин, защото предоставиха земята ни за американски военни бази.  \nЧух Соломон Паси да казва, че Путин има зли кроежи за страната ни. Не каза какви са. Каза друго: Русия играе с нас ръгби, а ние, възпитани и деликатни, отвръщаме с балет. Така ли е? Ако заканата на Дянков, че ще наплеска Русия, е балет, ако заканите на Плевнелиев по адрес на Русия са балет, ако \"откровението\" на Борисов, че Русия е опасност за нас и ние, като членове на НАТО, ще воюваме с нея, е балет, възкликвам: ега ти балетите, ега ти танцувалното изкуство! Ако те бъдат изтанцувани, без съмнение България ще бъде унищожена от руснаците... От чудесна статия на невероятната Велислава Дърева научих, че Солом Паси бил спретнал някаква брошурка, в която предвиждал Русия да бъде разпарчетосана на седем парчета. Гладна кокошка - просо сънува Още един интелигент се прояви тези дни. Скорозрелият ген. Димо Гяуров също наточи косата си върху бруса на Русия. Генералинът рече, че оная страна няма никакви нови оръжия, че това било чиста анимация. Направи това \"откритие\", след като върховният шеф на американските въоръжени сили призна, че Щатите нямали отговор на новите руски оръжия. Меракът на някои люде да бъдат по-големи католици от папата няма граници... \nДвама интелигенти правят силно впечатление с акробатичните си политически превъплъщения - Антон Тодоров и Тома Биков. Преди време Антон се прослави с книга, озаглавена \"Шайката на Бойко и Цецо\", в която плюе до насита величията на ГЕРБ. Плюл и хоп - взе да лиже плютото и страстно се хвърли в обятията Бойкови. Той, човек християнин и всеопростител, го прегърна братски, депутат го направи. Антон обаче взе, че се оля и столът му в парламента се лиши от неговото телесно и духовно присъствие. Като откопиран от този случай е станалото с Тома Биков. И той анатемосвал неотдавна Борисов, но и той, без капка срам и угризение на съвестта, се тропоса плътно до Бойко. Сега двоицата новопокръстени палаши (ловджийски кучета - б.а.) душат къде ли не, за да намерят нещо, злепоставящо опозицията. Не намерят ли, измислят що да е и го поднасят на Властелина. Нали помните, драги читатели, как Ирод поднася на Саломе главата на Йоан Кръстител? Слава Богу, не сме я докарали дотам. Засега оставаме само с оглушителния палашов вой. \nНе мога да подмина зашеметяващия злобар Иво Инджев. Бре, помня баща му, заедно работихме с него във в. \"Вечерни новини\", той беше кротък, хрисим човек. А синът - мани, мани!... Направо пощръклява, като заговори за социализма и Русия. Последния път го чух да казва, че ако не била американската помощ, Русия щяла да загуби Втората световна война. Явно негова милост не знае каква е точно тази работа. Вече нападнала съветската страна, Германия обявява война на САЩ, които сключват със Съветския съюз договор \"Заем-наем\". Америка се задължава да доставя военна помощ на съветите. И го правят, превозват \"стоката\" с кораби, някои от които немците потопяват с подводници, заедно с екипажите. След като свършва войната, предявяват искане да им бъде заплатена сумата от 3 млрд. долара, колкото струвала помощта. Чел съм, че Сталин категорично отказал плащането. Бил казал: ние изгубихме 27 милиона съветски граждани, стотици градове и села бяха унищожени, съсипана е цялата ни икономика. А вие: само 400 хиляди американци са убити през войната, икономиката ви е в цветущо състояние, немски крак не е стъпил на ваша земя и докато нашите хора умираха, в баровете ви американските граждани продължаваха да се забавляват. Американците кротнали, отказали се от претенцията си и, както се казва в моя край - дотук кучка на бачия... Може американската помощ да е идвала добре на Червената армия, но тя е била горе-долу капка в морето. Цял свят знае, че Съветският съюз изнесе на плещите си битката с фашистка Германия, че неговата роля беше решаваща за крайната победа. \nНе ще и дума, че най-големите мераклии за кебапчета са сред журналистите. Мнозинството от тях я кара с невисоки заплати, но що да чинят хората - кротуват, свалят шапка на медийните си началници и собственици, слугуват на властта и си вардят хлебеца. Друг е халът на малцина техни побратими, които се разписват срещу суми, отскачащи често над 5 хилядарки месечно. Тези юначини хич не поглеждат кебапчетата, на техните софри се трупат тежки блюда, а питиетата са старички, многогодишни. Башка разни допълнителни екстри. \nРаботата им е отговорна, особено ако всеки ден са на екран. Много внимават как се държат и какво говорят. Трябва да не взимат страна в споровете, но винаги са на страната на властниците: няма горе, няма долу. Първа грижа им е да поставят на \"точните\" хора \"точните\" обслужващи въпроси. Отронят ли дума като лично мнение, тя също трябва да е \"точна\". Понякога някои са поувличат в старанието си за \"точност\". Дама, която всеки делник ни облъчва с присъствието си, веднъж каза, че при социализма по улиците са се търкаляли кости на избити от комунистите борци за свобода. Казано е: никога не е късно човек да се на..ре прав... \nЖурналистите да похапват кебапчета, но да внимават, защото могат да се задавят. Вардете си хлебеца, но се обръщайте и към истината и правдата, които чакат вашето перо, вашия глас. Имате ли духовни и морални сили да го сторите?! Или ще си останете кебапчийски мижитурки?...     \n \t\n", "date": "2018.04.27", "title": "Интелигенцио????  "}
{"url": "http://www.duma.bg/node/165795", "text": "Държавата получи оценка 2,88 според доклада \"Бележник 2018: Какъв е средният успех на държавата в грижата за децата?\", изготвен от Национална мрежа за децата. Това е най-ниската оценка, която институциите получават за работата и политиките си за малчуганите от началото на изготвянето на доклада преди 7 години. \nПроектът \"Бележник\" извършва ежегоден мониторинг на поетите ангажименти от страна на държавата, касаещи правата на децата, в 5 области: \"Основни принципи по Конвенцията на ООН за правата на детето\", \"Семейна среда и алтернативни грижи\", \"Здравеопазване\", \"Образование\", \"Правосъдие\". \nСпоред специалистите най-тревожни през последните години са липсата на напредък в усилията за намаляване на детската бедност, системните проблеми в социалната сфера и системата за закрила на детето, липсата на целенасочена политика в подкрепа на семействата и родителите, недостатъчната координация между институциите, забавената реформа в системата за детско правосъдие и минималните инвестиции и подкрепа за професионалистите, работещи с деца, социални и здравни работници, учители, съдии и др. \nИма симулация от страна на институциите, че се мисли за децата, заяви Георги Апостолов, председател на управителния съвет на Национална мрежа за децата. \"2017 година беше относително спокойна в икономически и политически план и ако политическата класа имаше желание, можеха да поемат големия приоритет за подобряване на благосъстоянието на децата, но те не го направиха. Живеем в държава, която постепенно убива децата си. Има възможности, има средства, но нищо не се прави. Гледа се към парите, към магистралите, а това, което трябва да се вложи за бъдещето на държавата, за децата, не се прави\", подчерта Апостолов.     \n \t\n", "date": "2018.04.27", "title": "НМД: Живеем в държава, която убива децата си"}
{"url": "http://www.duma.bg/node/165792", "text": "- има някой, който още да вярва на постановките на т. н. спец прокуратури и спец съдилища. Малко вероятно е. Кой е този луд да дава огромен подкуп на кметицата, от която почти нищо не зависи. \n- Каквото и забавяне да има никой няма да даде подкуп от половин милион или да поиска такъв за една преписка, която може да се придвижи чрез съда или ако и наредят от голяма община, видимо са я сготвили строителната мафия и управляващите ,сега докато Иванчева е в ареста ще прокарат всички проекти на \"бизнесмените\" чрез назначеният заместник и после може и да я пуснат или оправдае съда ,но багерите вече ще работят... \n- Не знаем какво пише в 10-те тома СРС, а едва ли и тези,които са ги инициирали знаят-бая четене е и анализи са необходими, а това е трудничка мисловна дейност. Що се отнася за забавената преписка- ако някой намери едно, едничко наказателно дело за кражба на МПС срещу известен автор,наблюдавано от СРПрокуратура,което да е в сроковете установени от НПК, аз ще се прекръстя на Хасан! При тях закъсненията не са година, а години. \n- тук не става въпрос за подкуп, нали? Явно нещата са да очернят кметицата, да си вземат парите от доказателствата да дойде нашият човек за кмет да почне строителството кой къде желае и да си пълним джобовете с печалба. За сега всичко си е наред само че имаме нов \"кмет\" в Младост. Хората който избрахме кмета \"Иванчева\" искахме нещо което другите кандидате не предлагаха или ни залъгваха с други подходи. Ако беше се явил друг със същите коректни обещания и с по-голям опит и образование щяхме да изберем него. Просто нямаше друг по чист за времето си кандидат. А сега управляващите ни правят на пук. че те са били прави и друг път няма. \n- Много ми е смешно когато на строителите започнат да ги назовават инвеститори. Верно инвестират в бетон и го продават от скъпо па по-скъпо. Един балон се спука, сега ни уверяват че има търсене..... А че половината блокове са тъмно нощно време, това е щото собствениците са по ресторанти и барове...вервАте ли? \n- Няма късмет кметицата. Ако отговаряше за НДК и плочките в околовръст досега да е заработила милиони от подмяна и последващи ремонти, но в \"Младост\" е така. Не оправдавам никой, но аршина трябва да е един, а той май е само \"ГЕРБ\".  \n- намирисва работата. Тази жена, ако наистина беше хваната на място и всичко беше добре организирано, вече щеше да има самопризнания и съд по бързата процедура. Сега се почва едно разтегляне и незнайни срокове по съдилища, а догодина в Страсбург - и пак ние ще плащаме. Достатъчно е някой кадърен юрист да покаже клипче как я държаха с часове без да е осъдена. \n- Каквото и да казвате макар да се знае от много хора как действат в цацаратурата и мвр разберете че ви \"сготвиха\" и няма как да се отървете от техни \"тиган\" загрят по гербераски в цацаратура компита данс мвр и навсякъде що могат по гербераски да го загряват.. Както са казали хората просто \"сте се появили намясто което не е предназначено за вас\" \n- абе не знам дали е виновна, ама малко бая смръдлива е цялата работа по задържането. И сценката с държането на уилицата, и  после странните обяснения на разследващите. Тя, че  не е много умна е ясно, ама някак си тия дето я обвиняват поне да си бяха изготвили по-правдоподобна история. \n    \n \t\n", "date": "2018.04.27", "title": "Наз@ем от мреж@та"}
{"url": "http://www.duma.bg/node/165793", "text": "Под мотото \"Кризата в медиите - криза в журналистиката\" СБЖ ще провокира колеги да обсъдят основните предизвикателства пред гилдията. Дискусията е насрочена за 3 май, когато отбелязваме и Световния ден на свободата на пресата. Събитието ще се проведе от 10 часа в пресклуб \"Журналист\" на столичния адрес на СБЖ на ул. \"Граф Игнатиев\" щ 4. Съюзът кани журналисти от всички медии, медийни експерти, преподаватели, представители на институции и др. \n\"Намерението ни е да бием тревога в обществото за кризисното състояние на българските медии и на медийната среда у нас; да анализираме незавидното положение, в което са поставени българските журналисти в икономически, социален и правен план; да назовем проблемите на медиите и предизвикателствата пред журналистическата професия днес. Бихме искали да формулираме причините за деградацията на българската журналистика, която вече не може да се справя с ролята си на \"четвърта власт\" и на ключов елемент от структурата на демократичното общество\", гласи призивът на СБЖ. \"Нека прозвучи ясно и силно гласът на журналистите! Свободата зависи от нас!\", приканва синдикалната организация.  \n                                                             \n \t\n", "date": "2018.04.27", "title": " СБЖ организира дебат за кризата в медиите"}
{"url": "http://www.duma.bg/node/165794", "text": "Първият по рода си \"Пътеводител за етично отразяване на деца\", създаден от журналисти, комуникационни специалисти и експерти под ръководството на УНИЦЕФ и АЕЖ - България, бе представен вчера. Наръчникът бе показан на международната конференция \"Децата и медиите. Мисия: Етично отразяване\", която се проведе вчера в София. Основен акцент на дискусията бе какво е етичното медийно поведение при отразяването на проблемни казуси, свързани с деца. \n\"Преди няколко години направихме изследване как медиите отразяват проблемите на децата. Там се вижда много категорично, че едни от най-големите нарушения наистина се случват на страниците на вестниците, на екрана на телевизорите. Това в повечето случаи не е умишлено. В практиката си досега не съм срещал журналист, който целенасочено да иска да нарушава детски права. Работата е там, че всеки професионалист, независимо в каква сфера, включително медиите, имат нужда от подкрепа, защото всеки работи в забързано ежедневие с много приоритети и много различни задачи и невинаги има време дори за адекватна преценка кое е в най-добрия интерес на детето\", коментира по-рано пред БНР Ивайло Спасов от българския клон на УНИЦЕФ. Той обясни, че наръчникът не цели да налага термини, които да се използват или да не се използват, а да привлече вниманието към ролята на езика, който медиите употребяват. \nКони Фоси от американската телевизия \"Фюжън\" разказа за медийната кампания \"Деца в затвора\", която е довела до промяна в правосъдието за деца в САЩ, както и до отмяната непълнолетни да бъдат задържани в изолатори.  \nНа конференцията бе обсъден и друг сериозен проблем – насилието от деца върху деца. Журналистът от Великобритания Таманна Рахман представи продуцирания от нея филм на BBC Panorama \"Когато деца насилват деца\". Участниците в дискусията дебатираха как подобни тежки и проблемни теми трябва да бъдат отразявани етично в медиите, как да се запазят самоличността, достойнството и човешките права на малчуганите. Как да се избяга от сензацията, да се търсят отговори на въпросите защо се стига до даден проблем, какви са генералните системни проблеми зад дадена лична трагедия, бяха другите акценти в дискусията.   \n \t\n", "date": "2018.04.27", "title": "С наръчник съветват как да отразяваме темите с деца  "}
{"url": "http://www.duma.bg/node/165796", "text": "Откраднаха линейка от центъра на Пловдив през нощта срещу четвъртък. Специалният автомобил е бил паркиран на централния бул. \"Христо Ботев\". Кражбата е извършена в момент, когато прожекторите пред центъра не са работели. Неизвестен е разбил защитата и отпътувал с линейката от паркинга. Линейката е сравнително нова и е открадната с цялата животоспасяваща апаратура. \nПо информация на БНР линейката е открита на паркинг пред болница в София. Специализираният автомобил е собственост на Центъра за спешна помощ \"Евромед\" и бил паркиран пред офиса на бул. \"Христо Ботев\" в Пловдив. Според директора на медицинския център д-р Георги Георгиев от записите на видеокамерите ясно се вижда как младеж и девойка спират с луксозен автомобил пред линейката, правят снимки няколко минути и тръгват. След 10 минути момчето се връща само. За секунди отваря линейката, пали я и тръгва с нея. Откраднатият автомобил е с надпис AМBULANCE VIP, цветовете му са жълто, червено и бяло и според медицинската класификация се води реномобил за спешни случаи. Според д-р Георгиев оборудването му е за над 100 000 лева.  \n    \n \t\n", "date": "2018.04.27", "title": "Откраднаха линейка в Пловдив"}
{"url": "http://www.duma.bg/node/165797", "text": "Лекарите от ловешката болница отново излязоха на протест и блокираха за около 20 минути централна улица в града. Недоволството е заради неизплатени заплати и неясното бъдеще на болницата, която е в тежко финансово състояние от месеци. От началото на годината до сега са закрити няколко болнични отделения, а около 50 лекари и медицински сестри са напуснали работа.  \nВсе още не е ясно дали до края на този месец медиците от ловешката болница ще получат поне една от дължимите им три заплати. Те са категорични, че ще продължат с протестите, докато не бъде намерено трайно решение на проблема. И вчера протестът на медиците беше подкрепен от граждани.  \n    \n \t\n", "date": "2018.04.27", "title": " Пореден ден на протести за медиците от Ловеч"}
{"url": "http://www.duma.bg/node/165798", "text": "Лекарите и медицинските сестри в МБАЛ в Шумен ще останат без заплати до края на май, съобщи вчера д-р Десислава Найденова, председател на лекарския съюз в болницата. \"Тъжно е медицинската професия да бъде принизявана до такова ниво. Непрекъснато се говори за корупция, некадърност и линчуване на лекари и твърде малко за безизходицата, в която е забуксувало българското здравеопазване днес\", коментира тя. \"Лекарите и сестрите в болницата, поемащи спешността и най-тежката патология, са с най-ниско заплащане и са принудени да работят на по 2-3 места. Все по-големият стрес и ниското заплащане доведоха до критичен минимум на специалистите в държавните болници, от което страда пациентът\", категорична е д-р Найденова. \nСпоред управителя на болницата д-р Атанас Атанасов забавяне ще има в изплащането на аванса за май. Той ще бъде изплатен заедно със заплатата за април, но малко по-късно. По думите му причината е липсата на сключен договор със Здравната каса.      \n \t\n", "date": "2018.04.27", "title": "В болницата в Шумен остават без заплати до края на май"}
{"url": "http://www.duma.bg/node/165775", "text": "Френският президент Еманюел Макрон смята, че САЩ ще излязат от ядреното споразумение с Иран, подписано през 2015 г. Във Вашингтон Макрон каза: \"Няма информация какво решение ще вземе президентът Тръмп по иранската ядрена програма. Само че, основавайки се на това, което той е говорил по-рано, аз не смятам, че САЩ биха искали да останат в този договор.\" Макрон обаче добави, че страната му няма да последва Вашингтон: \"Каквото и да е решението на САЩ, ние ще работим върху ново споразумение, по-широко.\" \nЗа разлика от Европа САЩ смятат, че сделката между \"шесторката\" (САЩ, Русия, Китай, Франция, Великобритания, ЕС) и Иран не блокира възможностите пред Техеран да създаде ядрено оръжие.       \n \t\n", "date": "2018.04.27", "title": "Макрон: САЩ излизат от сделката с Иран"}
{"url": "http://www.duma.bg/node/165776", "text": "Албанският премиер Еди Рама е изпаднал в истинска параноя, че е възможно да го отровят. \nРама си носи хляб и вода навсякъде, където ходи. Той отказва да пие дори и кафе, което е подготвено \"от чужди ръце\". Порталът \"Албеу\" съобщи, че \"Рама носи със себе си и храна, а когато отиде на гости, не взима нищо от масата\". \n\"Заради разузнавателна информация, че има план за отравянето му, премиерът изпадна в истинска паника. Това доведе до сериозно раздвижване сред албанските спецслужби, които проверяват всичко. На премиера му е забранено да пие вода или кафе по време на официалните срещи\", пише порталът.      \n \t\n", "date": "2018.04.27", "title": " Еди Рама в параноя от страх за отравяне"}
{"url": "http://www.duma.bg/node/165777", "text": "Новите антируски санкции на САЩ могат да създадат потенциално проблеми за германската икономика, заяви пред журналисти високопоставен източник в канцлерството.  \n\"Искам да спомена още един пункт - руските санкции. Последните (санкции на САЩ - ред.) са проблематични... потенциално те могат да създадат големи проблеми. Те водят до сериозни загуби, защото ние по принцип сме свързани с тези руски олигарси и с тези компании\", поясни източникът, цитиран от РИА-Новости. В Берлин смятат, че загубите на немските компании в Русия заради санкциите на САЩ могат да достигнат 1,5 млрд. евро.  \nГерманската канцлерка Ангела Меркел ще разисква проблема при визитата си утре във Вашингтон.  \nМеждувременно военният министър на САЩ Джеймс Матис заяви, че страната му трябва да има \"гъвкави изключения\" със санкциите, за да не пострадат съюзниците на САЩ. В писмо до Конгреса той твърди, че без такива изключения \"не бихме могли да действаме в собствен интерес и ще стоварим прекалено голямо бреме на нашите съюзници или партньори\".      \n \t\n", "date": "2018.04.27", "title": "Берлин се оплаква от санкциите срещу Русия, Матис го подкрепя "}
{"url": "http://www.duma.bg/node/165810", "text": "Председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев поиска антикорупционният орган да има повече правомощия. В парламента той за пореден път припомни, че комисията няма правомощия по задържане или извършване на процесуално-следствени действия. \"Може би за в бъдеще може да се обмисли някаква промяна на закона. Всички служби, подобни на нашата, най-малкото да имат право да задържат лица. Ако ние имахме това право, нямаше да има нужда да идват хора от МВР и толкова много хора да участват в тази акция. Искаме да имаме поне възможност да задържаме\", каза Георгиев. \nТой отново коментира задържането на кмета на \"Младост\" Десислава Иванчева и го определи като изпълнение на първото обещание, което даде, след като стана председател на антикорупционния орган. \"Аз казах, че ще бъдат задържани хора с пари, и мисля, че изпълних първото обещание, което дадох. Оттук нататък продължаваме по същия начин\", обясни Георгиев. \nАнтикорупционният орган е дал информация за други лица, които са били изнудвани от кметицата на \"Младост\", заяви Георгиев и допълни, че е работа на прокуратурата да оцени доказателствата и да прецени какви обвинения ще бъдат повдигнати.     \n \t\n", "date": "2018.04.27", "title": "Шефът на Антикорупция иска да може да арестува"}
{"url": "http://www.duma.bg/node/165778", "text": "Терористичната групировка \"Ислямска държава\" подготвя нова мигрантска вълна към Европа заeдно с екстремисти от Африка, предупреди ръководителят на Световната продоволствена програма (СПП-WFP) Дeйвид Бисли. \n\"Ще се сблъскате със същия модел както преди няколко години, но сега ИД и други екстремистки групи ще се намесват много повече в миграционните процеси. Виждаме, че те сътрудничат с такива екстремистки групировки като \"Боко харам\" и \"Ал Кайда\", за да поделят територии и ресурси, а също да продължат намесата и дестабилизацията с цел да създадат нов миграционен поток към Европа, където да се внедрят и създадат хаос\", заяви Бисли в интервю за в. \"Гардиън\".  \nТой подчерта, че европейската общност ще трябва да се погрижи с проблема за дестабилизирането на Сахелския регион, който може да стане за Европа по-сериозен проблем от Сирия.  \n\"Моето послание към европейците е следното: ако мислите, че сте имали миграционен проблем, създаден от 20-милионна държава като Сирия заради  дестабилизация и конфликт, Сахелският регион с неговите 500 милиона души ще бъде дестабилизиран още повече. Именно сега европейската общност трябва да се събуди\", изтъкна Бисли. \n    \n \t\n", "date": "2018.04.27", "title": "\"Ислямска държава\" подготвя мигрантска вълна от Африка"}
{"url": "http://www.duma.bg/node/165779", "text": "Лидерът на арменската опозиция води разговори с парламентарните сили, за да си осигури подкрепа като кандидат за следващ министър-председател, предаде Асошиейтед прес. Пашинян вече бе номиниран от партията си \"Граждански договор\" като кандидат. Парламентът ще гласува за нов премиер на 1 май, съобщава БТА. По-рано стана ясно, че една от партиите напуска управляващата коалиция и настоява за избор на по-приемлив премиер, който да насрочи изборите. \nНикол Пашинян оглави продължили две седмици протести срещу Серж Саргсян, който десет години беше президент на страната, преди да заеме този месец премиерския пост. Заради масовите протести срещу избора му в понеделник Саркисян подаде оставка. \nПашинян каза, че се е срещнал с лидера на втората по големина парламентарна сила в търсене на подкрепа. Партията на Саргсян обаче има мнозинство в законодателния орган. \nДесетки хиляди привърженици на опозицията участваха в митинг в арменската столица вчера с искане лидерът на протестите да стане министър-председател. \nАрмения отваря нова глава в историята си, се подчертава в съобщение на президента Армен Саркисян, цитирано от Ройтерс. Председателят на парламента Ара Баблоян също съобщи, че на 1 май ще има извънредно заседание за избор на премиер, предаде ТАСС. \nМеждувременно Пашинян призова поддръжниците си да не блокират повече улиците и пътищата в столицата. В последните дни масови станаха случаите, в които шофьори нарушаваха правилата за движение с оправданието, че са част от протеста, а полицията засече и много коли без номера по улиците. \"Трябва да възстановим нормалното движение на транспорта. Редът е по-важен от всичко\", заяви Пашинян и призова за строгост към нарушителите. Самият той не успя да пристигне навреме за митинга в четвъртък заради блокиранията. Пашинян обаче заяви, че това се отнася само до столицата Ереван, докато в другите градове протестите и блокадите ще продължат. \n\"Имах среща с представител от Москва и получих увереност, че Русия няма да се намеси във вътрешните работи на Армения\", каза Пашинян пред протестиращите, събрани на републиканския площад в центъра на Ереван. \nРуският президент Владимир Путин говори по-рано по телефона с арменския си колега Армен Саркисян и двамата се съгласиха, че политическите сили в Армения трябва да покажат сдържаност и да бъдат готови да решат кризата чрез разговори, каза Кремъл. \nАрмения, Русия стои зад теб. Това заяви Путин, който не пропусна да коментира темата. Следим внимателно ситуацията, увери той. \nПредставители на посолството на Русия в Ереван разкриха подробности за срещата си с Пашинян и друг от лидерите на протеста - Арарат Мирзоян, както и с говорителя на опозиционната партия \"Граждански договор\" Тигран Авинян. \nНа срещата Русия е призовала към диалог между управляващите и опозицията и е настояла ситуацията да бъде разрешена изключително в рамките на конституционния ред и в интерес на всички граждани на Армения. От руска страна са били изразени надежди за скорошно възстановяване на нормалния и спокоен живот в страната. \nВъншният министър на Армения Едуард Налбандиян посети вчера Москва, където се срещна с руския си колега Сергей Лавров. Руското външно министерство обяви, че тема на разговорите са били отношенията с Азербайджан и ситуацията в Нагорни Карабах. \nПосолството на САЩ в Армения пък опроверга предишно свое съобщение, в което се казва, че \"премиерът не може да бъде избран на улицата\". Думите бяха приписани на посланика Ричард Милс \"Демонстрациите и акциите на гражданско неподчинение представляват нарушение на закона. Аз съм уверен, че пътят на демокрацията не представлява избор на кандидат по време на митинг\", пише в съобщението на посолството. По-късно обаче от дипломатическата мисия опровергаха тези думи и заявиха, че става дума за лош превод. \"Правото на арменския народ на мирни събрания и свободното изразяване са гарантирани от конституцията. Ние сме уверени, че тя трябва да се уважава и че новото правителство трябва да бъде формирано в резултат на доброволни преговори\", посочи посолството.     \n \t\n", "date": "2018.04.27", "title": "Армения избира нов премиер на 1 май  "}
{"url": "http://www.duma.bg/node/165780", "text": "Руският патриарх отива в Албания \nУтре започва тридневно официално посещение в Албания на руския патриарх Кирил по покана на Албанската православна църква и лично на нейния архиепископ Анастас Янулатос. Патриарх Кирил ще бъде приет от президента Илир Мета и от премиера Еди Рама. /БГНЕС  \nИсторическа среща на двете Кореи \nДнес ще се състои историческата среща на върха между двете Кореи. Президентите на Южна Корея Мун Дже Ин и на Северна Ким Чен Ун ще ще срещнат на военната демаркационна линия, която разделя Корейския полуостров. Ким Чен Ун ще стане първият севернокорейски лидер, който ще стъпи на южнокорейска земя след края на Корейската война преди 65 г. Двамата президенти ще преговарят сутринта, но за обяда гостите ще се върнат в Северна Корея. След обед пак ще има преговори и засаждане на дърво на демаркационната линия. \nФренски милиардер обвинен в корупция  \nФренският милиардер Винсент Болор е обвинен, че неговата компания \"Болор груп\" е помогнала на двама африкански лидери да спечелят изборите в замяна на привлекателни договори за него, каза говорител на компанията. Разследва се как неговият холдинг е  стигнал до договори за управление на пристанище Ломе в Того и пристанище Конакри в Гвинея. \"Болор груп\" има широка гама от дейности - строителство, логистика, медии, реклама и корабоплаване.  \nИспания конфискува рекордните 9 тона кокаин \nПолицията в Южна Испания конфискува почти девет тона кокаин, скрит в лодка, транспортираща банани от Колумбия. Това е най-голямата доставка на наркотици, заловена в Европа. Пратката е задържана в залива Гибралтар след международна операция, включваща Европол и Колумбия. Извършени 6 ареста в Испания и Франция.  \n 13 деца загинаха при катастрофа в Индия \nНай-малко 13 деца загинаха, след като влак се е сблъскал с малък училищен автобус в Северна Индия. Учениците на възраст под 10 г. пътували към училището си в Утар Прадеш, когато пътнически влак се сблъсква с автобуса на неохраняем железопътен прелез. Ударът е вдигнал автобуса на няколко метра във въздуха.  \n \n   \n \t\n", "date": "2018.04.27", "title": "Кратки новини"}
{"url": "http://www.duma.bg/node/165781", "text": "В Рияд беше извършен опит за военен преврат, твърдят ирански медии, за който световните медии мълчат. \nПрез нощта на 20 срещу 21 април кралският дворец в столицата е бил атакуван от 6 бойни дрона, твърди агенция Иран пресс, на която се позовава поглед.инфо. Но охраната на наследника на трона Мухамад Салман с помощта на спецслужбите на САЩ бързо осуетила метежа. Зад опита стояли първите братовчеди на Салман. Те били недоволни от приватизацията на нефтения гигант АРАМКО, обществени реформи в страната, войната в съседен Йемен и прочистването на кралския елит. \nПоследните 4 месеца кралството е екзекутирало 48 души, половината смъртни присъди са за наркотици, съобщи \"Хюман райтс уоч\". От 2014 г. са извършени близо 600 екзекуции, 150 са обезглавени със сабя. Неправителствената организацията призова монархията да подобри правосъдната система.     \n \t\n", "date": "2018.04.27", "title": " Опит за преврат в Саудитска Арабия"}
{"url": "http://www.duma.bg/node/165782", "text": "Картината в Гърция става по-плачевна от тази в България, пишат гръцките издания, като се позовават на Евростат. \nГърците са започнали да изостават финансово и не могат да си плащат сметките или да покриват всичките си основни нужди, констатира в. \"Нафтемборики\". Гърците, които не смогват да покриват разходите си, представляват 21% от населението на страната, а този процент е 4 пъти по-висок в сравнение със средните показатели за Евросъюза. Вестникът допълва, че това е вторият най-висок процент сред 28-те страни членки с коментара, а картината в Гърция била по-отчайваща от тази в България. \nСпоред Евростат сериозно материално изоставане означава, че гражданите не са в състояние да плащат сметките си за отопление, да разполагат със средства за неочаквани разходи, да харчат за месо или риба, за почивка извън дома, за автомобил и други. Този процент в Европейския съюз е бил най-висок през 2012 г.      \n \t\n", "date": "2018.04.27", "title": "Гръцки вестник: Станахме по-зле и от България"}
{"url": "http://www.duma.bg/node/165783", "text": "Комисията на Европейския парламент по граждански свободи, правосъдие и вътрешни работи (LIBE) одобри доклад, с който денонсира \"някои недостатъци\" във функционирането на Шенгенското пространство, какъвто е временният контрол по границите, въведен в резултат на миграционната вълна. В същия текст се споменава, че Румъния и България са готови за незабавно приемане в пространството за свободно движение, пише днес вестник \"Ромъния либера\", като се позовава на информация на агенция Аджерпрес. \nЕвродепутатите от комисията LIBE искат от правителствата на страните членки на Шенген да приложат критерия за взаимно доверие, който е в основата на създаването на този инструмент, позволяващ свобода на движение в държавите без контрол по границите, предава БТА. \nТова е първият годишен доклад за функционирането на Шенгенското пространство, изготвен от Европейския парламент, в който са описани \"някои недостатъци\", като повторното въвеждане на временен граничен контрол, отбелязва \"Ромъния либера\". Авторите на доклада посочват, че до това решение се е стигнало заради \"провала\" на системата за предоставяне на убежище и липсата на политическа воля и солидарност между страните членки на ЕС. Евродепутатите осъждат \"всяко издигане на физически бариери, каквито са оградите\". Унгария вдигна такава ограда, за да спре имиграцията по границата си със Сърбия, Хърватия и Словения. \nСпоред евродепутатите правителствата на европейските страни трябва да разработят ефективна система за реакция за мисиите по спасяване на мигранти, които идват по море, за да се избегне загубата на човешки животи, както и да се засили сътрудничеството със страните, откъдето идват мигрантите. Също така членовете на комисията LIBE искат да бъдат правени изненадващи посещения на границите, за да се направи оценка на терен на функционирането на Шенгенското пространство; компетентните власти да изготвят статистики и да бъде засилено сътрудничеството между националните гранични полиции. \nОт друга страна, евродепутатите от тази комисия подчертаха отново в своя доклад, че Румъния и България са готови за незабавно приемане в Шенгенското пространство - позиция, която се споделя и от Европейската комисия, но не и от Европейския съвет, където са представени страните членки, пише \"Ромъния либера\".     \n \t\n", "date": "2018.04.27", "title": " Едродепутати: България и Румъния готови за Шенген  "}
