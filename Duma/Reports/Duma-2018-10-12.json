{"url": "http://www.duma.bg/node/176954", "text": "Приходите от нощувки на хотелиерите в България през август са нараснали до 348 млн. лв., или със 7,5% повече в сравнение с август 2017 година, показват данните на Националния статистически институт (НСИ). Ръстът на постъпленията идва както от български граждани - с 9%, така и от чужди - със 7,2%. \nБроят на нощувките през август е 6,08 милиона, или с 2,3% повече в сравнение със същия месец на предходната година, като най-голямо увеличение на нощувките - с 5%, има в местата за настаняване с 3 звезди. В хотелите с 4 и 5 звезди са реализирани 63,7% от общия брой нощувки на чужди граждани и 26,1% - на българи. В местата за настаняване с 3 звезди са осъществени 27,6% от нощувките на чужденци и 27,2% - на българи.  \nБроят на пренощувалите също се увеличава - с 4,9% на годишна база и достига 1,31 милиона, като е регистрирано увеличение с 5,9% при чужденците и с 3,3% при българите.    \n \t\n", "date": "2018.10.12", "title": " 348 млн. лв. са приходите на хотелиерите през август"}
{"url": "http://www.duma.bg/node/176951", "text": "Енергийната система на \"Електроенергийния системен оператор\" е готова за зимата, заяви изпълнителният директор на дружеството Ангелин Цачев пред БНР. Въпреки че компанията е изпълнила едва наполовина ремонтната си програма, това няма да се отрази на сигурността на снабдяването, добави той. \"Няма обекти, чиито ремонти да продължават и да бъдат от съществено значение за системата. С колегите от Централно диспечерско управление сме направили разчет - кои обекти можем да си позволим през есента да продължи ремонтът им\", заяви Цачев. \nОбмисля се да бъдат променени критериите за избор на централите от студения резерв. Въпреки това обаче и тази година при недостиг на ток ще се разчита на същите централи, които бяха студен резерв и преди близо две години, когато по-голямата част от тях не можаха да заработят и системата беше подложена на риск. Единствената разлика е, че вместо ТЕЦ \"Марица-изток 2\" като резерв ще се използва ТЕЦ Варна. \n\"Пети и Шести блок на ТЕЦ Варна се представиха отлично в проведените 72-часови проби. Нямаме забележки. През тази година сме дали възможност на централите - всеки месец да доказват своята възможност за работа. Това за нас е предпоставка, че в централите се извършват необходимите дейности и при евентуално активиране ще могат да удовлетворят изискванията на сключените договори\", добави още Цачев.   \n \t\n", "date": "2018.10.12", "title": " Енергийната система била готова за зимата"}
{"url": "http://www.duma.bg/node/176952", "text": "Повечето българи предпочитат зимното часово време да бъде прието като постоянно, показват данните от национално представително проучване на \"Екзакта рисърч груп\", проведено в периода 28 септември-5 октомври сред 1000 души от цялата страна. 48% от анкетираните предпочитат зимното часово време да се приеме като постоянно в България, а 32 на сто искат лятното часово време да се въведе за постоянно у нас. Една пета от интервюираните нямат мнение по въпроса. Най-често без мнение са младите българи на възраст под 30 години. \nЕвропейската комисия предложи от следващата година да отпадне сезонната смяна на часовото време и всяка от държавите-членки на ЕС да реши кое време ще прилага като постоянно - лятното или зимното. \nПривържениците на позицията зимното часово време да бъде постоянно у нас са по-често жени, хора на възраст над 59 години и жители на провинцията. В полза на избора на лятното часово време за постоянно се изказват по-често хора на възраст между 30 и 40 години, високообразовани и жители на столицата. Профилите на подкрепящите тези две позиции са показателни за това, че съществуват прагматични и рационални аргументи сред определени групи хора. Това предполага да се проведе широка и открита дискусия по въпроса, за да се стигне до оптимален избор, коментират от \"Екзакта\".  \n    \n \t\n", "date": "2018.10.12", "title": " Половината българи искат за постоянно зимното часово време"}
{"url": "http://www.duma.bg/node/176955", "text": "Задлъжнялостта в България остава голяма. Това стана ясно вчера от думите на управителя на консултантската компания \"Кофас България\" Милена Виденова. Бе представено последното проучване за несъстоятелността в Централна и Източна Европа (ЦИЕ) за 2017 г., изготвено Кофас. По думите й това е сигнал компаниите да обръщат внимание и да управляват рискове. \n Основните причини за финансовите затруднения на компаниите у нас остават високите нива на задлъжнялост, увеличението възнагражденията на персонала, лошото управление на ликвидността и по-малкото възможности за финансиране. \nСъщевременно България остава една от страните в ЦИЕ, в която броят на фалитите за 2017 г. е намалял. Според данните общият броят на несъстоятелностите в страната за миналата година възлиза на 311, което означава 0,08% от всички компании. Това е спад от 18,4% в сравнение с предходната 2016 г., обясни Виденова. Очаква се обаче темповете значително да се забавят през следващите години. \nНяколко са секторите в страната, които продължават да са проблемни от гледна точка на несъстоятелностите, като водещият е строителството. Останалите са търговията на едро и дребно, сделките с недвижими имоти, сухопътният транспрот, основно заради по-високите цени на горивата и липсата на персонал, което пък води до по-висока цена на труда. \nНа първо място сред най-големите компании, обявени в несъстоятелност през миналата година, са \"Енемона\", в сферата на електрическите инсталации, която е със задължения в размер на 75 млн. евро. След нея е \"КМБ България\" - операторът на \"Карфур\" за България, чиито задължения са над 50 млн. евро, а на трето място е \"Г 56 Дивелъпмънтс\", която стоеше зад проекта \"Супер Боровец\", дължащ над 29 млн. евро. Както и два случая, свързани с фалита на КТБ - \"Карне-М\" с над 25 млн. евро задължения и \"Техно резиденшъл парк\" с над 18,3 млн. евро дългове. \nВ региона на ЦИЕ все повече държави са засегнати от увеличаване на несъстоятелността. През миналата година девет държави отбелязват по-голям брой фалити - Хърватия, Естония, Унгария, Литва, Полша, Румъния, Русия, Сърбия и Словения. Динамиката варира от леко увеличение от 2,4% в Естония и 2,5% в Румъния до цели 40,1% в Хърватия. От друга страна, пет са държавите със спад на броя на несъстоятелностите - България, Чехия, Латвия, Словакия и Украйна, като най-голям е спадът в Словакия - 27,1%, следвана от Чехия с 26%. За 2018 и 2019 г. \"Кофас\" прогнозира, че броят на несъстоятелностите в региона ще се увеличи. \n    \n \t\n", "date": "2018.10.12", "title": "Голяма задлъжнялост на българските компании  "}
{"url": "http://www.duma.bg/node/176953", "text": "Регистърът за асансьорите и уеб приложението към него, за които са платени 700 хил. лв. преди три години, все още не функционират. За това информира председателят на Българската асансьорна асоциация Николай Маринков пред БТВ. \"Крайно време е Държавната агенция за метрологичен и технически надзор, платила за регистъра на асансьорите, който не работи, и възложила неговата изработка, да излезе и да даде обяснение. От тях трябва да се търси отговорност\", призова Маринков. По думите му официалната информация е, че регистърът е изпълнен, но това не е вярно. Той очерта и друг проблем - прави се обществена поръчка за регистри, а в същото време липсва нормативна база за тяхното функциониране. \"В държавната агенция за 4 г. са се сменили четирима председатели, което създава хаос\", каза още Маринков.   \n \t\n", "date": "2018.10.12", "title": "Регистърът на асансьорите за 700 хил. лв. не работи"}
{"url": "http://www.duma.bg/node/176967", "text": "България е една от страните в Европейския съюз с висока честота на наднорменото тегло и затлъстяването в ранна детска възраст. По този показател сме наравно със страни като Гърция, Чехия и Великобритания. Всяко четвърто българско дете в училищна възраст е с наднормено тегло, страната ни е на последно място в Европа по консумация на прясно мляко от подрастващите. Това отчетоха от Българското сдружение за проучване на затлъстяването и съпътстващите го заболявания (БАСОРД), коeто през септември за шести път проведе кампания срещу детското затлъстяване. \nСредно около 30% процента от децата в страната са с наднормено тегло, а 13 на сто - със затлъстяване. Като причини сдружението отчита лошите хранителни навици в комбинация със заседнал живот. Децата на възраст между 6 и 9 години стоят по 25 часа седмично пред екрана, независимо дали е телевизор, компютър или смартфон. За сравнение техните връстници от Холандия и Белгия се застояват по 14 часа, отбеляза доц. Светослав Ханджиев. Препоръката към родителите е най-малките да стоят до 40 минути пред екран, а юношите - до 3 часа на ден. Задължително трябва да има поне 10 минутна почивка. \nДоц. Ханджиев препоръча на ден да се извървяват по 10 000 крачки. В света 23 на сто от хората над 18 години имат добра физическа активност. В България процентът е 21. За юношите от 11 до 17 години обаче се оказва, че в световен мащаб 87% извървяват на ден 10 000 крачки. У нас цифрата е едва 74, което говори, че има ясно изразено обездвижване сред подрастващите. \nАко обаче сме сред първите по липса на физическа активност, то положителното е, че хранителните навици на учениците се подобряват и консумацията на плодове поставя българчетата на трето място след Португалия и Гърция.     \n \t\n", "date": "2018.10.12", "title": "Българчетата са в топ 4 на ЕС по наднормено тегло  "}
{"url": "http://www.duma.bg/node/176968", "text": "Активисти на БСП поставиха мрамор върху гроба на Владимир Димитров-Майстора в кюстендилското с. Шишковци. Със съдействието на кмета Климент Терзийски социалистите облагородиха и прилежащата територия. Средствата за ремонтните дейности бяха отпуснати от БСП по искане на лидера на ОбС на левицата в Кюстендил Росен Димитров. \n\"Тук имаше пленер за студенти от Художествената академия. Те живяха и рисуваха в с. Шишковци, тук, където Владимир Димитров-Майстора е създал голяма част от своите творби. Това ни вдъхнови. Първата ни идея беше да обновим района край бюст-паметника в центъра на селото. Само на 50 м от монумента обаче е гробът на Майстора, а по нищо не личеше, че там е погребан великият художник. Затова и решихме да вложим средства и усилия на това място. Показахме, че когато има желание, и пари ще се намерят, и хора, които да положат малко труд, за да не се срамуваме пред паметта на великите ни личности\", категоричен бе лидерът на БСП в Кюстендил.   \n \t\n", "date": "2018.10.12", "title": "Социалисти облицоваха в мрамор гроба на Майстора"}
{"url": "http://www.duma.bg/node/176978", "text": "Румъния планира да удвои пенсиите в страната   Сега пенсионерите там, които са двойно повече от нашите, получават средно по около 200 евро. Щяло да има сътресения, предупреждават икономисти. Трябват доста пари за промяната, вайкат се те. Но вайканията не спират управляващата партия да следва обещанията си в социалната сфера. За целта зад гърба им стои и рекордният растеж на БВП на Румъния за 2017 г. от 6,9%. \nТрудно - не трудно, там не гледат откъде да кръцнат жалките пенсии като нашите управляващи. Не гледат като на боб как и от какво да вземат цървулите и на босия, като реформират де що е останало читаво. В ущърб на всеобщото обедняване и налагането на циничните им действия като единствено правилни и чиннопоклоннически угодни някому, там навън. В Румъния си дават сметка, че възрастните не заслужават унижението да живеят скотски. \nБили сме вървели някога в пакет с Румъния в ЕС. Грънци! Вече им дишаме праха по разни посоки. Те се оказаха далеч по-корави, а ние продължаваме да се давим като власи край Дунава. И сега какво - сменяме географията и почваме да се питаме: как ще ги стигнем румънците? \nДе да ставаше само с питане...   \n \t\n", "date": "2018.10.12", "title": "Евалла, домно ле!"}
{"url": "http://www.duma.bg/node/176969", "text": "Българският евродепутат Георги Пирински изрази опасенията си, че предлаганите от ЕК изменения за новия Регламент за Европейски социален фонд плюс (ЕСФ+) ще изменят социалната му същност. Той припомня, че новъведенията са част от пакета на законодателни предложения за следващия програмен период 2021-2027 г. Според Пирински измененията отиват далеч от простото обединяване на ЕСФ+ с няколко други европейски фонда и програми в социалната и здравната сфера. \nПирински, като докладчик по ЕСФ+ в Комисията по бюджетен контрол, се опасява, че промените може да доведат до загубване на особената социална роля на ЕСФ по отношение на най-нуждаещите се от подкрепа граждани на ЕС, които се намират в крайна бедност или са изключени от обществото. \nЕвродепутатът настоява ЕСФ да запази и развие своята социална функция и да продължи да подпомага чрез грантове проекти в социалната сфера за постигане на социално сближаване и за преодоляване на социалните неравенства. Пирински се противопоставя на тенденцията, която води към това и при ЕСФ+ средства за безвъзмездно финансиране да бъдат пренасочени за реализация на проекти чрез финансови инструменти, подчинени на пазарната логика вместо на най-острите социални приоритети.   \n \t\n", "date": "2018.10.12", "title": "Европейският социален фонд трябва да запази същността си "}
{"url": "http://www.duma.bg/node/176970", "text": "Руското външно министерство реагира гневно на поредната вандалска акция срещу Паметника на Съветската армия в София. Преди седмица монументът осъмна с надпис с червен спрей. Неизвестни го издраскаха с призив към Столичната община да го демонтира. Беше задраскано и посвещението \"На Съветската армия освободителка от признателния български народ\". \nГоворителката на руското външно министерство Мария Захарова отново изрази огорчението на Москва от факта, че София не взима мерки за недопускането на подигравки с паметта на съветските воини, отдали живота си за спасението на човечеството от нацизма. \n\"В нощта на 4-ти беше извършен поредният акт на оскверняване на Паметника на Съветската армия в София. Ние настойчиво призоваваме българското правителство да пресече зачестяващите в последно време случаи на вандализъм на монумента и да гарантира съхраняването му в духа на руско-българските договорености\", заяви Захарова. \nПаметникът на Съветската армия неведнъж е бил обект на вандалски и артистични акции.   \n \t\n", "date": "2018.10.12", "title": "Москва се разгневи от поредната гавра със съветски паметник"}
{"url": "http://www.duma.bg/node/176971", "text": "Здравният министър Кирил Ананиев се ожали, че социалистите провеждат дискусии за сектора без присъствието му. \"Много се радвам, че водите разговори с всички заинтересовани страни. В това няма нищо лошо. По-хубаво ще е, ако ги водим заедно\", обърна се той към депутата от БСП Георги Йорданов на заседание на здравната комисия в НС. Министърът бе недоволен и от факта, че БСП давала пресконференции след срещите, на които се чувало, че и двете предложения на Ананиев за реформи не са приети. Как може да се хули нещо, което е неродено, продължи с жалбите министърът. \nВчера здравната комисия разглеждаше идеите на Ананиев за реформи в сектора. Както ДУМА писа, те са една от причините БСП да инициира вот на недоверие за провала в здравеопазването. \nНе можах да разбера министър Ананиев като упрек или като похвала визира извънпарламентарните консултации на БСП по вота на недоверие, ироничен бе Йорданов. Депутатът заяви, че ще си запази критичния анализ на предложените модели за по-късен етап. \"Приемането на тези нови модели изисква участието на още две категории. Това са българските граждани и българските до този момент доброволни здравни застрахователи\", каза доц. Йорданов. \nМинистърът призна, че досегашният модел се е провалил заради лошия контрол. Не го правим, за да вкараме едни пари самоцелно, а те да подобрят здравето на хората и състоянието на онези, които се грижат за пациентите, твърди Ананиев. Това, че се представят два варианта, съвсем не означавало, че ще бъдат точно те.   \n \t\n", "date": "2018.10.12", "title": "Ананиев се жалва от консултациите на БСП"}
{"url": "http://www.duma.bg/node/176972", "text": "\"С Националната пациентска организация се обединихме около нашето предложение в здравеопазването да няма търговия, лечебните заведения да не са търговски дружества и ако искат да ползват обществен ресурс, да бъдат пререгистрирани по Закона за лечебните заведения. Тези, които искат да останат търговски дружества, може да се намери частен механизъм за финансиране.\" Това обяви вчера лидерът на БСП Корнелия Нинова след среща с ръководството на организацията. Двете страни са единодушни и за намаляването на ДДС за лекарствата като начин да се намали цената за крайния потребител. Имаме висока степен на съгласие за регионално разпределение на здравната система, добави Нинова и уточни, че става въпрос за предложението на левицата за създаване на регионални структури. \nСоциалистите са срещнали подкрепа и по отношение на заплащането на лекарския труд, идеята да се намери начин за реалното му остойностяване и търсенето на механизъм заплатите да се определят според квалификацията, опита и други критерии. \"Обща е и тревогата ни, че от досегашния модел като че ли най-много страдат пациентите. Именно тях трябва да поставим в центъра на вниманието, когато обсъждаме новите реформи, така че те да бъдат хората, които ще получат достъп до здравеопазване, което е качествено и бързо\", категорична бе Нинова. Според нея не може да се товарят хората с нова задължителна застраховка, а правителството да не плаща за администрацията, децата и пенсионерите, каквото е изискването на закона. \n\"Настоящият здравен модел е изчерпан и не функционира по начина, по който очакваме. Предложената от министър Кирил Ананиев реформа не става\", заяви председателят на Националната пациентска организация д-р Станимир Хасърджиев. Той отбеляза, че този модел е причината за всички изкривявания в здравната система - раздутата болнична помощ в големите градове, неравенствата по регионите и това, че за да оцелее една болница, трябва да прави повече търговия, отколкото медицина. \"В това отношение имаме пълно единомислие и смятаме, че здравеопазването се нуждае от нов обществен и политически консенсус, нов обществен договор и дългосрочна визия за следващите 20 години\", коментира той. Хасърджиев подчерта, че този договор трябва да гарантира солидарност на системата и всички, които са здрави и работят, да плащат осигуровки съразмерно с доходите си. Искаме българинът да бъде лекуван по европейските правила, максимално бързо и качествено, а не да минава от болница в болница и от пътека в пътека, категоричен е председателят на Националната пациентска организация. \n Равносметката за днес: ГЕРБ отхвърлиха предложението ни да гласуваме закона за личната помощ. Внесохме го отдавна в Народното събрание. Майките на деца с увреждания го чакат в палатките повече от пет месеца. За тях няма пари. Но правителството на Борисов не изчака и пет дни от решението на ГЕРБ Варна и днес даде 43 млн. лева от парите на всички българи на един - Георги Гергов, за \"дупката\" във Варна (казват, че оценката била 10 млн.). И съвсем \"случайно\" се появи подписка, начело с Гергов, срещу Изпълнителното бюро на БСП заради смяната на изпълняващия длъжността главен редактор на в. \"Дума\". Интересна подписка от претендиращи да бъдат крайни левичари, кандидати за постове и тежки олигарси. Изводите са за вас. За нас остава волята да продължаваме напред.     \n \t\n", "date": "2018.10.12", "title": "И пациентската организация скочи срещу здравната реформа  "}
{"url": "http://www.duma.bg/node/176921", "text": "24 наградени хайку творби на български ученици може да разгледаме в изложбата от 15-ия Световен конкурс за детско хайку \"Живи неща\" до 14 октомври в Дома на киното, съобщи БНР. Събитието е част от 29-ите Дни на японската култура у нас и съпътства Панорамата на японско кино. Изложбата е резултат от провелия се престижен поетичен конкурс, организиран от Японската фондация за образование, изкуство и междукултурен обмен \"JAL Foundation\" със съдействието на Българския хайку съюз и Детския отдел на Столичната библиотека. Със свои рисунки, апликации и стихове са се включили 237 български деца на възраст от 5 до 15 години и България стана 53-тата държава, участник в състезанието. Събитието е съпътствано от базар на хайку стихосбирки и книги, посветени на класическата японска поезия и работилници за деца - оригами \"Живи неща\".   \n \t\n", "date": "2018.10.12", "title": "Японско кино и хайку стихове в Дома на киното"}
{"url": "http://www.duma.bg/node/176943", "text": "Германският президент Франк-Валтер Щайнмайер и гръцкият премиер Алексис Ципрас в четвъртък призоваха за по-нататъшна интеграция на Европейския съюз пред лицето на нарастващия популизъм. \nЩайнмайер и неговият домакин призоваха също за \"нова глава\" в двустранните отношения, за да оставят напрежението, предизвикано от твърдите германски искания гръцки режим на строги икономии да съпътства спасителните операции на ЕС за Атина. \nОтбелязвайки, че Гърция е на фронтовата линия на миграционните потоци към Европа, Щайнмайер заяви, че всеки \"консенсус\" относно миграционната политика \"не е възможен без солидарност\". \nТой каза, че споделя опасенията на Ципрас пред опасностите, които национализмът би могъл да породи за бъдещето на блока. \nЦипрас заяви, че Гърция иска да бъдат преодолени \"трудните моменти между двете страни по време на (финансовата) криза ... и стереотипите, които отровиха нашите отношения\". \n\"Ние сме в момент, в който можем да отворим нова страница в нашите отношения\", каза Щайнмайер.   \n    \n \t\n", "date": "2018.10.12", "title": " Ципрас и Щайнмайер искат рестарт на ЕС"}
{"url": "http://www.duma.bg/node/176916", "text": "Известната актриса от сериала \"Спасители на плажа\" се затвори в клетка по време на акция за защита на животните, предаде Франс прес. Събитието се проведе на Площада на Републиката във френската столица. Памела Андерсън влезе в клетка в знак на протест срещу отношението към животните във фермите. \n\"Отскоро живея във Франция. Но защитата на животните е кауза, която дълбоко ме вълнува, независимо в коя страна се намирам\", заяви звездата. И добави: \"Изпитание за хората е да стоят дори няколко минути в клетка, докато някои представители на фауната са принудени да прекарат по този начин целия си живот.\" \nМероприятието в центъра на Париж премина в подкрепа на общоевропейската петиция, разпространена от организацията \"За състрадание в животновъдството\". По време на акцията на площада бяха разположени три клетки. В една от тях за известно време беше заключен видният френски еколог и депутат в Европейския парламент Яник Жадо. В друга клетка стоеше момиче в костюм на розово зайче, което държеше транспарант с надпис, че във Франция в клетки се държат 59% от бройлерите и 97 на сто от зайците.   \n \t\n", "date": "2018.10.12", "title": "Памела Андерсън влезе в клетка"}
{"url": "http://www.duma.bg/node/176965", "text": "В БАН вчера завършиха изборите за нови академици и член-кореспонденти. Новоизбраните академици са: в областта на физическите науки - чл.-кор. Петър Атанасов, специалист по физика на вълновите процеси; в областта на медицината - чл.-кор. Лъчезар Трайков, чиито изследвания са свързани с диагностиката, профилактиката и лечението на мозъчно-съдовата болест, болестта на Алцхаймер и др. деменции, Паркинсоновата болест, множествената склероза, епилепсията и др., а в областта на обществените науки - чл.-кор. Димитър  Димитров, специалист по теория на социологията, управлението и разрешаването на конфликти, промени в развитието на демократичния процес в страната и извън нея. \nЗа член-кореспонденти бяха избрани: в областта на аграрните и лесовъдните науки - проф. Иван Илиев, изследовател по генетика и селекция на горско-дървесните видове; в областта на математическите науки - проф. Николай Николов, чиито научни приноси са свързани с многомерния комплексен анализ; в областта на химическите науки - проф. Николай Денков, специалист по физикохимия на дисперсните частици и повърхностно-активните вещества; в областта на науките за Земята - проф. Екатерина Бъчварова, изследовател на физиката на атмосферния приземен слой и неговото замърсяване; в областта на инженерните науки - проф. Георги Михов, чиито научни приноси са в биомедицинското инженерство и обработката на кардиологични сигнали; в областта на биологичните науки - проф. Димитър Иванов; в областта на медицинските науки - проф. д-р Асен  Гудев; в областта на хуманитарните науки - проф. Александър Костов; в областта на изкуството и изкуствознанието - Иван Гранитски и проф. Мила  Сантова.  \nДнес с тържествено събрание БАН ще отбележи 149 години от основаването си и 180 години от рождението създателя на академията проф. Марин Дринов.      \n \t\n", "date": "2018.10.12", "title": "Избраха новите академици и член-кореспонденти на БАН"}
{"url": "http://www.duma.bg/node/176944", "text": "Сенаторът от Републиканската партия на САЩ Рон Джонсън и демократът Крис Мърфи представиха законопроект, който предвижда отделяне на милиарди долари от САЩ за финансиране на европейските енергийни проекти, за да помогнат на Европа да диверсифицира енергетиката, съобщи агенция Блумбърг, цитирана от РИА \"Новости\". \nАгенцията отбелязва, че отделянето на средства помага на Европа да \"противостои на влиянието на Русия\". \n\"Голямата част от Европа разчита на енергия от Русия\", се казва в изявление на Мърфи. Според сенатора, помощта към американските съюзници да намерят нови източници на енергия ще позволи на Вашингтон да \"унищожи руския контрол\" над Европа и да \"създаде работни места тук, в САЩ\". \nЕнергийните доставки по света са един от най-важните елементи в дневния ред на американската администрация. В средата на юли председателят на Европейската комисия Жан-Клод Юнкер, след като се консултира с Тръмп, заяви, че ЕС е готов да инвестира в изграждането на нови терминали за получаване на втечнен природен газ при конкурентни цени. \nОт американската администрация уверяват, че те преследват изключително добри цели - да диверсифицират пазара на ЕС и да не позволят на Москва да използва енергийните доставки \"като начин да окаже натиск върху европейските партньори\". \nРусия многократно е настоявала да не се приема \"Северен поток - 2\" като инструмент на влияние. Германският външен министър Хайко Маас отбеляза наскоро, че \"няма зависимост на Германия от Русия, особено по отношение на енергийните въпроси\".     \n \t\n", "date": "2018.10.12", "title": "САЩ финансират диверсификация в Европа"}
{"url": "http://www.duma.bg/node/176945", "text": "Саудитският престолонаследник Мохамед бин Салман ал Сауд е разпоредил операция, с която да се привлече саудитският журналист Джамал Кашоги в кралството и да го задържи там. Това съобщи вестник \"Вашингтон пост\", цитирайки източници в американското разузнаване. \nВисокопоставени служители в Саудитска Арабия твърдят, че многократно са се опитвали да предложат на репортера под различни претексти да се върне в родината си, за да получи защита, но той бил скептичен към такива предложения. Както отбелязва вестникът, той обяснявал на приятелите си, че отхвърля тези покани, тъй като не вярва на ръководството на кралството. В същото време вестникът не изключва, че изчезването на Кашоги в генералното консулство на Саудитска Арабия в Истанбул е всъщност част от \"резервен план\" в случай на неуспех на операцията да привлече репортера в кралството. \nКашоги е известен с критиките си към настоящата политика на Рияд. През 2017 г. той напуска родината си и се установява в Съединените щати. На 2 октомври стана известно, че Кашоги е влязъл в генералното консулство на Саудитска Арабия в Истанбул, за да получи документи, и оттогава е в неизвестност. \nТурски представители са заключили, че Кашоги е убит в консулството. Разследващите не откриха тялото му при претърсването на консулството, но властите публикуваха видео от охранителна камера, от което става ясно, че Кашоги влиза в сградата на дипломатическата мисия на 2 октомври следобед. След това няма кадри, които да показват, че журналистът напуска сградата. По-рано посланикът на Саудитска Арабия в САЩ принц Халед бин Салман бин Абдул Азиз Ал Сауд отрече информацията за убийството на Кашоги.     \n \t\n", "date": "2018.10.12", "title": "Престолонаследникът наредил задържането на саудитския журналист"}
{"url": "http://www.duma.bg/node/176966", "text": "Периодични отчети за работата по ремонта на столичната улица \"Граф Игнатиев\" поискаха вчера общинските съветници от БСП в СОС от кмета Йорданка Фандъкова. Казусът отново бе поставен от социалистите при откриването на поредната сесия. От БСП настояха още да се преразгледа целият инвестиционен процес. \nПроблемът не е в цвета на плочките пред църквата \"Свети Седмочисленици\", а в това кой взе парите, кой и за какво ги изхарчи, заяви лидерът на групата на левицата Калоян Паргов. Той припомни и за многобройните неудобства, които изживяват хората, живеещи в района, и фалитите на околните магазини и заведения.  \nОт своя страна, Милка Христова от БСП попита по кой закон Фандъкова е измислила формулата \"контрол на контрола\". Преди дни кметицата заяви, че е ангажирала преподаватели от УАСГ, които да контролират строителната надзорна фирма на обекта. Христова припомни, че според ЗУТ контролът се извършва именно от строителния надзорник, на който ще му се платят над 1 млн. лева. Затова от БСП настояват да разберат от кое перо на проекта ще се вземат пари, за да се дадат на новата институция, наречена \"контрол на контрола\".  \nСпоред Паргов в момента цъка бомбата за бъдещата реконструкция на пл. \"Света Неделя\", за която от Камарата на архитектите излязоха с редица възражения.  \nЙорданка Фандъкова се оправда, че вече е съставила два протокола на фирмата надзорник - за унищожени дървета, и я е глобила с 59 000 лева за тях. Третата санкция е за 100 000 лева за липсващ контрол.   \n \t\n", "date": "2018.10.12", "title": " БСП поиска от Фандъкова отчети за работата по \"Графа\""}
{"url": "http://www.duma.bg/node/176964", "text": "Помощник-машинистът на товарен влак, пътуващ по линията между Кулата и София, скочи вчера в движение и загина на място. Инцидентът е станал малко след 16 ч., след като влакът е влязъл в първия тунел при село Бело поле край Благоевград. Огледът е започнал малко след това от следствена група на полицията. Колегата на загиналия помощник-машинист е колабирал при гледката и му се оказва лекарска помощ. Според първоначална информация загиналият е на 33 години от дупнишкото село Бистрица.    \n \t\n", "date": "2018.10.12", "title": "Помощник-машинист скочи от влак и загина на място "}
{"url": "http://www.duma.bg/node/176917", "text": "5-месечно момиченце обиколи почти всички американски щати и е на път да бъде признато за най-младия пътешественик с такова постижение, съобщи ЮПИ. Родителите на Харпър - Синди Лим и Тристан Йейтс от Австралия, пътуват от юни в САЩ. Обиколката им по график трябва да приключи в средата на октомври във Върмонт. \nМалката Харпър се е родила в Канада. Тогава майка й и баща й вече били посетили 19 щата, но решили да започнат обиколката с нея отново, за да може тя да стане най-младият член на клуба. \n\"Истинската цел на пътешествието е да имаме спомени като семейство на път и Харпър да отчита посещения в цялата държава. Това означава, че толкова много места в САЩ за нас ще останат незабравими\", сподели майката. \nСемейството поддържа акаунт в инстаграм, където документира и пътешествието си. Бебето позира на снимки със забележителности от всички посетени щати. Синди Лим и Тристан Йейтс са се свързали с рекордите на Гинес, за да проверят дали е възможно да бъде създадена категория за най-младия човек, пътувал до 50-те щата. Досега такова постижение принадлежеше на дете на две години.   \n \t\n", "date": "2018.10.12", "title": "5-месечно бебе чупи рекорди като най-младия пътешественик"}
{"url": "http://www.duma.bg/node/176942", "text": "Откакто на политическия небосклон свети звездата на Бойко Борисов като премиер, вече трети мандат финансовите му министри и дума не дават да се изрече за промяна на плоския данък. Привличал чуждите инвеститори!? Грънци - за 10 години те се са сринали с 15 млрд. евро. Другата мантра, която слушаме всяка божа година, е, че няма да има увеличаване на данъците. И току се пръкне някое ново плащане. Последната атака на властта, облечена в грижа за околната среда, е ново данъчно бреме за по-старите коли. Така от догодина данъците за автомобилите над 15 г. се вдиг ат с около 30%. От тази промяна ще бъдат засегнати около 2 500 000 автомобила у нас. И не само това - с промени в Закона за местните данъци и такси властта предвижда да отпадне данъчната отстъпка за автомобилите с катализатор. \nПитате ли се кой ще плати тази цена? Най-бедните в най-бедната страна на ЕС. Всеки би искал да кара нова кола, но това е невъзможно. Въпреки това властта у нас ще накаже най-закъсалите финансово, като ги натовари с по-високи данъци. Не им вярвайте, че не променят облагането. Правят го и отново ще изстискат до шушка бедняците. \nВластта отново забрави обаче задължителната при всеки нов законопроект оценка за въздействието. И досега никъде няма поне устно представени някакви очаквания как това ще се отрази на най-бедните българи. От министерството на Владислав Горанов си правят оглушки и не са публикували поне някаква проста сметка, някакво минимално изчисление по въпроса, макар това да им е работата. А напливът на стари коли от Запада нараства драстично след приетите там ограничения за дизеловите автомобили. И никой от властта няма да спре вноса им у нас. Пак всички ние един ден ще трябва да плащаме за тяхното утилизиране. Керванът ще си върви, кучетата ще си лаят, а бедните у нас ще става все по-бедни.  \n    \n \t\n", "date": "2018.10.12", "title": "Удар за най-бедните"}
{"url": "http://www.duma.bg/node/176918", "text": "Легендата на световната електронна сцена - Джош Уинк (Josh Wink) пристига за ексклузивен сет днес, 12 октомври. Диджеят лети директно от Щатите само за две дати в Европа - в София и Лайпциг. Събитието у нас ще се случи в \"Терминал 1\", по покана на самия клуб. Локацията е с капацитет само 500 души, което прави гостуването на Джош Уинк изключително специално. А то е част от серия прояви - обща инициатива на домакините и Smirnoff, с основна идея големи имена да бъдат представени максимално близо до аудиторията. Гост на първата част от кампанията само преди по-малко от месец бе музикантът Максимилиан Ленц, по-известен като WestBam. \nЗа още по-богата атмосфера и удоволствие на феновете, заедно с Джош Уинк в програмата на петъчната вечер ще се включат двама от най-ярките представители на най-титулуваното движение за електронна музика в България - Metropolis, а именно Ясен Петров, и DJ Steven. Първият от тях ще открие вечерта със 180-минутен сет от 23 ч., като вратите на \"Терминал 1\" отварят по-рано. Точно в 2 ч. на сцената ще излезе хедлайнерът. Веднага след него - до самия край в 8 ч., събитието ще бъде продължено концептуално от DJ Steven. \nБилетите са в продажба в мрежата на Eventim.bg, като интересът към тях е доста засилен.   \n \t\n", "date": "2018.10.12", "title": "Легенда на електронната сцена гостува в България"}
{"url": "http://www.duma.bg/node/176919", "text": "Членове на семейството, приятели, непознати, срещнати на улицата, видни личности, които се появяват на екраните на смартфони и на телевизионния екран - хората могат да разпознаят средно 5000 лица, сочат резултатите от изследване, цитирано от Франс прес. \nПрез по-голямата част от историята на човечеството представители на хомосапиенс са живели на малки групи, включващи стотина души, но през последните няколко века настъпи коренна промяна. \nПроучването, направено от експерти на университета в Йорк, Англия, показва, че способността за лицево разпознаване ни позволява да направим всекидневно преглед на хиляди лица, които срещаме или виждаме. \nЗа целите на изследването Роб Дженкинс от катедрата по психология и екипът му поискали от участниците да споменат броя лица, за които си спомнят в личния живот. След това доброволците трябвало да се сетят за броя на хората, които са разпознали, без да ги познават. На участниците били показани и хиляди снимки на известни личности и ги помолили да посочат кои от тях са виждали по-рано. Оказало се, че всеки може да разпознае между 1000 и 10 000 лица. \nУчените смятат, че получените резултати имат шанса да допринесат за разработване на компютърни програми за лицево разпознаване, които са все по-често използвани на летища и в разследвания на престъпления.   \n \t\n", "date": "2018.10.12", "title": "Хората имат способност да разпознават 5000 лица"}
{"url": "http://www.duma.bg/node/176941", "text": "Тези дни вицепремиерът Томислав Дончев обяви създаването на Държавна агенция за пътна безопасност, подчинена на МС. Както е известно, идеята за нея се роди след жестоката катастрофа край Своге, при която загинаха 20 души. Ще я оглави Малина Крумова, която беше зам.-министър в МРРБ, която пък ще бъде заменена на този пост от доскорошния си началник Николай Нанков. Крумова временно ще бъде съветник на премиера Борисов, докато през идните седмици новият орган се структурира и заработи. Идеята е тя да осъществява контрол върху функциите на ведомствата, които имат отношение към пътната безопасност и да координира действията им. \nВ момента за пътната безопасност отговарят 5 министерства, с други централни институции бройката им става 11. Като се прибавят общини и областни управи, числото надминава 100, а така отговорността се размива. С новата агенция институциите стават 12. Без много усилия може да се прогнозира, че това ще бъде поредната безсмислена и безполезна бюрократична структура, която само ще харчи бюджетни пари и от това няма да има никакъв ефект. Защо ли? По една единствена причина - тя реално няма да има власт. Едва ли някой си представя, че ще може да нарежда на министерствата какво да правят. Логично е нова държавна агенция да няма и законодателна инициатива, защото кой разполага с нея е описано в Конституцията. Ще й останат едни консултативни функции. Те ще се изразяват в писането на многобройни доклади, с които никой няма да се съобразява. Изобщо на път е да се пръкне поредният БОРКОР. За тези, които са забравили, ще припомним, че така се нарича Бюрото за борба с корупцията. При условие, че има ДАНС, КОНПИ, НАП и ред други ведомства, които се занимават с този порок на обществото, едва ли някой знае с какво точно се занимават в БОРКОР група високо платени чиновнци. Нещо подобно ще се получи и с новата агенция. \n    \n \t\n", "date": "2018.10.12", "title": "Пореден БОРКОР"}
{"url": "http://www.duma.bg/node/176920", "text": "Съвместната продукция на Българската национална телевизия и Европейския съюз за радио и телевизия (EBU) - \"Димитър - до сърцето\", е избрана в конкурсната програма на 35-ото годишно издание на Чикагския международен детски филмов фестивал (CICFF35). По време на престижния форум, който ще се проведе в периода 1-9 ноември, ще бъдат представени над 250 нови заглавия от 40 държави. \n\"Димитър - до сърцето\" е част от международния проект на \"Евровизия\" - \"Детски документални серии\", и вече е излъчен в 10-те европейски държави, включили се в инициативата на EBU през 2017 г. Концепцията й предвижда всеки от обществените оператори да създаде епизод от \"сериала\" и да излъчи поредицата, включваща продукциите на всички партньорски телевизии. Като член на EBU, участието на БНТ в проектите \"Детски драма серии\" и \"Детски документални серии\" е традиционно и датира от 2003 г. \nФилмът разказва историята на млад музикант - 11-годишния Димитър, който се учи да свири на родопска каба гайда. Момчето е амбицирано да изучи тънкостите на характерния за българския фолклор музикален инструмент и да бъде прието в популярния състав \"101 родопски каба гайди\". Освен към красотата на природата и бита на жителите в Родопския край, зрителите стават съпричастни и към ценните уроци, които дава един от най-изявените гайдари Костадин Илчев. \nСценарист и продуцент на филма е дългогодишният главен редактор на \"Детска редакция\" в БНТ и бивш програмен директор на обществената медия Румен Николов, режисьор е Димитър Шарков, оператор - Константин Димитров.  \nБългарската лента \"Димитър - до сърцето\" ще бъде показана по време на Международния детски филмов фестивал в Чикаго на 4 ноември. \"Градим един нов свят\" е темата на тазгодишното издание на събитието, което цели да насърчи децата и тийнейджърите да издигнат мостове над културните различия. Прожекциите ще се състоят в 8 популярни културни центъра в американския град и ще бъдат съпроводени с работни срещи, презентации и тематични семинари, участие в които ще вземат изявени имена в киносредите. По време на фестивала ще се проведат 6 филмови и технологични работилници с над 150 участници от регионални училища.\n   \n \t\n", "date": "2018.10.12", "title": " \"Димитър - до сърцето\" се състезава в Чикаго"}
{"url": "http://www.duma.bg/node/176940", "text": "Много тъжно е в началото на есента и на поредния политически сеанс да ни се стовари такава трагедия, като убийството на русенската журналистка. Светла й памет на Виктория и съболезнования към близките... \nПрестъплението е разкрито, извършителят е арестуван, държавата го утвърди светкавично. Всичко се случи в един миг. Бойко каза, че има убийство. Каза също, че ще го разкрие от раз и изпрати цялата държавна машина да работи. Европа се събуди възродена. Сега Бойко ще натрие носа на ЕНП, БСП, сини и други подривници на неговото благоденстващо благополучие. Хайде де! \nВъв всеки километър магистрала ще вградим сянката на един престъпник. Така се прави. Ама защо не Му вярваме.  \nАбе, много светкавично станаха нещата. Как Северинчо минава над Дунава, с какво и как е минал за няколко часа 2000 километра до Германия? Как определиха неговата ДНК, без да я имат в база данни? Как службите и органите, криминалисти, психолози не бяха така мобилизирани в десетки други случаи в предишните години? Защо друго подобно убийство досега не е разкрито тъй експедитивно и експресно? Дали някой път досега пред българската общественост се изправиха тримата тенори - прокурор, вътрешен министър и премиер? Дали имаха досега лице да се похвалят с подобен успех? Дали да вярваме на акордите, които леят върху нас тримата тенори? \nСтраната се тресе от протести и управниците се подиграват с недоволните. Толкова ли си вярва лицето Б.Б. (малкото му име е Премиер), че се смята за нещо много по-върховно и затова го величаем с главни букви като Му, като Него, като Го. Сигурно Той си знае, че времето му изтече. Даже вече му идва много. Още ли има да дере народа? Песимистът казва, че повече не може, а оптимистът - о-о-о, може, може.      \n \t\n", "date": "2018.10.12", "title": "Ама не Му вярвам"}
{"url": "http://www.duma.bg/node/176922", "text": "Пътуване в чудния свят на магическия реализъм и Мексико предлага театралната критичка и режисьорка Елица Матеева на 13 октомври от 10 ч. в отдел \"Изкуство\" на Регионалната библиотека \"Пенчо Славейков\" във Варна. Ще бъде прожектиран \"Сънища на чужд език\" (на снимката) на Ернесто Контрерас, отличен с награда на публиката от фестивала \"Сънданс\" през 2017 г. Съдбата на местен език е неясна - само двама души пазят знанието за него. Някога те са били приятели, а днес те са горчиви съперници. Езикът, който говорят, се нарича зикрил, той ще изчезне с тяхната смърт. Подобно на някои видове редки пеперуди, езиците наистина изчезват, ето защо Ернесто Контрерас, заедно с брат си Карлос (сценарист на филма), преследва метафората, че в свят на глобализация застрашените примитивни езици представляват различни начини за виждане и разбиране на света, перспективи, които са загубени, ако не успеем да покажем достатъчно любопитство към поколенията и културите, които са дошли преди нас. На 1 ноември 2017 г. Контрерас бе избран за президент на Мексиканската академия за филмови изкуства и науки (Академия Мексикана де артес). Мандатът му ще приключи през октомври 2019 г.\n   \n \t\n", "date": "2018.10.12", "title": "Особен поглед към мексиканското съвременно кино "}
{"url": "http://www.duma.bg/node/176923", "text": "Въздействаща художествено-музикална 3D проекция с лазерни ефекти ще представи пред публика творчеството на художника Златю Бояджиев на 12 и 13 октомври от 19 до 21 ч. Eкипът на ОИ \"Старинен Пловдив\" спечели финансиране от Министерството на културата по проект за \"Събития за популяризиране на съвременното европейско изкуство в рамките на Комуникационната стратегия на Република България за Европейския съюз\". \nВ \"Годината на европейското културно наследство\" Общинският институт залага на аудио-визуалните технологии на XXI век за представяне на картините на именития художник и чрез тях по атрактивен начин да бъде почетен българският принос към богатството на европейската култура. Събитието ще се състои пред къщата музей \"Златю Бояджиев\" (къщата на д-р Стоян Чомаков нa ул. \"Съборна\" 18), където се намира постоянната експозиция на прочутия творец. \nОще в началото на 2018-а и по повод българското председателство на ЕС експозиция на Бояджиев бе представена във Виена, където предизвика обществен интерес. Изкуствоведите смятат, че именно Златю Бояджиев е живописецът, претворил най-колоритно българския бит. А неговата човешка воля и сила на характера да продължи да твори след преживени здравословни катаклизми са вдъхновяващ пример за хората с увреждания, затова те са и една от целевите аудитории на проекта. \nЧрез 3D проекцията с лазерни ефекти ще се популяризира и прекрасната къща на д-р Чомаков - обект от богатото архитектурно наследство на Стария Пловдив. В нея от 1984 г. се помещава постоянната експозиция с творби на Бояджиев.   \n \t\n", "date": "2018.10.12", "title": "Картините на Златен Златю ще блеснат върху фасада на къщата музей"}
{"url": "http://www.duma.bg/node/176957", "text": "Вече почти седмица цялата държава се вълнува от изключително тежък инцидент - млада жена си отиде по жесток начин в Русе. Бе убита нечия дъщеря, жена, майка, приятелка... Никой не заслужава подобна съдба! Без значение от социалния и семейния си статус, без разлика от пол или етнос! \nКакво обаче показа този случай? Показа отново поредната порция неадекватност. И тук не говорим просто за ентата издънка на ГЕРБ и управляващите. Говорим и за журналистически стандарти и поведение. За човешка солидарност и съпричастност. \nКакво точно целяха протестите и бденията в памет на покойната? Какво точно ги мотивира - че жена е убита по особено брутален начин, или смъртта на журналистка?  \nАко е първото - къде бяхте, когато млади момичета и жени бяха душени, намушквани и разстрелвани из България? Къде сте при наличието на толкова много неразкрити и до днес тежки престъпления срещу наши сънародници? Нали искате справедливост? Защо тя не е за всички? \nАко е второто... Защо гилдията често \"проспива\" безброй далавери и скандали в държавата? Защо се мълчи за заплахите срещу журналисти, идващи от представители на властта? Заставаме ли всеки път зад всеки колега, опълчил се срещу статуквото, цензурата и натиска от този или онзи? \nБойко Борисов, ГЕРБ и МВР бяха прави за едно - журналисти, политици и обикновени граждани прекалиха. Направиха го по същия начин, по който през последните години се отразява всяка трагедия - безпардонно, безчувствено и \"ексклузивно\". \nЗащото \"натикването\" на камерата под носа на близки и приятели, търчането около местопрестъплението на десетки лаици и непрофесионалисти, ровенето в мръсното бельо на този или онзи случаен минувач не помага.  \nДа, управляващите многократно се дъниха в различни разследвания. Техните заключения често са твърде удобни и нищонезначещи. Дела пропадат заради процесуални гафове. И все пак... За едно разследване е нужно време. А не фалшиви герои. \nАко разследващата журналистика в България бе толкова добра, за колкото се има... Едва ли щеше да допусне знайни и незнайни бизнесмени да дерибействат насам-натам, а удавени в обвързаности политици да ги покриват. Ако медиите у нас не бяха пожълтели (или разбиранията на техните собственици, издатели и редактори), едва ли щяхме да видим и всички онези некоректни заглавия за причините и убиеца на русенската журналистка. Ако бяхме реалисти, нямаше да раздаваме присъди, без да сме се запознали с доказателствата, а има и съдебна власт, и институции.   \n \t\n", "date": "2018.10.12", "title": " Прекалихме"}
{"url": "http://www.duma.bg/node/176961", "text": "Жители на Тутракан отправиха апел за помощ за спасяване на общинската болница, която има 7 млн. лв. задължения и е изправена пред риска да спре работа. Народният представител Жельо Бойчев коментира, че реформата в здравеопазването не променя системата, а само начинът за събиране на пари. \"Това доказва каква е здравната система в България. За 7 години и 9 месеца ГЕРБ смениха 8 министъра на здравеопазването и 8 управителя на НЗОК\", подкрепи го колегата му Славчо Велков. \nВ образованието бумащината става все повече и измества същинската работа с децата, оплакаха се над 50 учители от Тутракан на среща с депутатите от левицата Ирена Анастасова и Нона Йотова в Тутракан. Педагозите настояха за целодневна организация на учебния процес, осигуряване на безплатни учебници за учениците от 8, 9 и 10 клас и за целево подпомагане на професионалните паралелки за втория гимназиален етап. Анастасова припомни, че във \"Визия за България\" се предвижда и осигуряване на съвременни материални условия във всички училища, улесняване на достъпа до образование на децатa от бедни семейства чрез поемане на средствата за облекло, обувки, учебници и храна. Нона Йотова обсъди с учителите болезнената за всички българи подмяна на историята и културата, която може да се развива и подпомага със средства от национални фондове, които се предлагат в проекта. \n    \n \t\n", "date": "2018.10.12", "title": "Тутраканци апелираха да се спаси болницата им"}
{"url": "http://www.duma.bg/node/176958", "text": "Депутатът от ДПС Делян Пеевски изненадващо обяви, че се оттегля от активната си медийна дейност. Като мотив за решението си той посочва повече от 5-месечната липса на произнасяне от Комисията за защита на конкуренцията по искането за одобрение на сделката за придобиването на \"Телеграф медиа\" от \"Ню имидж медиа\". Припомняме, че на 25 април компанията собственик на \"Телеграф медиа\" - \"Интръст\", и \"Ню имидж\" съобщиха, че е подписан предварителен договор за покупко-продажба на 50% от капитала на \"Телеграф медиа\". Така Пеевски щеше да прехвърли половината от дружеството, което издава вестниците \"Телеграф\", \"Монитор\", \"Политика\", \"Меридиан мач\" и великотърновския \"Борба\". Сделката обаче няма как да бъде финализирана без КЗК да се произнесе. \nПеевски смята, че бавната реакция на комисията се дължи на факта, че касае медия, свързана с него. Не мога да толерирам подобен двоен стандарт от страна на държавния регулаторен орган, поради което днес оттеглих искането за одобрение, като заявявам, че се отказвам и от сделката, обяви бизнесменът. Той обаче обяви, че създава фондация \"Телеграф\", на която изцяло ще прехвърли собствеността на \"Телеграф медиа\". По думите му в управителния съвет на новата структура ще влязат \"само изявени български журналисти, които винаги открито са отстоявали истината и не се страхуват да изразят личната си позиция\". \nМоето участие ще бъде ограничено единствено до финансовото подпомагане на дейността на фондацията за постигането на нейните цели, твърди Пеевски. Според него, ако медийното съдържание бъде управлявано от журналистите, така би се гарантирала независимостта на медиите. Основна цел на новата фондация щяло да е развитието на медийния пазар, повишаването на професионализма, морала и обективността в журналистическата професия, както и борбата срещу фалшивите новини във всичките им форми. \nВ изявлението си депутатът се опитва да се разграничи от \"олигарсите, които определят общественото мнение и публичния дневен ред, водени единствено от личните си интереси и желанието си за саморазправа с институции или конкуренти\". \nДУМА припомня, че името на Делян Пеевски успя да попадне дори в докладите на \"Репортери без граници\" и бе посочено като негативен пример, довел до сриването ни в класациите по свобода на медиите. Само преди няколко месеца \"репортерите\" написаха, че в България \"корупцията и тайното сговаряне между медиите, политиците и олигарските е широко разпространено\". \"Най-видимото проявление на това ненормално положение е Делян Пеевски, бивш шеф на българска разузнавателна агенция и собственик на \"Нова българска медийна група\". Неговата група има шест вестника и контролира близо 80% от разпространението на печата\", пишеше в доклада на международната организация. Не бяха спестени и критики към правителството, което отпуска европейски фондове към медии при пълна липса на прозрачност и \"практически ги подкупва, за да не бъдат критични към правителство в своите публикации или за да се въздържат от покриване на проблематични истории\".     \n \t\n", "date": "2018.10.12", "title": "Делян Пеевски прехвърли медиите си на фондация  "}
{"url": "http://www.duma.bg/node/176959", "text": "В никакъв случай държавата не трябва да дава средства на частните училища, заявиха педагози от Глоджево, община Ветово. Според тях трябва и да се дават специални бонуси за отдалечени региони и обучението на деца, чийто майчин език е различен от българския. Зам.-председателят на ПГ \"БСП за България\" Крум Зарков призова всички да бъдат участници в написването на \"Визия за България\". В разговора участваха проф. Анелия Клисарова, Георги Стоилов, Димитър Георгиев и Йордан Младенов. \nВ с. Борисово, община Сливо поле, гражданите направиха предложение за повишаване на държавния контрол в социалните домове. Д-р Валентина Найденова отговори на множеството въпроси в сферата на здравеопазването и образованието, а Радослав Стойчев представи Визията, насочена към икономиката и регионалното развитие. Жители на Бабово поставиха въпроса за ревизия на прехода и \"бандитската приватизация\". Бе направено и предложение да се търси начин да се привличат инвеститори, но не с идеята за използване на евтина работна ръка. Иван Ченчев подчерта, че БСП ще изпълни поетите ангажименти. Трябва да върнем доверието на хората в институциите, обясни Георги Андреев. \nНиските изкупни цени на граха, на слънчогледа, млякото и липсата на достъп до еврофондове бяха сред основните проблеми, поставени от земеделци в с. Обретеник, община Борово. Хората са категорични, че е важно да се намали административната тежест за малките производители и да се създаде марка \"Произведено в България\", която да се налага в големите магазини. \nГражданите на Две могили се оплакаха от лошото състояние на инфраструктурата и от пътя Русе - Бяла, който е един от най-опасните в страната. В дебатите се включиха Манол Генов и Лало Кирилов, които представиха идеите на БСП в икономиката, данъчната и социалната политика.   \n \t\n", "date": "2018.10.12", "title": "В Русе не искат държавата да финансира частни училища"}
{"url": "http://www.duma.bg/node/176960", "text": "Трябва да се увеличат доходите, защото реалната средна заплата у нас е доста по-ниска. Тази теза застъпиха представители на бизнеса при представянето на \"Визия за България\" в Силистра. \"В строителния бранш проблемите са от липсата на кадри до корупционни практики. 90% от поръчките се печелят от пет фирми в България. Държавата пречи с пълна сила от НАП до инспекциите. Това, което БСП са направили с \"Визия за България\", е добре, защото е нова стратегия за развитието на държавата\", твърдят от бранша. Работодателите обясниха, че ако за производството на един продукт в България се дава 1 лев, в Германия същият ще струва в пъти повече. Бизнесмените поискаха да се спре практиката една и съща фирма, с една и съща техника и банкова гаранция да взима безброй обществени поръчки. \nИскаме отворена икономика, а младите хора да имат перспектива в България, заяви членът на ИБ на БСП Драгомир Стойнев. Страната ни е изчерпана като икономически модел за развитие, категоричен бе депутатът от левицата Петър Кънев. БСП залага на предвидима бизнес среда и модерно управление, подчерта Весела Лечева, а според колегата й Стоян Мирчев системите в държавата не работят. Зам.-председателят на ПГ на левицата Георги Свиленски отбеляза, че с Визията се търси начин как младите да живеят и да се развиват в България. \nЖителите на Ситово поставиха въпрос за липсата на бюджет за малките общини. Визията бе представена там от Филип Попов и Красимир Янков, които наблегнаха и на националнaта сигурност. Пред Валентин Ламбев местните недоволстваха за \"калинките\" във властта. \n   \n \t\n", "date": "2018.10.12", "title": "Бизнесът в Силистра настоя за ръст на доходите"}
{"url": "http://www.duma.bg/node/176956", "text": "На тържествена церемония преди дни випускниците от петия майсторски клас по журналистика на БНР получиха дипломите си. Обучението на колегите отне пет месеца, а единайсет утвърдени професионалисти от общественото радио им показваха тънкостите от занаята в 10 дисциплини. Десет радиожурналисти от националните и регионалните програми на обществената медия, избрани след конкурс, участваха в обучението по програма и критерии, заложени от квалификационния отдел на Европейския съюз за радио и телевизия. \nНай-добрите фийчъри на дипломантите, създадени в процеса на обучение, ще бъдат излъчени в националните и регионалните програми на БНР. Петя Михова от Радио Бургас, която постигна най-висок резултат, благодари от името на участниците в майсторския клас. Програмният директор на БНР и председател на изпитната комисия Мартин Минков изрази задоволството си, че на първите четири места тази година са журналисти от регионалните програми на обществената медия. Разликата в първите резултати е минимална, което говори за високото качество на обучението, доволен бе той. \n\"Бъдете различими! Запазете радостта от работата! Имайте характер, за да се преборите с трудностите и непрофесионалните изкушения! Задавайте си въпроса \"Защо хората слушат радио?\". Уважавайте словото и думите, защото те са вашето лице пред слушателите!\", пожела на дипломантите Райна Константинова, председател на Обществения съвет на БНР и дългогодишен директор на департамент \"Радио\" в Европейския съюз за радио и телевизия. Според нея радиото обаче е различно от дигиталните медии, защото слушането предполага любознателност и откривателство.      \n \t\n", "date": "2018.10.12", "title": "БНР дипломира петия си майсторски клас по журналистика"}
{"url": "http://www.duma.bg/node/176962", "text": "\"БСП е единствената най-голяма опозиция на управляващите. Време е да покажем, че сме и единствената алтернатива. За това ще ни помогне \"Визия за България\". Това е документ, който пишем заедно с всички българи.\" Това заяви Кирил Добрев на среща с граждани в Благоевград. Той подчерта, че документът е продължение на всичко онова, което левицата е писала и като управленски програми, и на алтернативния бюджет, който е изготвила миналата година. \"Визията здраво стъпва на конгресни решения и документи, които сме приемали през годините. След като премине през обществено обсъждане, ще бъде изготвен окончателен вариант, който да бъде гласуван на заседание на НС\", подчерта зам.-председателят на БСП. \nКостадин Паскалев отбеляза, че в Благоевград се закриват културни институции, има недостиг на места в детските ясли и градини. \"Инфраструктурата е сериозен проблем, за който не се работи системно и големите обещания не се изпълняват. Доходите, както и заетостта са на много ниско ниво\", съжали бившият кмет. \"Визия за България\" бе представена в Благоевград от депутатите Петър Витанов, Богдан Боцев и Николай Бошкилов. \nНа среща с Движението на ветераните в БСП колегата им Николай Иванов също представи документа. Той отбеляза, че е време и за нов Закон за местното самоуправление и местната администрация. Иван Генов подчерта, че демографските проблеми на Северозапада трябва да бъдат основен приоритет в регионалната политика. Областният председател на Движението на ветераните Кръстьо Трендафилов представи своя книга, която прави детайлен анализ на разрушаването на икономиката на Северозапада в годините на прехода.   \n \t\n", "date": "2018.10.12", "title": "Кирил Добрев: БСП е единствената алтернатива"}
{"url": "http://www.duma.bg/node/176924", "text": "Началото на десетия сезон на Кварто квартет в зала \"България\" ще започне с предизвикателство за музикантите и публиката - Бах и джаз на една сцена, днес, 12 октомври, от 19 ч. Своеобразно доказателство за непреходността на музиката преди повече от 300 години до съвременните джаз композитори. \n\"Голдберг вариации\" от Бах (1741) е мелодия с 30 вариации, които са специална част в пианистичния репертоар, но много музиканти клавесинисти ревниво се съмняват, че пианистите могат да ги изпълняват, тъй като вариациите не принадлежат към техния репертоар. Това твърдение ще бъде опровергано на сцената на зала \"България\" от пианиста Христо Казаков, който наскоро записа вариациите за Радио Хонконг. До момента има налични доста записи и интерпретатори на вариациите, вероятно повече от 200, но едни от най-добрите музикантски постижения без съмнение са тези на Христо Казаков, и то според авторитетното музикално списание \"Фанфар\".  \nВариациите \"Голдберг\" са едно от най-предизвикателните произведения въобще и е нужно да се свирят всекидневно, особено за предстояща изява. Това е цикъл със сложен и необичаен строеж, като вариациите са построени по-скоро върху тоналния план на темата, отколкото върху самата мелодия. А най-интригуващото е, че ще зазвучат в един концерт с джаз музиката на Чик Кърия - \"Приключенията на Хипократ\" (2004), написани за американския Харлем квартет. \nМногократен носител на \"Грами\", американският джаз-пианист и композитор Чик Кърия, отличаван като един от водещите джаз пианисти от края на 60-те г. до наши дни в жанра джаз-фюжън, предизвиква музикантите от Кварто квартет за първи път в Европа да изпълнят \"Приключенията на Хипократ\", необичаен струнен квартет от пет части. Както самият композитор споменава, заглавието произлиза от един от научнофантастичните романи на Л. Рон Хъбард и с него концертът ще премине от класиката на Бах към фриволността и ритъма на джаза. Това е сюита от танци - танго, валс, балада, джаз-скерцо и виртуозен финал, пропити от неспокойните ритми, характерни за Кърия. \n    \n \t\n", "date": "2018.10.12", "title": "От Бах към джаз "}
{"url": "http://www.duma.bg/node/176925", "text": "Не е за вярване ли? Но книгата е вече факт. Поетът Христо Милчев и седмата му поетична книга с това заглавие. Тридесет и три стихотворения - кое от кое по-кратко, но - хубаво, поетичен знак, светещ, а първото е дало заглавието на стихосбирката. То е от осем стиха. От него излитат гларусите над София. Следващото е озаглавено \"Игра на смърт в морето\", в което авторът е сред морските вълни като удавник и морето го изхвърля на брега, за да заговори на бургаските поети. \"И пак съм тъжен в този град./ Морето и пристанището пак са същите,/ останали без Христо Фотев,/ останали без Петя, останали без другите поети./ И улиците тук, и гларусите пак са същите,/ останали без Христо Фотев,/ останали без Петя, останали без другите поети...\" За да ни каже и в този поетичен къс, че \"Със стиховете свои, със живота свой,/ със туй, че ще ви има пак,/ е вярното, което мисля днес.\" \nБраво, Христо! Как не ми се ще да подмина нито един от тези 33 поетични бисера, изкристализирали в поетичната ти душа. След \"Гларуси над София\" и \"Игра на смърт в морето\", и \"Към бургаските поети\" следват \"Гларусът\", \"Дървото\", \"Бургас\", \"Птицата\", \"Вечността\", \"Старото и опустяло лозе\", \"Ямболски залез\", \"Софийски залез\", \"Обагрените къщи на Копривщица\", \"Панагюрище\" и така нататък... до Христовата възраст - 33. Май и в това е закодиран поетичен смисъл, но ще разберем на самото представяне на новата книга на Христо Милчев, което ще бъде на 15 октомври от 18 ч. в \"Старинният файтон\". \n    \n \t\n", "date": "2018.10.12", "title": "Гларуси над София"}
{"url": "http://www.duma.bg/node/176946", "text": "Украинският парламент е одобрил продължаване на закона за особения статут на Донбас след натиск от страна на САЩ.  \nТова разкри депутатът Александър Вилкул пред телевизия \"112 Украйна\", на която се позовава РИА \"Новости\". Според него Върховната рада е одобрила миналата седмица продължаването на закона след заплахата на специалния американски представител Курт Волкър за отмяна на санкциите срещу Русия. Досега Радата отказваше да удължи действието на закона. \nПреди гласуването Волкър е имал неофициална среща с представители на парламентарните фракции на Украйна. На нея той в прав текст им казал, че е възможно Европа да отмени антируските санкции, ако бъде отменен законът за особения статут на Донбас. Американският представител е уведомил украинските депутати за наличието на твърде сериозен проблем - \"половината европейски държави агресивно иска отпадане на санкциите срещу Русия\". \"Защото те търпят големи икономически загуби, защото те изобщо не са убедени в това кое е истина, кое е неистина и дали украинската власт наистина иска да свърши войната\". Тази фраза на американския дипломат е била изрицитирана от украинския депутат Александър Вилкул. \n\"Ако сега вие, уважаеми украински парламентаристи, дори най-националистически настроените, не гласувате за този закон, то  половината европейски страни просто ще отменят санкциите и съответно ще се срути тази конструкция, която съществува към днешна дата\", казал американският спецпредставител за Украйна, чиито думи също бяха предадени от Вилкул. Депутатът добави, че впоследствие някои фракции са гласували не за мира, а за да не падат санкциите.   \nВпоследствие президентът Петро Порошенко подписа закона за продължаване на особения статут на неподконтролните на Киев територии до 31 декември 2019 година.  \nЗаконът за особения статут на Донбас бе приет още през октомври 2014 г., той е част от Миниските споразумения. Той предвиждаше неконтролираните от Киев Донецка и Луганска народна република (ДНР и ЛНР) да получат този статут след провеждането на избори там под международен контрол и след изтеглянето оттам на \"незаконните формирования\" - под тази формулировка Киев има пред вид руски части. Освен това споразуменията предвиждаха да се стигне до статута, но в условия на трайно спиране на бойните действия и стабилно примирие. По вина на Киев обаче бойните действия не спряха, обстрелите срещу ДНР и ЛНР продължаваха, тежките въоръжения така и не бяха изтеглени от линията на съприкосновения. По тази причина не се стигна до избори и пълноценното изпълнение на закона.      \nСпоред руското Министерство на външните работи Радата е одобрила действието на закона, за да се съхрани санкционният натиск срещу Москва и да се създадат условия за миротворческа операция в Донбас.  Москва предупреждава също, че Киев изпраща лъжливи \"позитивни сигнали\" с цел да заблуди Запада. Министерството напомня, че съгласно Минските споразумения Киев трябва да приеме постоянно, а не временно законодателство за особения статут, който трябва да влезе и в Конституцията. Това също не е станало, а законът има само временно действие.      \n \t\n", "date": "2018.10.12", "title": "Киев одобри закон под натиск на САЩ  "}
{"url": "http://www.duma.bg/node/176947", "text": "Кремъл отрече за нова среща Путин - Тръмп \nИнформацията за планирана среща между руския президент Владимир Путин и американския лидер Доналд Тръмп не е истина. Това заяви говорителят на Кремъл Дмитрий Песков пред журналисти, цитиран от Ройтерс и ТАСС. В момента няма планове за такава среща, добави той. Песков коментира информация на финландски медии, че се подготвя нова среща. Стачкуващи гърци затвориха Акропола \nСтачка на работниците от Министерството на културата на Гърция затвори древния Акропол в столицата Атина, който е най-популярната атракция на южната ни съседка, и остави дълга опашка от туристи пред портите на културната забележителност. Работниците обявиха 24-часовата стачка, защото се опасяват, че някои от забележителностите на Гърция ще бъдат включени в активи, които ще бъдат приватизирани, нещо, което правителството отрече. \nЛивански вестник протестира с празни страници \nНай-старият вестник в Ливан \"Ан Нахар\" излезе с бели страници в знак на протест срещу политическата безизходица и икономическите проблеми в малката средиземноморска страна. Въпреки продължаващ повече от пет месеца спор премиерът Саад Харири не успя да създаде ново правителство, което излага на опасност ценен пакет от помощи в размер на 11 милиарда долара. Ситуацията вече е непоносима, каза главният редактор Найла ал-Туени, допълвайки, че вестникът не взима страна в продължаващата неразбория. \nАлбанската мафия залива Италия с марихуана \nИталианският морски патрул предотврати контрабандата на 352 килограма марихуана, превозвана с моторница през Адриатическо море от Албания. Само преди два дни италианската полиция край Бриндизи залови 560 кг марихуана и арестува двама албански граждани на възраст 27 и 32 години. Според полицейската статистика през тази година на италианското крайбрежие, в района на провинция Пулия, са иззети над 17 тона марихуана, пристигнала от Албания, арестувани са 40 души и иззети 17 моторници. \n    \n \t\n", "date": "2018.10.12", "title": "Кратки новини"}
{"url": "http://www.duma.bg/node/176948", "text": "Сърбия е отменила безвизовото пътуване с Иран очевидно в отговор на натиска на Европейския съюз, след като е имало злоупотреби с визовата система от страна на мигранти, опитващи се да се доберат до общността, съобщава \"Асошиейтед прес\". \nПовече от 15 хил. иранци са посетили Сърбия, откакто визите бяха премахнати през миналия август. Много от тях са се насочили към Западна Европа, вместо да се върнат вкъщи. \nМестни медии посочват, че директните полети, свързващи Белград и Техеран, пристигат пълни, но се връщат празни. Според властите няколкостотин иранци също така са потърсили убежище в Сърбия. \nДържавната телевизия в Сърбия съобщи, че правителството е взело решението да отмени режима на свободно пътуване по време на заседание по-рано тази седмица. \nИма информации, че властите на ЕС обмислят отмяна на безвизовото пътуване за гражданите на Сърбия, освен ако западната ни съседка отново не въведе визи за иранците. Сърбия е кандидат за членство в ЕС.   \n \t\n", "date": "2018.10.12", "title": "Сърбия върна визите за иранци заради ЕС"}
{"url": "http://www.duma.bg/node/176949", "text": "Румънското правителство планира да удвои пенсиите в страната до 2022 г. Одобрената схема предполага отпускането на 30 милиарда долара на година в пенсионно финансиране, което според икономистите може да се отрази тежко на публичните финанси. \nСредната пенсия в страната е 240 евро на месец, а пенсионерите са около 5,2 милиона човека. \nСледвайки обещанието от кампанията си, управляващата Социалдемократическа партия (PSD) ще трябва да посвети 11% от брутния вътрешен продукт на пенсиите, в сравнение с 6,7% в момента. \nМинистър-председателят Виорика Дънчила настоя, че финансовата промяна \"няма да е проблем\", докато министърът на труда заявява, че страната се осланя на генерирането на достатъчно печалба от предполагаемото нарастване на БВП. \nНо анализатори предупреждават, че и сега за страната е доста трудно да държи публичния дефицит под 3%, които ЕС изисква. \n\"Икономиката никога няма да се движи според най-добрия сценарий на хартия\", каза Аурелиан Дочиа, икономист в \"Сосиете Женерал\". \nРумъния постигна рекорден растеж за 2017 г. от 6,9% и правителството очаква ръст от 5,5% за тази година и 5,7% за следващата 2019 г.   \n \t\n", "date": "2018.10.12", "title": "Румъния планира да удвои пенсиите в страната до 2022 г."}
{"url": "http://www.duma.bg/node/176950", "text": "При изстрелването на космическия кораб \"Союз МС-10\" с новия екипаж за Международната космическа станция се е случила авария, предаде РИА \"Новости\". Агенцията се позова на съобщение, публикувано на официалната интернет страница на \"Росатом\". \nПроблемът е бил с ракетата носител, съобщиха руски медии. По предварителни данни аварията е станала след отделянето на първата степен на ракетата. Според информация на НАСА техническите проблеми възникнали, след като се отделили първата и втората степен на ракетата. Чeтиpитe cтpaнични бycтepa нa пъpвaтa cтeпeн са ce oтделили нopмaлнo cпopeд плaнa, пишат руските медии. Ho в нaчaлния eтaп нa paбoтaтa нa втopaтa cтeпeн, cлeд 150 ceкyнди пoлeт, pycкoeзичнaтa тpaнcлaция пpeкъcнaла cлeд дyмитe \"aвapия нa paкeтaтa нocитeл\". \nРакетата беше изстреляна от космодрума \"Байконур\", Казахстан. Репортер на Ройтерс, който е наблюдавал изстрелването от около 1 километър, заяви, че всичко е вървяло плавно в началната фаза и аварията с ракетата носител е възникнала на по-голяма височина. \nИзточник заяви пред РИА \"Новости\", че екипажът е трябвало да направи аварийно приземяване в Казахстан. \nНа борда на космическия кораб е екипаж МКС-57/58 с руския космонавт Алексей Овчинин и американския астронавт Ник Хейг. \nЕкипажът успешно се е приземил в Казахстан. Установена е връзка и всички са здрави. Спасителен екип е пристигнал на място. Хейг и Овчинин не се нуждаят от медицинска помощ. Малко по-късно бе съобщено, че екипажът има някои здравословни проблеми, но не бяха дадени подробности. Според източник екипажът е изпитал натоварване от 6 G. За сравнение при старта космонавтите изпитват натоварване между 1 и 7 G. \nНАСА съобщи, че космическият кораб не е успял да достигне до орбита заради авария с носителя. По информация на американската агенция корабът с екипажа се връща по аварийна балистична траектория. \nРакетата носител \"Союз-ФГ\" с руски кораб \"Союз МС-10\" беше изстреляна към космическата станция по план в 11.40 часа московско време. Екипажът се е свързал със спасителните екипи в 12.15 часа московско време. \nПредприето е разследване за установяване на причините за аварията. Руският лидер Владимир Путин е поискал цялата информация. \nИзстрелването беше посветено на столетието на Завода за експериментално машиностроене на ракетно-космическата корпорация \"Енергия\", където правят \"Союзите\". \nСпоред плановете Овчинин с Хейг трябваше да прекарат в орбита 187 денонощия. През това време руският космонавт е трябвало да направи експеримента \"Магнитен 3D-биопринтер\". За първи път в историята на руския сегмент на МКС екипажът е възнамерявал да се опита да отгледа малки образци (два-три милиметра) от тъкан на човешки хрущяли и щитовидната жлеза на гризач. \nОсвен това било планирано Овчинин заедно с другия руски космонавт Сергей Прокопиев да излязат в открития Космос в средата на ноември. Сред задачите също така е стоял оглед на кораба \"Союз МС-09\", в чийто корпус в края на август бе открита дупка.   \n \t\n", "date": "2018.10.12", "title": "Космонавти оцеляха при авария на \"Союз\" "}
{"url": "http://www.duma.bg/node/176977", "text": "БСП получи вчера подкрепа срещу идеите на Кирил Ананиев за здравна реформа и от  . За това се обявиха още личните лекари и Сдружението на общинските болници, с които социалистите вече разговаряха. Трите организации се обединиха около идеите на БСП в здравеопазването да няма търговия, а болниците да не са търговски дружества. \n\"Единодушни сме и за намаляването на ДДС за лекарствата. Срещнахме разбиране заплащането на медиците да получи реално остойностяване и да се търси механизъм за справедливото му определяне. Обща е и тревогата ни, че от досегашния модел най-много страдат пациентите, затова те трябва да бъдат в центъра на вниманието\", заяви Нинова. \n    \n \t\n", "date": "2018.10.12", "title": "Всички срещу Ананиев за здравната реформа  "}
{"url": "http://www.duma.bg/node/176973", "text": "При срещите между \"Газпром\" и директора на \"Булгаргаз\" Николай Павлов не присъства представител на енергийното министерство и в частност на министър Теменужка Петкова. Тези притеснения изрази вчера в ресорната парламентарна комисия депутатът от БСП Таско Ерменков. Петкова опита да се оправдае, като заяви, че от министерството имат готовност във всеки момент да се намесят в разговорите, \"в случай, че се нарушат държавните интереси\".  \nМинистърът заяви, че преговорите за цената на газа, който купуваме от Русия, са по-специфични - след споразумение между руснаците и ЕК по т.нар. антимонополно дело, което се водеше в продължение на 7 години. \nМеждувременно новоназначеният български посланик в Русия Атанас Кръстин връчи акредитивните си писма на президента Владимир Путин. \"За съжаление преди време България се отказа от проекта за газопровод \"Южен поток\". Сега обаче има възможност тя да изиграе важна роля за транзита на руски газ в Европа\", заяви руският президент в приветствието си. По думите му се появяват нови възможности за сътрудничество с България в областта на енергетиката. \n    \n \t\n", "date": "2018.10.12", "title": " БСП пита защо държавата я няма при преговорите с \"Газпром\""}
{"url": "http://www.duma.bg/node/176974", "text": "Два проектозакона за вероизповеданията минаха в парламента вчера на първо четене. Първият е внесен с подписите на ГЕРБ, БСП и ДПС, а вторият е на ВМРО и е от името на \"Обединени патриоти\". Целта на промените е да защитят традиционните вероизповедания от външни влияния и да елиминират възможностите за радикализация на религиозна основа у нас, обосновават се вносителите. НС си даде три седмици за изглаждане на несъответствията по тях. Парламентът ще се съобрази и с протестите на БПЦ и Главното мюфтийство срещу готвените промени. Те не са съгласни с предложението за финансова отчетност на вероизповеданията, включително и за даренията. \nДвата законопроекта са близки до предлагания от БСП през 2013 г. и са резултат от консенсуса, постигнат между изпълнителна и законодателна власт по време на КСНС при президента Радев, отбеляза от парламентарната трибуна народният представител от ПГ \"БСП за България\" Васил Антонов. Това е и причината левицата да ги подкрепи на първо четене. Социалистът обаче предупреди, че има притеснителни моменти като въвеждането на повече рестрикции, както и терминът \"радикално вероизповедание\", който трябва да се прецизира. Антонов добави, че има реална опасност някоя от промените да бъде оспорена в КС. Той увери, че социалистите ще се включат в работната група по проектозакона и ще бъдат гарант за законосъобразността на конкретните текстове. \n\"Нека със Закона за вероизповеданията да противодействаме на радикалния ислям, но да не пречим на традиционните вероизповедания в България, които спазват законодателството\", каза депутатът от БСП Николай Тишев. Той предупреди, че забраната за проповеди от чужди граждани ще удари и католическата църква и призова \"внимателно да се отсее сухото от суровото\". \nПървият проект предвижда държавата да финансира вероизповеданията с до 15 млн. лв. годишно. Субсидия ще получават тези, към които принадлежат най-малко 1% от българските граждани. На изискването отговарят само православното и мюсюлманското вероизповедание. Дирекция \"Вероизповедания\" към МС и Сметната палата ще контролират харченето на парите. ВМРО иска религиозните общности да се финансират само от източници в България, а даренията да се отчитат и пред Сметната палата. И двата проекта забраняват на чужденци да участват в проповеди, ако не са го съгласували с дирекция \"Вероизповедания\".     \n \t\n", "date": "2018.10.12", "title": "Законът за вероизповеданията мина на първо четене"}
{"url": "http://www.duma.bg/node/176975", "text": "Зам.-председателят на ГЕРБ Цветан Цветанов определели като умишлена атака и хибридна война критиките към правителството заради убийството на Виктория Маринова в Русе. \"От всичко, което се случи в рамките на 48 часа, се показа едно професионално хибридно атакуване. Това е умишлена атака. МВР не изведе никаква информация, но конспирациите заваляха\", обяви вчера гербаджията. \nПо примера на премиера Борисов и Цветанов нападна журналистите. Според него проблемът с международните коментари срещу страната е дошъл от медиите и разпространението на фалшиви новини и непроверена информация. \nПоклонението пред тленните останки на Виктория Маринова ще се състои днес от 10,30 ч. в църквата \"Света Троица\" в Русе. Обезобразеното тяло на 30-годишната телевизионна водеща бе открито в събота в храсти на крайбрежната алея в Русе. На третия ден след убийството властите обявиха, че извършителят е 21-годишният Северин Красимиров. Отпадна версията, че убийството е свързано с работата на Маринова като журналист. Чрез ДНК анализ разследващите са установили, че Северин е изнасилил и убил Маринова.  \nКрасимиров е дал съгласие за опростена процедура по екстрадиция, съобщи вчера председателят на Окръжния съд в Щаде Вили Вирт. Така формалностите по съдебния ред ще бъдат избегнати и Северин ще бъде върнат до дни в България. Апелативният съд в Хановер ще гледа мярката му за неотклонение.   \n \t\n", "date": "2018.10.12", "title": "Цветанов видя хибридна война покрай убийството на Виктория"}
{"url": "http://www.duma.bg/node/176976", "text": "Полиция премахна вчера сутринта палатковия лагер на протестиращите майки на деца с увреждания от столичния бул. \"Дондуков\". В сряда родителите се настаниха пред сградата на Министерския съвет. Вчера обаче органите на реда не им позволиха да преместят палатките на тротоара под прозорците на Бойко Борисов. Майките прекараха цялата нощ в сряда срещу четвъртък на жълтите павета между сградите на правителството и президентството в очакване на сутринта да разговарят с премиера. Протестиращите блокираха движението в центъра на София, което стана причина полицията да им състави предупредителни протоколи за нарушаване на обществения ред.  \nЖените разпънаха символично 28 палатки, изразявайки протеста на всички родители на деца с увреждания в 28-те области на страната. Те продължават да настояват властта да изпълни в най-кратък срок поетите законодателни обещания. Протестиращите заплашиха с непрекъснато гражданско неподчинение, докато не бъдат приети исканията им. \nИ вчера Бойко Борисов отказа да се срещне с майките, въпреки тяхното настояване. При тях обаче дойде омбудсманът Мая Манолова. \"Ще стоя до тях, докато абсолютно справедливите им искания бъдат изпълнени. За мен е важно, че финансовият министър сложи своя подпис под плана за действие, което е гаранция, че нещата ще се случат\", заяви тя. \nДУМА припомня, че майките искат парламентът да приеме три закона - за хората с увреждания, за социалните услуги и за личната помощ. Борисов се ангажира в бюджета за 2019 г. да бъдат заделени 150 млн. лв. за асистентски помощи, независимо дали хората с увреждания са пълнолетни или не. Протестиращите настояваха трите закона да бъдат приети до 1 октомври, но засега само този за личната помощ е внесен в НС. Вчера Законът за хората с увреждания най-накрая бе одобрен от Националния съвет за интеграция на хората с увреждания, след като бе преработен. Законът за социалните услуги още е на етап обсъждане. \nВ сряда майките постигнаха договорка с правителството до средата на декември законопроектите за личната помощ и за хората с увреждания да бъдат приети в пакет от парламента. \"От нищо няма да бъдат лишени хората с увреждания - напротив, ще бъде надградено\", увери по-рано социалният министър Бисер Петков.\n   \n \t\n", "date": "2018.10.12", "title": "Изгониха протестиращите майки далеч от МС"}
{"url": "http://www.duma.bg/node/176963", "text": "\"В най-големи размери корупцията се шири в земеделския сектор, което ни пречи много. От министерството до агенциите всичко е зависимости. Няма как да работим нормално и да се развиваме.\" От този проблем се оплакаха земеделски производители, които се отзоваха в Разград на поканата да обсъдят \"Визия за България\" с депутати от БСП. \nЗам.-председателят на парламентарната комисия по земеделието и храните проф. Светла Бъчварова отбеляза, че с проекта си социалистите настояват за повече участие на държавата в сектора земеделие, особено в критични ситуации. Тя изрази негодуванието си, че в момента има двоен стандарт за българските хранителни продукти спрямо продуктите от Западна Европа. \"Когато сме изместени от пазарите от големите земеделски производители, това води до тежки проблеми. Ако държавата не се намеси, ще се стига до фалити. Затова приоритет на държавата е освен подпомагането да се оказва подкрепа и достъп до пазарите\", добави проф. Бъчварова. \n\"Визията я направихме отворена, защото България има нов поглед и ново виждане за развитие. Днес имаме един премиер, който разпределя всичко. Големият дебат накъде ще вървим е изчезнал. Решихме да предизвикаме този дебат\", обясни председателят на икономическата комисия в НС Петър Кънев. Народният представител Даниел Йорданов също смята, че държавата трябва да подпомага родните производители. Колегата му Стефан Бурджев съжали за многобройните ликвидирани земеделски кооперации. \nМеждувременно в Лозница хората бяха възмутени от случващото се с образователната система. Те обсъдиха темата с народните представители Веска Ненчева, Иван Иванов и Денчо Бояджиев. Потресени сме от системата на образованието и нововъведения Закон за предучилищното и училищно образование, който затвърждава ниското качество на образованието, категорични бяха преподаватели от района. Според Ненчева в закона липсва дългосрочна и далновидна политика, затова във Визията се предлага подход, който цели качество на обучението. И в Лозница като проблем бе поставена увеличаващата се администрация. Според тях често некомпетентни хора заемат високи длъжности. Това е начинът, по който администрацията може да гарантира изборния успех на ГЕРБ, заподозря Иван Иванов. \nИма ли реален шанс за повишение на доходите, бе първият въпрос към депутатите от БСП в град Завет. Депутатът Виолета Желева обясни, че Визията си поставя за цел минималното възнаграждение да е не по-малко от 60% от средната работна заплата. Искаме да върнем онези стратегически за развитието на България сектори като електроника, информационни технологии, земеделие, хранително-вкусова промишленост, машиностроене и химическа промишленост, които ще доведат до икономически растеж, който ще приближи в краткосрочни срокове доходите на глава от населението до средноевропейските доходи, заяви колегата й Димитър Данчев. \nВ Завет също бе коментиран сектор земеделие. Даниел Йорданов обясни, че левицата предлага активна държавна политика по отношение на пазарите на земеделска продукция и намаляване на административната тежест. Оценили сме, че за малките и средните производители е от съществено значение стимулиране на късите вериги за доставки, отбеляза той.   \n \t\n", "date": "2018.10.12", "title": "Земеделци се оплакаха от корупция в сектора  "}
