{"url": "http://duma.bg/node/155795", "text": "Бойко Борисов планира да даде стадион \"Българска армия\" и тренировъчната база \"Панчарево\" на ЦСКА-София чрез фиктивен търг. Очаква се той да бъде обявен до седмица-две, но по думите на премиера няма да има нужда от наддаване. За спортните съоръжения ще се бори и аматьорският ЦСКА 1948, който също претендира за наследник на автентичния фалирал клуб. \nУправляваният от Гриша Ганчев ЦСКА-Сф и в момента ползва базите, като по договор плаща наем, но парите не се превеждат в спортното министерство, а се инвестират в самите съоръжения. Спортният министър Красен Кралев пък вече повече от година твърди, че търгът ще е прозрачен и ще спечели този, който даде най-добрата оферта. \n    \n", "date": "2017.11.13", "title": " Борисов обяви победителя в бъдещ търг  "}
{"url": "http://duma.bg/node/155784", "text": "Достъпността в София не е уредена, казва Асен Алтънов, председател на Регионалната организация на слепите за Софийски и Пернишки регион и член на УС на Съюза на слепите в България. Пред БГНЕС той отбелязва, че има \"хубави наредби\", които не се изпълняват. Според него дори архитектите ни не са учили това, което трябва, по отношение на достъпността за хората с увреждания. \nПътуването с градския транспорт също се оказва проблем за незрящите. \"Вратите на автобуса вече не се отварят. Трябва да ги намериш, да натиснеш и тогава да се отвори вратата\", казва Алтънов. По думите му има затруднения и с \"умните\" светофари, защото не се разбира откъде идва сигналът и човек не знае в коя посока пресича. Как да се боря със зам.-кмета по транспорт Крусев, който няма това разбиране и няма нуждата, която аз имам като сляп човек, пита Алтънов. \nВ други страни държавата задължава работодателите да назначават незрящи, а ако не искат, да плащат по две заплати в определен фонд всеки месец, посочи Алтънов. Подобно нещо у нас няма. Той обаче е категоричен, че обществото ни е солидарно с проблемите на незрящите хора. Алтънов отбеляза, че заради фалшивите ТЕЛК-ове настройват обществото срещу хората с увреждания. Проблемът не е при нас, да се търси там, където са го допуснали, казва той. Алтънов призна, че има продажба на ТЕЛК-ове, но това не е проблем на хората с увреждания. Те са болни хора, имат нужда да ги категоризират правилно, категоричен е председателят на Регионална организация на слепите за Софийския и Пернишкия регион.   \n", "date": "2017.11.13", "title": " Незрящите се движат трудно в София"}
{"url": "http://duma.bg/node/155785", "text": "Две деца са загинали в района на Ловеч в нощта срещу неделя. В колата от село Кирчево до Ловеч са пътували четирима непълнолетни. Загинали са двама - 15-годишното момче, което е карало колата, и друго, което се е возило. Едно момиче е в болница в тежко състояние. \nСигнал в полицията бил получен половин час след полунощ. Поради несъобразена скорост, в близост до бензиностанция, неправоспособният водач е изгубил управлението над колата, която се е ударила в крайпътно дърво. От удара той и 16-годишният младеж, пътувал до него, са загинали на място. В тежко състояние в болница е откарана 14-годишната им спътничка. С леки наранявания е и 17-годишен младеж, също от с. Кирчево. \n22-годишна жена загина вчера на пътя между Самоков и София при местността Мечката. Тя изгубила контрол над управлявания от нея лек автомобил и се ударила в насрещно движещ се камион.     \n", "date": "2017.11.13", "title": "Две деца загинаха в катастрофа"}
{"url": "http://duma.bg/node/155786", "text": "Посланикът на България в Белград Радко Влайков е получил инструкции от министъра на външните работи Екатерина Захариева да постави въпроса със задържаните български лекари пред сръбските власти. Трима медици бяха задържани в Босилеград в петък, докато преглеждали пациенти в Културно-информационния център в града. Тримата са участвали в хуманитарна инициатива за оказване на медицинска помощ на местното българско население. Медиците бяха освободени от Босилеград след намесата на консула ни в Ниш Едвин Сугарев и вече са в България. \nКато показна акция определи задържането си д-р Цветанка Цолова, която престоя 5 часа в местното полицейско управление. Тя разказа, че около 20 полицаи обградили Българския културно-информационен център в сръбския град, докато тя и колегите й преглеждали хората вътре. \"Там ни чакаха около 50 души от българската общност, които се нуждаеха от квалифицирана медицинска помощ. В Западните покрайнини явно нямат достъп до такава\", коментира д-р Цолова. Според нея в града има само медицински център, в който практикуват джипита, а това не е достатъчно. По време на прегледите дошли и хора от по-далечни села, които имали нужда от помощ. \"Най-близкият български град е Кюстендил, сънародниците ни ходят там, но те се водят сръбски граждани\", допълни още лекарката. Тя бе категорична, че България трябва да вземе този проблем в ръцете си, да осигури медицинска помощ на българското малцинство. \nМедикът разказа, че след като отвели нея и колегите й в полицейския участък, ги държали без никакви обяснения. Взели им и личните документи. Въпреки преживения стрес, д-р Цолова споделя, че отново би се включила в подобна хуманитарна кампания. \n    \n", "date": "2017.11.13", "title": "Нов скандал избухна в Босилеград, властите арестуваха наши лекари"}
{"url": "http://duma.bg/node/155787", "text": "Първият саниран блок в Пазарджик отново е в ремонт заради некачествено саниране. През септември м.г. тогавашният регионален министър Лиляна Павлова, областният управител Гинче Караминова и кметът Тодор Попов откриха тържествено жилищната сграда на ул. \"Пловдивска\". Година по-късно обаче обитателите вече са направили рекламация на свършената работа, след като забелязали че мазилката на много места е пропукана, част от изолационните плоскости се отлепват. От няколко дни край блока отново са издигнати строителни скелета, а майстори поправят напуканата фасада. Засегнати от казуса са близо 170 семейства. \nЗапознати със сагата на първия саниран блок припомнят, че още в началото обитатели са сигнализирали, че се работи некачествено, с икономии от дебелината на стиропора, от дюбели, от материала за залепването им към панелите. Още тогава хората прогнозирали, че ще има необходимост от ремонти в бъдеще. След оплакванията фирмата инвестира и в подобрения, които не влизаха в задълженията й по договор - живеещите в блока получиха огнеупорни врати към мазетата, нови табла за електромери, освежаване на стълбищни площадки и др. Проблемите в блока обаче започнали с течове от покрива, които били отстранени по спешност. Сегашният ремонт на фасадата ще бъде за сметка на изпълнителите, тъй като обектът все още е в гаранция. \nПри откриването Караминова се похвали, че санирането е приключило само за 4 месеца, а Павлова изтъкна, че по ОП \"Региони в растеж\" за проекти на община Пазарджик чрез министерството ще бъдат отпуснати 26 милиона лева. Близо 3 млн. лв. бяха инвестирани в блока за  външна изолация, нова дограма, и хидроизолация на покрива и обновяване на общите части. Оценката, строителен надзор и инвестиционен контрол са на софийското ДЗЗД \"РТ Корект\". \nИзпълнител на строителните дейности е фирма \"Строймонтаж\" ЕООД, твърди се обаче, че тя е наела няколко дружества за подизпълнители. Управител на дружеството е Камен Василев, брат на бившия зам.-градски прокурор на София Роман Василев, който стана известен с репликата си при задържането на ексминистъра Николай Цонев: \"ти си абсолютен престъпник\". \n    \n", "date": "2017.11.13", "title": "Изпопада изолацията и на първия саниран блок в Пазарджик "}
{"url": "http://duma.bg/node/155788", "text": "Днес в 15 часа в зала 42 на НДК народният представител от \"БСП за България\" Елена Йончева ще представи документален филм за границата, който снима вече няколко месеца. 20-минутният филм показва смущаващи факти за ефективността на граничната ограда, както и информация за съществуването на бежански канали от Турция през България за Европа. \nУтре от 15 до 17 часа народният представител от \"БСП за България\" Георги Свиленски и заместник-председателят на СОС Милка Христова ще бъдат на разположение на софиянци в постоянната приемна на БСП - София на ул. \"Леге\" № 10, етаж 1. Желаещите може да се запишат предварително на телефон 02/987 20 86. \n    \n", "date": "2017.11.13", "title": "ПРЕДСТОЯЩО"}
{"url": "http://duma.bg/node/155789", "text": "Поводите, които дава правителството за вот на недоверие, са много. Въпросът не е дали има една област, в която правителството има слабости, а коя от областите, в които не се справя, е с най-голямо значение за нашето общество. Това заяви по БНР вчера зам.-председателят на НС Валери Жаблянов. \"Затруднявам се да кажа дали продължаващият демографски срив в България, последователното закриване на общински и областни болници или растящото усещане за нивата на корупция е най-актуалният въпрос. Няма никакво съмнение, че и трите въпроса съществуват и са тема на остро недоволство на гражданите. Ако управляващите не ги виждат, значи се носят върху розови облаци, което не е добре за самото управление\", допълни той и подчерта, че вотът ще бъде до края на годината. \nДепутатът от БСП определи предлагания от ГЕРБ бюджет като антисоциален. \"Това, че през бюджета са направени някои положителни разходи, е положителна стъпка, но в същото време са замразени социални плащания, които са от огромно значение за хора, които изпитват трудности, в резултат на тежките социални неравенства в България\", посочи Жаблянов. Според него няма преосмисляне на бюджета като бюджетна рамка и философия. По думите му това е \"матрица, която години наред възпроизвежда едни и същи форми на разпределение и поддържа, грубо казано, мизерията в България\". \"Управляващите могат да имат усещането, че са раздали много пари и всички трябва да са доволни. Но дали се променя качеството на живот? Когато цените на пазара растат по-бързо от разходите на правителството, те нямат значение\", отбеляза социалистът.   \n", "date": "2017.11.13", "title": "Поводите за вот на недоверие са много"}
{"url": "http://duma.bg/node/155743", "text": "Най-търсените известни личности ще се съберат под един покрив за изключителен сезон - отвъд всичко познато до момента. Най-знаковите участници в риалити формати ще заживеят заедно в най-известната къща в България от днес, 13 ноември, от 20 ч. Най-епичните звезди ще бъдат поставени на изпитанията на Биг Брадър, а този път той е настроен за нещо криминално... \n\"Big Brother: Most Wanted\" е нещо, което не сме правили до момента. Особеното при него е, че в Къщата ще влязат участници, които добре познават играта. Те вече са я гледали, изследвали, имали са време да изградят стратегии и да премислят движенията си. Ако кажем, че \"ВИП Брадър\" е сблъсък на характери, то \"Big Brother: Most Wanted\" е сблъсък и на характери, и на стратегии. По казаното до момента се досещате, че няма как любовната тема да бъде запазена, защото тя просто не се вписва с тези участници. Именно затова залагаме на нещо напълно ново и различно Ц криминална тема. Очаква ни наистина изключителен сезон!\", разкриват загадъчно продуцентите. И допълват, че участниците са тези, които определят интензитета на отношенията в Къщата, а подборът във формата, който ще се излъчва по Нова ТВ, е безкомпромисен.   \n", "date": "2017.11.13", "title": "Най-търсените звезди влизат в \"Биг Брадър\""}
{"url": "http://duma.bg/node/155744", "text": "Италианската модна къща \"Долче и Габана\" съвместно с производителя на паста \"Пастифичо ди Марино\" ще пусне в продажба маркова колекция макарони, съобщи телевизионният канал Фокс нюз. \nНовият продукт се очаква да се появи в търговската мрежа за коледните и новогодишните празници. Всяка опаковка ще бъде номерирана и ще включва четири вида паста под различна форма с логото на дизайнерския дует. \nНаборът с макарони ще се предлага за 110 долара. В магазините ще бъдат пуснати 5000 бройки, като 1000 от тях са предназначени за пазара на САЩ. \n    \n", "date": "2017.11.13", "title": "Долче и Габана пускат макарони"}
{"url": "http://duma.bg/node/155745", "text": "Съдбоносни промени, много емоции и купища щастливи моменти ще проследят зрителите на \"Малки хора - свят голям\" от днес, 13 ноември, в 22,00 ч., по TLC. Настъпва нова ера за семейство Ролоф. Любимите малки хора на Америка се подлагат на изпитание, а напрежението нараства, докато те се изправят пред несигурното бъдеще. \nМат и Ейми се опитват да започнат романтични отношения след развода. Но дали тяхната любов не е изчезнала безвъзвратно? Междувременно Джеръми и Одри се замислят къде да се установят, изправяйки се пред редица трудни решения. За да избягат от ремонта у дома, Зак и Тори напускат града за уикенда, а Ейми и Крис се изправят пред потенциален проблем в отношенията си по време на пътуване. Само едно нещо е сигурно сред цялата тази несигурност: идва време на големи промени за всички. Как ще се справят с тях и дали няма да се наруши сплотеността на семейството? Това ще разберат зрителите. \n    \n", "date": "2017.11.13", "title": "\"Малки хора - свят голям\" с нови вълнуващи моменти"}
{"url": "http://duma.bg/node/155746", "text": "Според психолози хората, които не могат да се фокусират и умът им се рее, имат по-висок интелект и въображение. Експертите са категорични, че разсеяните също така са по-креативни от останалите. Освен това сред причините за лоша памет са липсата на сън, депресията, честата употреба на алкохол или някои лекарства. \nМного хора се оплакват, че често забравят факти, дати, стари случки. От липса на концентрация страдат не само възрастните, но и по-младите. Съществуват редица медикаменти, съдържащи вещества, които могат да повлияят на разсеяността и паметта, твърдят специалисти.   \n", "date": "2017.11.13", "title": "Разсеяните били по-интелигентни"}
{"url": "http://duma.bg/node/155747", "text": "Ново изследване, направено от Северозападния университет в САЩ, показва, че стрес в малки дози всъщност може да е полезен и да има положителен ефект върху клетките на организма. \nКогато остаряваме, клетъчният механизъм, отговарящ за осъществяването на качествения контрол на така нареченото протеиново сгъване, започва да се проваля. В резултат на това клетките произвеждат увреден протеин, който е виновен за появата на старчески заболявания като Паркинсон и Алцхаймер. \nСпециалистите направиха опити с червеи и откриха, че получаваните сигнали от митохондрията, поставена под умерен стрес, всъщност може да предотвратят провала на този клетъчен качествен контрол. А организмите демонстрират доказано по-добро здраве.   \n", "date": "2017.11.13", "title": "Стресът може да бъде полезен"}
{"url": "http://duma.bg/node/155748", "text": "Театър \"Нагоре по стълбата\" става на 10 години, а трупата отбелязва повода със специално представление, което ще се играе на 19 ноември, неделя, от 19 ч. в Културен дом \"Средец\" - зала 217. \nАктьорите ще завладеят публиката с ирландската пиеса \"Миг\". Спектакълът, поставен за първи път у нас, е силно провокативен, изпълнен с характерната за северните народи разтърсваща дълбочина. Зрителите ще станат свидетели на семейна история, която засяга много психологически теми и действа пречистващо. И докато първата й част е в почти комедиен жанр, само няколко реплики обръщат посоката на действие и отвеждат присъстващите към умението да се справим с промяната, да простим на себе си и на другите. \nСъздадена през 2007 г., театрална трупа \"Нагоре по стълбата\" е насочена към пораснали любители на театъра, изкушени да сбъднат мечтата за артистична роля и сцена. Макар и прескочили авантюристичните години преди 20-те (и 30-те), непрофесионални актьори смело заявяват вече цяло десетилетие желание да експериментират в живота, да откриват себе си, да се развиват в света на театъра и киното, без това да е тяхна основна професия... Или пък точно обратното, те искат професионално да се насочат към актьорската игра. Независимо от конкретните мотиви на хората, \"Нагоре по стълбата\" показа, че има място за театър, в който мечтата да бъдеш артист няма възраст. \nОсновател и ръководител на театър \"Нагоре по стълбата\" е актрисата Десислава Чутуркова, която има смелостта и обича да застава от различни страни на актьорството. Независимо дали преподава, режисира, играе или пише, тя създава и се включва в театрални и филмови проекти, когато намира в тях идея, смисъл и сърце.   \n", "date": "2017.11.13", "title": "\"Нагоре по стълбата\" става на 10 години "}
{"url": "http://duma.bg/node/155749", "text": "Пърформанс с музикална импровизация към неми филми от началото на ХХ век ще се състои на 14 ноември от 19.30 ч. в аулата на Софийския университет \"Св. Климент Охридски\". Входът е свободен. \"Практика на вероятностите\" ще изпълнят със съдържание Михаил Големинов - пиано и електроника, и Владимир Гунев - контрабас.     \n", "date": "2017.11.13", "title": "Музикална импровизация към неми филми"}
{"url": "http://duma.bg/node/155750", "text": "Театрална работилница \"Сфумато\" представя в рамките на програма Достоевски \"Изгонването на бесовете\" \"Идиот\" тази вечер от 19 ч. Сценична версия и режисура Маргарита Младенова, сценография и костюми Борис Далчев и Михаела Добрева, музика Асен Аврамов, текстове на песни по идеи от поеми на Пушкин, Маргарита Младенова, Стефан Иванов. Утре вечер от 19 ч. започва \"Бесове\" от същата програма. Сценична версия и режисура Иван Добчев, сценография и костюми Борис Далчев и Михаела Добрева, музика Асен Аврамов.    \n", "date": "2017.11.13", "title": "Две вечери с Достоевски в \"Сфумато\""}
{"url": "http://duma.bg/node/155751", "text": "Изложба живопис на Любен Генов под наслов \"Полифонии\" се открива днес в 18.30 ч. в столичната галерия \"Стубел\", ул. \"Коста Лулчев\" 2В, където ще остане до 30 ноември. \"Полифонии\" е звучното наименование на една изложба, в която са представени нова серия абстрактни живописни картини. И в тези последни колоритни импровизации сякаш няма определена конкретност, но първоизточникът на творческото вълнение все пак е осезаем. Природата със своите състояния и неръкотворни гледки е дълбок извор на вдъхновение. Опитвам се, превръщайки ги в абстрактна живопис, да изразя драматизма на тази красота и запечатаните в съзнанието ми усещания за природните \"зрелища\", за тези своеобразни спектакли на натурата. С всяка картина ми се иска да създам илюзията за отваряне на ново пространство. Неговото съществуване върху и през двуизмерния отрязък е колкото имагинерно, толкова и истинско, и зависи от способността да се възприема абстрактно действителността, споделя авторът. \n    \n", "date": "2017.11.13", "title": " Живопис на Любен Генов в \"Стубел\""}
{"url": "http://duma.bg/node/155752", "text": "\nНеподражаемата френска певица и актриса Патрисия Каас даде пресконференция в залата на ТАСС в руската столица. Гостенката разказа за предстоящите си концерти в 12 града на Русия, които са част от европейското турне за представяне на нейния 10-и студиен албум \"Patricia Kaas\". В спектаклите й звучат световноизвестните й хитове \"Mademoiselle chante blues\", \"Mon mec a moi\", \"D'Allemagne\" и др., както и нови песни.  \nНа въпрос дали би искала да участва в конкурса \"Евровизия 2018\" Патрисия Каас отговори: \"Не бих искала. Имам прекрасни впечатления от участието си през 2009 г. на \"Евровизия\" в Москва. Това бяха силни емоции. Бих искала да ги почувствам отново, но не в рамките на \"Евровизия\".\" Каас сподели, че в изявите си в руските градове е включила всички песни, които са й помогнали да бъде това, което е, в продължение на многото години на успешната й кариера. Включила е в сет листа и нови композиции, на които ще даде живот на това турне.  \nПатрисия ще изнесе концерт днес в Крокус сити хол в Москва. \"13 години не съм издавала албум със собствени песни, припомни Каас. Струва ми се, че започвам втори живот, задавам си по-малко въпроси, повече се доверявам на себе си. И разбрах, че не трябва на никого нищо да доказвам.\" Каас дебютира в киното през 2002 г. с главната роля на Джейн Лестър във филма \"И сега... дами и господа\" на Клод Льолуш, в който си партнира с Джеръми Айрънс. Изпълнява главната роля и във филма \"Assassine\" на Тиери Бинисти (2012) с участието на Серж Хазанавичус. Патрисия Каас два пъти е изнасяла концерти в зала 1 на НДК в София - юни 2013 и юни 2017 г. \nСлед пресконференцията подарих на певицата моята книга-фотоалбум \"Les Etoiles Vues de pres\" (\"Звездите отблизо\"), който излезе на български и френски, и в който има нейни снимки.     \n", "date": "2017.11.13", "title": "Патрисия Каас ще пее в 12 града на Русия"}
{"url": "http://duma.bg/node/155753", "text": "Концерт \"Шедьоврите на Калман\" с арии и дуети от \"Царицата на чардаша\" и други знаменити оперети на Имре Калман ще се състои на 14 ноември от 19 ч. в зала \"Биад\" (ул. \"Раковски\" 108). Покани (до изчерпване на количествата) може да се  вземат на рецепцията в Унгарския културен институт. Творбите ще изпълнят Рада Тотева, сопран, Арон Аронов, тенор, и Светослав Лазаров, пиано, в рамките на \"Музикални вторници в зала \"Биад\". \nКонцертът се организира със съдействието на Унгарския културен институт към посолството на Унгария в София, сп. \"Арт Панорама\" - ПИН-2000 ООД, и музикално общество \"Ал. Скрябин\", Федерация на научно-техническите съюзи. \nПрез пролетта на 1914 г. известните немски драматурзи Лео Щайн и Бела Йенбах предлагат на Калман да напише музиката към историята на вариететната певица Силвия Вареску и влюбения в нея граф Едвин Роланд. Вдъхновен от сюжета на произведението, Калман се захваща на работа с  ентусиазъм, но избухва Първата световна война и композиторът спира работата си: \"Не мога да пиша музика, когато... по фронтовете светът се избива\", споделя Калман. След едногодишна пауза той завършва оперетата и първата премиера е представена на 17 ноември 1915 г. във Виена, където издържа 2000 представления. В Берлин спектакълът се играе всекидневно в продължение на две години. Унгарската премиера е през 1916 г. Оперетата се представя по света под различни имена - \"Царицата на чардаша\", \"Да живее любовта\", \"Силва\", \"Циганската принцеса\". Първото представление на \"Царицата на чардаша\" в България е на 5 декември 1918 г. в новопостроения Свободен театър в София. \n    \n", "date": "2017.11.13", "title": " Шедьоври на Калман звучат в зала \"Биад\""}
{"url": "http://duma.bg/node/155754", "text": "Виртуозите на народната музика Мария Александрова (вокал), Петър Йорданов-Бъни (перкусии), Христина Белева (гъдулка), Ангел Димитров (тамбура) и диджей Nevahrest представят за първи път в София проекта \"MyStory of Folklore\" неочаквана концепция за фолклорния и етнозвук, пресъздаваща и модернизираща традиционната фолклорна музика по впечатляващо иновативен начин. Концертът е днес от 19 ч. в \"София лайв клуб\". \nМузикалната идея на \"MyStory\" се ражда преди години като комбинация на акустичен и електронен звук в пластична амалгама, включвайки постепенно и органично човешки глас. Проектът прохожда през 2016 г., а първото представяне е на фестивала \"Drum and Jazz 2017\" в Пловдив. Музикантите изпълняват български народни песни, вплели живота и емоциите на предците ни в миналото с техните мисли, чувства, беди и светоусещане. Логото на проекта е вдъхновено от старинния символ на бог Тангра, въплъщаващ представата за Природата, Слънцето, Бог и Вселената. Наречен е \"MyStory\" на \"майсторите\", занаятчиите, създавали отделните елементи от бита ни и предавали от поколение на поколение стари занаяти и технологии, запазвайки древните традиции. \"Моята история\" обаче е и историята на българина. Проектът цели не просто да я запази, а да възроди народните песни и легенди за поколенията, включвайки електронна музика, фотография, кинематография, сценография, художествено осветление и др.  \nПреди появата на групата на сцената подгряващо рамо ще дадат китаристът Петър Георгиев и Павел Терзийски, вокал. На концерта ще се продава демо албум със 7 парчета, които ще може да бъдат купени и онлайн. В проекта участват още част от вокално трио \"Евридика\", солист на женски народен хор \"Български гласове - Ангелите\" и хор \"Нови български гласове\", участник в международния проект \"Еструна\" - събиращ в едно фламенко музика и български фолклор, Nevahrest - продуцент и диджей на проекта, човекът в сянка, който ще се погрижи за нискочестотните звуци и ефекти атмосфери за пълен завършек на този магически лайв, научи ДУМА от  Велимира Костова. \n    \n", "date": "2017.11.13", "title": " Новите майстори на древните ритми "}
{"url": "http://duma.bg/node/155763", "text": "МЕЖДУНАРОДЕН ДЕН НА НЕЗРЯЩИТЕ. Отбелязва се от 1946 г. по решение на Световната здравна организация в деня на рождението в Сент Жюст, Пикардия, на френския педагог Валентин Аюи (1745-1822). Той основава през 1784 г. в собствения си дом в Париж първото в света училище за незрящи деца и демонстрира метода си за обучението им посредством разработения от него релефно-линеен шрифт \"унициал\". СВЕТОВЕН ДЕН НА ДОБРОТАТА. На 13 ноември 1998 г. в Токио се открива първата конференция на Световното движение на добротата с участието на Австралия, Великобритания, Канада, САЩ, Сингапур, Тайланд и Япония. Конференцията приема Декларация на добротата, а френският художник Орел изработва символа на деня - \"открито сърце\". 1920 - В БЪЛГАРИЯ СЕ ПРИЕМА ЗАКОН ЗА ЗАСЕЛВАНЕ НА БЕЖАНЦИТЕ и обезпечаване на поминъка им. С него се осигуряват парични помощи, земя до 50 дка в полята и до 120 дка в планините, безплатен дървен материал и нисколихвени заеми. Този закон е приет с цел подпомагане на бежанците, пристигнали в България след жестоко потушеното Илинденско-Преображенско въстание (1903 г.). 1921 - В КЮСТЕНДИЛ СЕ РАЖДА НИКОЛА МИРЧЕВ, ХУДОЖНИК (УМИРА 1973 Г.). Живописец, илюстратор и карикатурист. Активен член на БОНСС, сътрудник на Окръжния комитет на РМС в Кюстендил. През есента на 1941 г. е арестуван и осъден на 10 г. затвор. Освободен от Кюстендилския затвор на 8 септември 1944 г. През 1948 г. завършва живопис в Художествената академия в класа на проф. Илия Петров. Никола Мирчев е един от основателите на в. \"Стършел\", на който сътрудничи през целия си живот с рисунки и карикатури. Работи като художник в НС на ОФ, в. \"Работническо дело\", в. \"Отечествен фронт\", главен редактор на сп. \"Папагал\". 1971 - ЗА ПРЪВ ПЪТ КОСМИЧЕСКИ АПАРАТ ОБИКАЛЯ ОКОЛО ДРУГА ПЛАНЕТА. Американската космическа совалка \"Маринър 9\" успешно навлиза в орбита около Марс. Апаратът е изстрелян на 30 май 1971 г. от \"Кейп Канаверал\". \"Маринър 9\" изпреварва с месец съветските \"Марс 2\" и \"Марс 3\". След месеци на пустинни бури сондата успява да изпрати изненадващо ясни снимки на планетата. След изразходване на горивото за контрол на височината апаратът се изключва на 27 октомври 1972 г. \"Маринър 9\" е все още в орбита на Марс поне докъм 2022 г., когато апаратът ще навлезе в атмосферата на планетата. 1974 - УМИРА ВИТОРИО ДЕ СИКА, ИТАЛИАНСКИ ФИЛМОВ РЕЖИСЬОР И АКТЬОР (Р. 1902 Г.). Водеща фигура в италианския неореализъм от следвоенния период в Европа. Незабравими остават филмите му с участието на София Лорен и Марчело Мастрояни - \"Вчера, днес и утре\" и \"Брак по италиански\", които са най-успешните му творби. Първият печели \"Оскар\" за най-добър чуждоезичен филм.   \n", "date": "2017.11.13", "title": "Датата"}
{"url": "http://duma.bg/node/155764", "text": "Ние, пловдивските социалисти, остро осъждаме поредното посегателство върху паметника \"Альоша\". \nТази сутрин, на дата 10 ноември 2017 г., монументът осъмна грозно изрисуван със свастики, антисемитски лозунги и обидни политически послания. Отново наблюдаваме целенасочено демонстриране на варварско отношение към историческите и културните свидетелства за Втората световна война и за победителите в нея. Няма сила, която да промени или подмени факта, че Червената армия победи Хитлеристка Германия и смаза \"кафявата чума\", завладяла тогава Европа. Тази война беше най-жестоката и най-кървавата в историята на човечеството и нямаме право да забравяме. Паметникът на съветския войник, който пловдивчани нежно нарекоха Альоша, вече 60 години се извисява от тепето, за да ни държи будни и да ни напомня думите на Юлиус Фучик \"Хора, бдете! Никога повече фашизъм!\" \nДнешният вандализъм е проява на неофашизъм и той трябва да бъде наказан! \nПризоваваме президента, премиера, политическите лидери на всички партии да осъдят тази проява на антисемитска и античовешка агресия. \nНастояваме пловдивската местна власт да предприеме всички мерки за охрана и защита на паметника. Осемхилядолетният Пловдив, градът на мултиетническата толерантност и бъдеща европейска столица на културата е призван да бъде пример за уважение, съхранение и опазване на историята, нейното материално и духовно наследство.   \n", "date": "2017.11.13", "title": "Неофашизмът трябва да бъде наказан  "}
{"url": "http://duma.bg/node/155765", "text": "В последно време все по-често ставаме свидетели на надигащи се в Европа и по света прояви на нетолерантност и ксенофобия. За съжаление България не остава встрани от подобни прояви. Нещо повече - при сформирането на управляващата коалиция в началото на годината видяхме грозни прояви на политици, които демонстративно показват снимки с фашистки жестове и се гордеят с тях в профилите си в социалните мрежи. А депутат от управляващата партия на Гражданите за европейско развитие на България (ГЕРБ) направи скандално изказване: \"Да наречеш някого \"фашист\" е по-малка обида, отколкото да го наречеш \"комунист\". \nИсторията показва, че България и българските граждани никога не са проявявали търпимост и толерантност към подобни прояви на такава мракобесна идеология, каквато е \"кафявата чума\". А още по-малко в храма на държавността - Народното събрание. \nПрез първата половина на 2018 г. България ще поеме европейското председателство. Това означава, че през този период страната ни ще бъде лидер, който отстоява споделените ценности на ЕС, сред които са толерантност и заклеймяване на екстремизма, расизма, ксенофобията, антисемитизма и всички други форми на дискриминация. \nНа фона на всичко това за февруари 2018 г. вече подготвят следващия парад на омразата - Луковмарш. Проведен за първи път в София през 2003 г., той е организиран от крайнодесни групировки в памет на ген. Христо Луков. По времето на Втората световна война той е начело на Съюза на българските национални легиони - пронацистка организация, която е и сред най-яростните поддръжници на Закона за защита на нацията, влязъл в действие през януари 1941 г. \nАнтисемитизмът в лицето на Луков и неговите верни последователи е в пълен противовес на светлия момент в българската история, когато България организира успешна кампания и спира депортацията на българските евреи в лагерите на смъртта. Същевременно режимът, поддържан от Луков, разрешава депортацията на 11 343 евреи от териториите в Беломорска Тракия, Вардарска Македония и град Пирот, които намират смъртта си в лагера \"Треблинка\". \nНие, софийските социалисти, сме убедени, че e огромна грешка държавата ни да допусне провеждането на шествие с участието на поддръжници на личност и идеология, която символизира най-мрачните моменти от европейската история на ХХ в. - времена, които в действителност създадоха нуждата от обединена Европа като гарант катастрофата да не се повтори. \nЕто защо Градската организация на БСП в София подкрепя позицията на организацията на евреите в България \"Шалом\" и призива й към държавните институции и общинските власти в столицата да положат необходимите ефективни усилия за възпрепятстване на плановете за провеждане на Луковмарш в столицата през февруари 2018 г.   \n", "date": "2017.11.13", "title": "Без Луковмарш в столицата  "}
{"url": "http://duma.bg/node/155766", "text": "Съществува обективен критерий за различаване на нормалната политика от политическата демагогия - разпределението на парите в държавния бюджет. Както вече беше отбелязано от много експерти, в бюджета на България за 2018 г. няма нищо интересно. Той представлява просто претоплената постна пица на финансовия номад Симеон Дянков от 2010 г. През м.г. тази проста аритметика беше наречена \"консервативен бюджет\", а през т.г. - \"добър бюджет\". Самата методика, многократно декларирана от финансови министри и председатели на бюджетни комисии - \"каквото събираме, това преразпределяме\" - доказва, че авторите на Закона за бюджета не го възприемат като политически инструмент за управление на държава, а като бакалска сметка за \"връзване на двата края\". \nВъпреки това или противно на собствените възприятия на главните счетоводители на държавата проектът за държавен бюджет представлява еманация на политическа концепция, изразена в две емблематични числа - 510 и 500. Удивително е как две толкова близки величини разкриват цялата палитра на интелектуална и цивилизационна немощ на това, което се нарича \"държавно управление\". \n510 лв. е минималната работна заплата, която се предвижда да бъде утвърдена със закон за 2018 г. Размерът й се формира непазарно, а държавата административно я утвърждава като минимална цена на труда. Невъзможно и социално недопустимо е да бъде извършвана дейност с по-ниска оценка и който наруши тези условия, носи административна и съдебна отговорност. Счита се за праг на доходите, осигуряващ минимален стандарт на живот и представлява социална защита на работниците с най-ниски умения или без никаква квалификация. Винаги повод за спорове между работодатели и синдикати, минималната заплата представлява рафиниран политически инструмент за регулация и оценка на обществения статус. \nТворците на бюджет 2018 допускат едно-единствено изключение за възнаграждение на труд, по-ниско от това на мияч на тоалетни - на редовния докторант. Определената стипендия от 500 лв. по закон не може да представлява заплата и очевидно принадлежи към групата на социалните помощи. Поради нелепостта на създадената ситуация се налага да бъдат направени някои разяснения, насочени основно към народните представители, които са поканени да превърнат абсурда в закон. \nДокторантът е основна фигура в кадровата структура на съвременната наука. Не съществува съвременна държава без специална политика, регламентираща подбора и развитието на най-способните студенти и превръщането им в млади учени. Развитите държави ги селекционират и подкрепят, а развиващите се изпращат най-перспективните си студенти в елитни чуждестранни институции и им плащат според местните стандарти. Навсякъде се смята, че те съставят младия елит на нациите и се ползват с висок обществен престиж. На групите на докторантите и постдокторантите (за която в България дори не съществува регламент) се възлага основната част от технологичната верига на научните изследвания - провеждане на експерименти, обработка на резултати, писане на текстове. В края на 3-4-годишна напрегната работа чрез публична защита на дисертационен труд се смята, че е произведен млад учен, способен самостоятелно да формира изследователски цели и задачи и да формулира изводи, носещи ново научно познание. Поради обстоятелството, че докторантите принадлежат към възрастовата група, в която се създават семейства и отглеждат деца, нивото на заплащане на висококвалифицирания им труд има повишено социално значение. Размерът на докторантската стипендия (stipend), която в повечето страни се нарича заплата (PhD salary), се сравнява със средната заплата, а не с минималната. Последното проучване на размера на докторантските стипендии в 3240 американски университета (PhD Stipend Survey) регистрира нормализирано съотношение в съответствие с местния жизнен стандарт, преимуществено между 0,9 и 1,3. Подобно е съотношението на заплащането и в страните на ЕС, т.е. следвайки примера на най-добрите, докторантската стипендия в България би трябвало да бъде между 900 и 1300 лв., с добавка 200 лв. за София. \nНо авторите на бюджета очевидно са забравили, че България е член на ЕС и е поела ангажимент да сподели целите на реформаторската му програма, която предвижда той да се превърне в най-динамичната и конкурентоспособна икономика в света - общество, основано на знанието. У всички членове на съюза е ясно осъзнато, че това може да се реализира единствено върху постиженията на науката и в учредителните и присъединителните документи на ЕС единственият числен параметър са прословутите 3% разходи от БВП за изследователска и развойна дейност. У нас обаче бюджети пишат възпитаниците на \"сит търбух, за наука глух\". \nПредвиденото 500-левово докторантско подаяние в съчетание със залеза на последното поколение истински учени, с възнаграждения, близки до 510-левовата минимална заплата, носи пълна гаранция за ликвидация на науката в България. Засега страната ни е перманентен донор за богатите ни европейски роднини на висококвалифициран млад генетичен материал, но ресурсите са на изчерпване и потокът на добре подготвени докторанти ще се смени с поток от агресивни млади неграмотници. Като че ли предстоящото председателство на България на Съвета на ЕС ще бъде последната възможност, за да бъде потърсено на място съдействие за промяна на антиинтелектуалната, антинационалната и антиевропейската научна политика, за да помислят европейците и за защита на собствените си интереси.   \n", "date": "2017.11.13", "title": " Политическият смисъл на числата  "}
{"url": "http://duma.bg/node/155767", "text": "    Главната причина за острите реакции на българските управници срещу проф. Иво Христов е, че той е високо ерудиран, честен, интелигентен и отлично информиран политически анализатор, който вниква дълбоко в причините за кризата в съвременното общество в света, в Европа и в България. Той поднася много убедително фактите за кризата, последствията и пътищата за изход от нея. Това е основание за гордост, че между нашите учени и депутати има такава ярка личност. То не се харесва на сегашните ни управници, огромното мнозинство от които са посредствени бледи личности на фона на изключителния интелект на Иво Христов. На тях много им се иска да нямат за опонент такъв изключителен ерудит. Те се страхуват от него като опонент. \n    Сега обаче има и конкретна причина - първо, изказването му в Раднево, където споделя своята болка от пословичното, граничещо с робска покорност поведение на голяма част от нашия народ пред масовата бедност, крещящата социална несправедливост, престъпността и корупцията, за разлика от достойното поведение на съседните ни народи. Болно ми е и на мен, защото малко народи биха търпели неправдите в живота ни с такава робска покорност, както го прави моят народ. Това мнение споделят и много български интелектуалци, но не всички смеят да го заявят открито. Но Иво, освен че неправдите му тежат, намира кураж и да говори публично срещу тях. А подлизурките и мижитурките го обвиняват за това и му четат морал по нравственост. \nВ България беше извършена може би  най-престъпната приватизация в Европа     \nРазорени бяха индустрията и земеделието, банковата система. Пряко и косвено бяха откраднати над 130-150 милиарда лева. Прогонени бяха около два милиона души да търсят препитание в чужбина. Провежда се демографско ограбване, което включва изтичане на мозъци и на генетичен потенциал. Властите провеждат убийствена рестриктивна политика по доходите. Всички важни дейности в България са недофинансирани: здравеопазване, образование, наука, култура, инфраструктура, национална сигурност, отбрана. Българските управници въведоха най-реакционния в Европа закон за данъка върху доходите без необлагаем минимум и сега не искат да го отменят. Властите провеждат доходна и данъчна политика, която обслужва интересите на богатите и мачка бедните и средните слоеве. И въпреки това, народът мълчи и кротува. Нещо повече, преизбира тези, които го инквизират икономически... Иво Христов се бунтува срещу това робско търпение, а сега го карат да се извинява за непремерени изказвания. Какво непремерено има в това! Ние трябва да се бунтуваме, за да спасим България, оцелявала досега повече от 1300 години. \nВ София живеят около 300 хиляди пенсионери, но на протестните им митинги се явяват 80-100 души, въпреки позорно ниските им пенсии, които ги обричат на глад и преждевременна смърт. Почти всички възрастни хора са без зъби, защото нямат пари да ги лекуват, а Здравната каса почти не отделя средства за зъболечение. България е с най-високата обща и детска смъртност в ЕС, с най-ниските заплати и пенсии в ЕС и с най-остра доходна поляризация в ЕС. Българското население се топи. Към края на века ще бъде около 3,0-3,5 млн. души, колкото сме били преди 200 години. При това повечето ще са цигани и турци. България изчезва. Иво Христов предупреждава и за изчезването на България, а сега го карат да се извинява.  Пред кого и за какво? Колко народи биха допуснали това позорно третиране, дори върховно стратегическо предателство спрямо оцеляването на България, без да реагират срещу своите екзекутори! А българите мълчат или в най-добрия случай кротуват или мърморят зад двойно заключени врати. \nПроблемът на България не е дали 80% не могат да се подписват. Това не е най-важното. Големият проблем, по-скоро трагедията е, че не умеят или не желаят да защитават жизнено важните си интереси. Не се борят за тях. Чакат друг да го направи вместо тях. Друг да рискува вместо тях. Предпочитат робското покорство пред властта! В това отношение едва ли имаме равни на себе си в Европа. Погледнете как се борят гърците за своето достойнство. Ето това с основание тревожи Иво Христов. И е 100% прав. Хиляди други мислят като него, но за по-безопасно предпочитат да мълчат. Кого да укоряваме - него или мълчаливците? Аз поздравявам него! \nВ думите и делата на нашите управници ежедневно има фрапантни прояви, които не правят впечатление на хората. Те дори претръпнаха пред тях. За такива прояви политиците в западноевропейските държави биват изхвърляни от властта още на следващия ден и съдебната власт ги изпраща зад решетките. У нас това не се случва. Хора, които продават националните интереси на България и причиняват загуби за милиарди, у нас ги повишават, дори ги правят министри. Иво Христов характеризира с горчивина всички тези тъжни черти в нашата народопсихология, наследени може би още от турското робство и подсилени през последните 28 години, с думата \"дебилен\". На нашите управници не им е приятно да се напомня за тези неща, защото неинформираният и необразованият покорен народ се управлява по-лесно. Те искат и в бъдеще народът ни да бъде изплашен и робски покорен. \n    Втората, при това по-важната причина за злостната кампания срещу Иво е коментарът му по изявлението на говорителката на руското Министерство на външните работи, че Съветската армия е спасила българските евреи през Втората световна война. При гневното осъждане на това изявление нашите управници \"пропускат\" да кажат, че то е направено  след поредното оскверняване  на Паметника на Съветската армия в София, с обвинения в антисемитизъм. През последните години имаше многобройни такива осквернявания, последвани от протести на руските власти, но не съм чул представители на ГЕРБ или на други десни партии да са изразявали възмущението си. Имало е дори нескрито одобрение и съзнателно подклаждане на омраза към Русия и всичко руско. Величествени паметници на Съветската армия има в Берлин, във Виена и други европейски страни, но те се пазят от властите и почитат от населението. А в България се култивира омраза към Русия. \nИ това се прави спрямо велика държава, която през последните 140 години два пъти е предотвратявала откъсване на големи територии от България. Първият път с Берлинския договор, който ревизира  изцяло Сан-Стефанското мирно споразумение от 1878 г. Вторият път на мирните преговори в Париж след Втората световна война през февруари 1947 г., където бяхме третирани като победена държава съюзник на Германия. Гърция настояваше за отнемане на голяма част от Родопите, с граница близо до Асеновград. Териториални претенции и искания за още по-големи репарации са имали също Югославия и Турция. Спасила ни е делегацията на СССР. За това у нас грижливо се мълчи през последните 28 години. Писаното в учебниците по тези събития се изтрива поголовно. \nВраждебното отношение се проявява и по адрес на Съветската армия, която изигра решаваща роля за разгрома на хитлеристка Германия, с помощта на САЩ и Великобритания. Ако не беше тази роля на Съветския съюз, платена с огромни човешки и материални жертви, Европа сега може би пак щеше да е обединена, но под знамето на хитлеристката идеология. Въпреки тези факти, празникът на Победата 9 май се подменя с празник на Европа. Нима не е ясно, че без победата над хитлеристка Германия нямаше да има и помен от сегашна Европа! Европейските и българските управници се преструват, че не знаят за това.  Какъв политически цинизъм!  Каква европейска и българска безнравственост! \nГлавната причина за настървената кампания срещу проф. Иво Христов не е думата \"дебили\". Защото Бойко Борисов и Цветан Цветанов са имали и имат много по-арогантен език спрямо българския народ и настоящия български президент. Да напомням ли за изказването на Бойко Борисов в Канада пред български емигранти през пролетта на 2009 г., където се оплакваше от лошия \"матрял\", с който му предстоеше да управлява България. Да напомням ли за словото му пред стачкуващите работници от ОЦЗ - Кърджали, преди няколко години, където наричаше тях и народа ни \"прости\". Да напомням ли арогантното изказване на Цветан Цветанов преди месец-два в Хасково, където сравняваше нашия президент Радев с ръководителя на Северна Корея, което е нещо чудовищно. А трябва да се знае, че всяка дума по важна тема, която Цветанов произнася, става със знанието и одобрението на Бойко. Комедията за доброто и лошото ченге е само за наивниците. И т.н. Да си спомняте Борисов и Цветанов да са се извинили някъде и пред някого? \nВсички знаем за ролята на български парламентаристи, на видни общественици, на Българския патриарх, на българската общественост, на българската левица и на Цар Борис III през пролетта на 1943 г. за спасяването на 48 000 български евреи от изпращане в концентрационните лагери в Германия и други страни, откъдето нямаше връщане. От внимателното прочитане на изявлението на говорителката на руското Министерство на външните работи в оригинал на руски език следва, че тя няма предвид пряко участие на Съветската армия у нас за спасяването на българските евреи от депортация през пролетта на 1943 г., каквото й приписват нашите русофоби. Тя има предвид нещо друго, далеч по-важно, което у нас малцина са разбрали. \nИво Христов ни напомня, че ако не беше решаващата победоносна мисия на Съветската армия за разгрома на фашистка Германия, войната щеше да бъде спечелена от Хитлер. Тогава той щеше да пристъпи към изпълнение на мракобесния си план за масовото унищожаване на евреите в Европа. \nЩяха да умъртвят още милиони евреи  Ако се съди по хитлеристката идеология за чистата арийска раса, подобна участ може би щеше да сполети и милиони цигани в Европа. Тогава спасените през 1943 г. 48 хил. български евреи щяха да бъдат отново изловени и натоварени във вагоните за Германия, откъдето нямаше никога да се завърнат. Тяхното спасяване, с което ние основателно се гордеем, щеше да бъде само отложено с две години. Благодарение на решаващия принос на Съветската армия в разгрома на фашистка Германия, тази хитлеристка авантюра беше предотвратена и нашите евреи бяха спасени. Именно това е имала предвид и говорителката на руското външно министерство. \nТази логика за ролята на Съветската армия в спасяването не само на българските, но и на всички евреи в Европа, е необорима. Това ни диктува здравият разум. Поздравявам проф. Христов, че единствен у нас вникна дълбоко в анализа за ролята на Съветския съюз и на Съветската армия в спасяването не само на българските, но и на останалите неумъртвени до май 1945 г. европейски евреи. Не се изненадвам, че десните не разбират или по-скоро не желаят да вникнат в тази логика. Защото не им е изгодно. Изненадвам се, че това като че ли не се защитава достатъчно от ръководните среди на БСП. \nТази желязна логика могат да оспорват само хора с ограничени интелектуални способности или с умопомрачени мозъци от пещерна омраза към Русия. Хора, които трябва да оправдават парите, получавани от добре известни западни фондации. Само такива хора могат да нарекат постъпката на проф. Христов \"безродство\" или обслужване на чужди интереси. В действителност Иво е далеч по-интелигентен, по-честен и по-голям патриот от тях. \nБраво, Иво! \n    \n", "date": "2017.11.13", "title": "Защо в ГЕРБ мразят проф. Иво Христов?   "}
{"url": "http://duma.bg/node/155768", "text": "\"Това е последен шанс да бъде възстановена справедливостта\"  - Г-н Кутев, внасяте в Народното събрание законопроект за уреждане на жилищно-спестовните влогове на гражданите, с който да се сложи край на близо 27-годишната сага с натрупаните от тях лихвоточки. Каква е философията на документа?  \n- Законопроектът е изготвен от мен. Внасяме го заедно с двама колеги - от ДПС и \"Воля\", което на практика означава, че си осигуряваме определена подкрепа за документа. Подобен документ е внесен преди година и половина от депутата от Реформаторския блок Вили Лилков при други условия. Той обаче вече не е пригоден във вида, в който е предложен. Всъщност ние преработихме законопроекта след разговори и съгласуване с дългогодишни жилищно-спестовни вложители, които още не са получили парите си от натрупаните лихвоточки.  \nНашият проект съдържа три основни постановки. Първата е, че се удължава срокът за изплащане. Според сегашното законодателство той трябва да приключи в края на 2019 г. Ние го удължаваме до първото изплащане на всички, които имат запис. Второто ни предложение е срокът за записване на вложителите, които имат право да получат парите си, но не са се записали, да бъде удължен. Става дума за около 150 млн. лв. и 45 000 души. Срокът за изплащане на лихвоточките е изтекъл още през октомври 2016 г. и те вече няма как да си вземат парите. Затова предлагаме времето за това да бъде продължено до края на 2019 г., като в този период те могат да се запишат и да си получат дължимата сума. С третото си предложение задължаваме държавата всяка година да изплаща на хората, които имат право, минимум по 30 млн. лв. Това означава, че за 8 години ще бъдат изплатени всички влогове, т.е. разликата между сега съществуващото законодателство и нашия законопроект е около 190 млн. лв.  \n- В какво се състои разликата? \n- Разликата е в това, че ако не се приеме нашият законопроект, за предстоящата година ще бъдат изплатени около 11 млн. лв., а за следващата - между 11 и 15 млн. лв. (колкото се приеме в следващия бюджет), т.е. общо някъде около 25 млн. лв. Според нашия законопроект парите ще бъдат 215 млн. лв., т.е. разликата, ако той не се приеме, е 190 млн., които хората няма да получат от държавата. Ако нашите предложения бъдат приети, ще се увеличи броят на гражданите, които биха могли да се възползват от мярката. \nТрябва да се има предвид, че това са пари, които те са внасяли преди 1989 г., записвайки се за апартаменти. Те са платили в аванс, но не са си получили своите домове. Вложителите са ги дали преди десетилетия на държавата, а тя вече 27 години ги мотае и не им връща сумите. \n- Самите лихвоточки вече са силно обезценени, нали? \n- Да, така е, защото те не отговарят на ония пари, които тогава са внесени. Т.е. дори сега да се изплатят всички пари, както предвижда нашият законопроект, на практика тези хора вече са ощетени от това, че толкова години не са си ги получили и няма да получат същите суми като покупателна стойност.  \n- Очаквате ли подкрепа от ГЕРБ? \n- ГЕРБ очевидно няма да подкрепят законопроекта. Повод да мисля така ми даде отрицателното становище, което получих за него от финансовия министър, с когото разговарях. Защото той трябва да плати парите. Очаквам хората на Бойко Борисов да направят всичко възможно, за да не се гласуват нашите предложения. ГЕРБ в момента бавят законопроекта и искат да го вкарат за обсъждане след окончателното приемане на бюджета съвсем умишлено, за да не ги принудим чрез него  да направят съответното изплащане. Но това не е най-лошото. Дори законопроектът да се обсъжда по-късно, дори това да стане след година, важното е той да бъде приет, за да може всички да си получат парите. \nНадявам се да получим подкрепа от част от патриотите. Припомням, че преди малко повече от месец от \"Атака\" внесоха свой законопроект. Той обаче е копие на този на Вили Лилков, който на практика има много недостатъци и няма как да бъде приет във вида, в който е. Проектът на патриотите просто удължава срока до 30 ноември 2018 г. Но това не може да се случи просто така. Трябва да бъде създаден нов срок за записване. \n- От \"Атака\" се опитват да прокарат и неосъществимата на практика идея с лихвоточки да могат да се плащат данъци и такси към държавата и общините. Това не противоречи ли на философията на закона, която е да се компенсират гражданите с влогове в бившата държавна ДСК с цел да се решат жилищните им проблеми? \n- Точно така. В нашия законопроект няма подобни варианти, които са спорни и проблематични. Самите представители на вложителите не приемат предложението парите да бъдат използвани по този начин. \nОставихме само трите предложения, които гарантират, че хората най-после ще получат парите си. Тези, които са с големи влогове, вече са си ги взели. Остават вложителите с по-малките суми, но те не са никак малко.  \nИскам да кажа на вложителите, че ако законопроектът ни не бъде приет, няма как повече да бъде внасян за обсъждане. Това е последен шанс за тях! \n- Какво трябва да направят хората, за да защитят правата си? \n- Дали ще бъде приет нашият законопроект зависи единствено от поведението на самите заинтересовани граждани. Ако те не проявят активност сега и ако не упражнят съответния натиск срещу управлението, на финансовия министър му е най-лесно да каже \"Няма пари!\" и... толкоз.  \nОбръщам се към вложителите за активна позиция. Направили сме подписка, в която се опитваме да съберем подписите на заинтересованите хора. Призовавам всички да се организират и да се включат в нея. Ще имат възможност да ни подкрепят във всеки областен център в България. И когато законопроектът влезе за гласуване в пленарна зала, което по всяка вероятност ще стане в началото на декември, те да защитят своя интерес пред Народното събрание. Ако го направят достатъчно внушително, ако властта види, че има проблем с отказа на този законопроект, само тогава има шанс той да бъде приет. На ръба е това да се случи. Разликата в гласовете \"за\" и \"против\" е много малка и може да бъде променена с ясна заявка на гражданския интерес. Ако гражданите категорично кажат, че не са съгласни властта просто ей така да им вземе паричките, тогава има голям шанс законопроектът да бъде приет. Пак подчертавам, че всичко зависи от мобилизацията и силата, с която заинтересованите ще призоват властта да защити интересите им. \nЦелта на подписката е, първо, тя да получи подкрепата на колкото може повече българи и, второ, да покаже на гражданите, че това е техният последен шанс да бъде възстановена справедливостта. \nНадявам се те да създадат добра организация за деня на гласуването. Ще направя всичко възможно нашите предложения да стигнат до всички групи граждани, които имат жилищно-спестовни влогове. Поемам ангажимент да ги уведомя навреме кога ще се обсъжда законът, за да могат да реагират и да защитят интересите си. \n- От 1 май 2008 г. заради недостига на финансови средства националният фонд не е променял стойността на лихвоточката и тя продължава да бъде 8 ст. Същата ли остава цената? \n- Да, цената остава същата, защото по закон не можем да я променим. Желанието ни е при тази обезценена спрямо първоначалните им вложения стойност хората все пак да си получат парите. Съпротивата на управляващите е дори и на тази цена на лихвоточките да не бъдат изплатени.  \nНито аз, нито колегите, подписали нашия законопроект, имаме някакъв личен интерес от него. Нямаме лихвоточки за получаване. Правя го, защото искам държавата да се върне към справедливостта, но без гражданското участие това явно няма как да стане.     \n", "date": "2017.11.13", "title": "Държавата да плати 190 млн. лв. повече на хората с лихвоточки  "}
{"url": "http://duma.bg/node/155769", "text": "От месеци насам британският министър-председател Тереза Мей живее в политически кошмар. Смятаната за сигурна победа на изборите през пролетта се оказа пирова, защото консерваторите изгубиха мнозинството си в парламента, а оттам и възможността за самостоятелно управление. Поредица от гафове на вътрешната и международната сцена се отрази изключително негативно на репутацията на Мей и вече дори депутати от собствената партия искат оставката й. Продължават и вътрешните борби за власт в правителството, като основен заподозрян в задкулисни игри остава външният министър Борис Джонсън. Самият Джонсън също се забърка в пиперливи истории и на свой ред е принуден да се справя с призиви за оставка от лидера на лейбъристите и сочен за следващ министър-председател Джереми Корбин... \nВсичко това едва ли щеше да има значение за нас, ако не беше реалити шоуто \"Брекзит\", с което тази страна занимава света вече повече от година. И към което имаме директно отношение. Точно на това прилича фарсът, в който се превърна темата след референдума. Основен вдъхновител на хаоса обаче е британското правителство и лично Тереза Мей. За цялото това време нито тя, нито кабинетът й съумяха да сглобят някаква последователна стратегия за преговори с останалата част на Европа. Така управлението на Мей все повече прилича по стил на това на Бойко Борисов - днес няма да плащаме за \"Брекзит\", утре ще плащаме, ама няма да е толкова, колкото искат от ЕС, на третия ден - трета версия. Същото се случва и с гражданите на ЕС, които ще останат на територията на Великобритания при успешен финал на шоуто - ту се обещава, че правата им ще останат същите, ту се казва точно обратното. \nТереза Мей дойде на власт с претенции, че може да повтори успехите на иконата на консерваторите Маргарет Тачър. Все повече обаче става ясно, че това не просто няма да се случи, ами напротив - Мей ще остане в историята много повече като комична фигура, отколкото като пример за когото и да било.   \n", "date": "2017.11.13", "title": "Комедия от грешки"}
{"url": "http://duma.bg/node/155770", "text": "В петък поредният камикадзе пое към електрическия стол на пл. \"Св. Неделя\" 5. Дано историята да брои като единствено негово прегрешение пред нацията рекорда му по бонуси отпреди няколко години. Е, самият Кирил Ананиев увери, че няма да е камикадзе. Но - ще поживеем (ако оживеем с новостите на Ананиев, въведени в здравната каса) и ще видим! Ще видим и защо ГЕРБ, воглаве с Бойко Борисов, решиха да извадят Ананиев от мястото, което наистина се нуждае от контрола на добър финансист (НЗОК), и да го натикат на място (Министерството на здравеопазването), където няма толкова много нужда от финансов контрол, а от правене на политики. И дали изобщо има замисъл в подобна стъпка, или е поредният празен ход, направен от политическо безсилие? По време на трите кабинета на Борисов няма и една съзидателна политика в здравеопазването. Има само скандали - с бонуси или конфликти на интереси, ваксинагейтове или драстично поскъпване на лекарства... А за да отклонят вниманието от гафовете, герберите или от парламентарната трибуна крещят, че докторите са убийци, или ги представят като най-големите крадци в републиката. Звучи познато, нали? \nЗаместниците на Ананиев ли? И те са доказателство за политическа безпомощност. Пръстите на едната ръка са твърде много, за да бъдат изброени имената на герберите, които са наясно що е то политика в здравеопазването. Иначе какво ще правят на пл. \"Св. Неделя\" 5 реанимирани политически трупове? Може би Борисов разчита, че паметта на нацията е твърде къса, за да помни, че преди 7 години и половина с гръм и трясък и със съдебно решение Жени Начева бе отстранена като шеф на касата. Тя бе и първата, избрана на този пост от парламента, т.е. политически избор. Или просто иска да я реабилитира?! Що се отнася до д-р Бойко Пенков, през последните няколко години се явява като обичайния заместник на здравни министри, свързани в миналото със СДС. Иначе минаха 8-9 години, откакто съдът го оправда, че като шеф на касата (2000-2001 г.) е ощетил държавата със 760 хил. лв. и е превишил правата си на директор, заобикаляйки Закона за обществените поръчки.  \nИначе чики-рики-то на управляващите в здравеопазването продължава. В проектозакона за бюджета на НЗОК пише, че ако догодина не бъде сключен рамков договор, се прилага служебен! А това нарушава Закона за здравното осигуряване. Дали, гласувайки \"за\" бюджета на касата за догодина, Ананиев е допускал, че е възможно да стане здравен министър? Да се надяваме, че не. Иначе с какви очи здравният министър Ананиев би гледал на мерките, наложени от председателя на надзора на касата Ананиев? Макар че още от 2010 г., когато ГЕРБ започнаха одържавяването на касата, отмениха конкурсното начало за избор на шеф и го превърнаха в политическа фигура. А и откраднаха над 2 млрд. лв. от здравните вноски на българския народ.   \n", "date": "2017.11.13", "title": "Чики-рики, Ананиев!"}
{"url": "http://duma.bg/node/155797", "text": "След заявлението на министъра на енергетиката Теменужка Петкова, че без руския газ не може да се реализира хъб \"Балкан\", премиерът Бойко Борисов трябва да предприеме съответните мерки. Първо да отиде пак в Брюксел, при Юнкер, където е рисунката му на хъба, за да го убеди, че имаме нужда от тръба или дори две, които да стигнат от Русия до Варна. Там Борисов трябва да убеди колегите си, че Москва трябва да получи \"железобетоннни гаранции\", както поиска Кремъл, за да изгради газопровода до хъб \"Балкан\". После Борисов трябва да отиде до посланика на САЩ в София, за да го убеди да не го сваля от власт за нещо толкова дребно като един газопровод от Русия. И чак накрая, Борисов трябва да отиде до Москва, където да договори с руската страна параметрите на газопровода. Това са логичните стъпки, които трябва и може да доведат до съхраняване и преумножаване на транзитния статут на България, и до печалба за страната. \nНищо от това обаче няма да бъде направено. Премиерът може само да фанфаронства по темата, защото \"железобетонните гаранции\", искани от Москва, означават всъщност САЩ да бъдат отстранени от вътрешната политика на ЕС. За тази революция в Брюксел още не са дорасли. Така, че Борисов, оставаш си само с рисунката в кабинета на Юнкер.      \n", "date": "2017.11.13", "title": "С една рисунка си оставаш"}
{"url": "http://duma.bg/node/155771", "text": "Световни лидери, сред които и президентът на САЩ Доналд Тръмп, пристигнаха във Филипините, за да присъстват на 31-вата среща на върха на АСЕАН (Асоциация на страните от Югоизточна Азия), както и на други свързани с нея събития. \nНа летище „Кларк“, което се намира на няколко километра от столицата Манила, вече се приземиха премиерите на Канада, Лаос, Малайзия, Нова Зеландия, Сингапур, Тайланд, Япония и Индонезия. С интерес се очаква и включването на руския премиер Дмитрий Медведев. Планирано е в заседанията да се включат общо 19 президенти. \nВ неделя вечер президентът на Филипините Родриго Дутерте организира прием, посветен на 50-годишнината от създаването на асоциацията. Основните събития на срещата са насрочени за днес и утре. \nНяколкостотин активисти протестираха срещу пристигането на президента на САЩ Доналд Тръмп, който е на финалната права от азиатското си турне, обявявайки се срещу \"империалистическата агресия и американската доминация във Филипините\". \nСигурността на световните лидери в Манила се осигурява от около 60 000 души полицейски, военен и охранителен персонал. \nДневният ред на срещата на АСЕАН включва въпроси, свързани с борбата с екстремизма, икономическата интеграция, изграждането на регионална инфраструктура. Един от ключовите документи, които ще бъдат приети по време на конференцията, се очаква да бъде споразумението за защита на правата на трудещите се мигранти. Този документ е насочен към укрепване на социалната защита, достъпа до правосъдие и здравеопазването на мигрантите от страните от Югоизточна Азия. \nЕдновременно с това ще се проведе бизнес среща, в която ще вземат участие повече от 800 делегати. АСЕАН обединява страни като Бруней, Виетнам, Индонезия, Камбоджа, Лаос, Малайзия, Мианмар, Сингапур, Тайланд и Филипините.   \n", "date": "2017.11.13", "title": "Започва срещата на върха на АСЕАН"}
{"url": "http://duma.bg/node/155772", "text": "Около 300 човека създадоха безредици в центъра на Брюксел, след като Мароко победи Кот д`Ивоар с 2:0 и се класира за Световното първенство, съобщи АФП. \nУчастниците в размириците са чупили витрини на магазини и са запалили няколко автомобила. Полицията е била принудена да използва водно оръдие, за да разгони хулиганите от марокански произход. В резултат са ранени трима полицаи и един минувач. Около два часа след края на мача в Абиджан брюкселската полиция е успяла да овладее ситуацията и да вземе нещата под контрол. 22-ма полицаи са получили различни наранявания по време на сблъсъците. \nПо улиците на белгийската столица вчера е имало около 1500 мароканци и 300 от тях са участвали в безредиците. Те са чупили витрини на магазини и са грабели от тях, запалени са няколко автомобила. Полицаите са използвали водно оръдие, за да усмирят хулиганите. В Брюксел живеят повече от 100 000 човека от марокански произход. Техният отбор се класира за световен шампионат за първи път от 1998 г.  \nВ неделя от белгийската прокуратура обявиха, че засега няма задържани, но вътрешният министър на страната Жан Жамбон бе категоричен, че участниците ще си понесат отговорността, и определи случилото се като \"неприемливо\". \"Имаме снимките от камерите - който е направил това, ще си плати, няма друг начин\", добави той.     \n", "date": "2017.11.13", "title": "Безредици в Брюксел заради футболен мач"}
{"url": "http://duma.bg/node/155773", "text": "Иранското външно министерство отрече обвиненията на Бахрейн, че стои зад взрива на петролопровод между него и Саудитска Арабия. В петък бяха спрени доставките на петрол от Саудитска Арабия към Бахрейн след инцидент, който бе определен от външното министерство на арабската държава като резултат от \"екстремистки действия\". Външният министър на Бахрейн Халед Ал Халифа обвини Иран за случилото се, като написа в социалната мрежа туитър, че Иран \"иска да подкопае сигурността на Бахрейн и да нанесе удар по пазара на въглеводороди\". \n\"Единственото, на което се научиха властите в Бахрейн, е да обвиняват Иран за всеки инцидент на тяхна територия\", заяви Бахрам Гасеми, говорител на иранското външно министерство. Той определи обвиненията като \"абсурдни\" и \"неоснователни\". \nИран е в традиционно лоши отношения с арабските страни от Персийския залив, като през последните години особено се засили размяната на нападки със Саудитска Арабия като част от борбата за геополитическо надмощие в региона на Близкия изток, както и заради факта, че двете страни на практика представляват двете най-големи и съперничещи си течения в исляма - на сунити и шиити.   \n", "date": "2017.11.13", "title": "Иран отрече обвинения на Бахрейн"}
{"url": "http://duma.bg/node/155774", "text": "Кога всички онези хейтъри и глупци ще проумеят, че да имаш добри отношения с Русия е добро нещо, а не лошо нещо? Искам да реша проблема със Северна Корея, Сирия, Украйна, тероризма и Русия може много да помогне. Този коментар направи в туитър американският президент Доналд Тръмп ден след като се срещна с колегата си Владимир Путин във Виетнам. \nТой припомни, че и неговият опонент от миналогодишния вот Хилари Клинтън е декларирала желание за по-добри отношения с Москва, а предшественикът му на поста Барак Обама е имал \"нулева химия с Путин\". \nВъпреки декларираното си добро отношение към Русия и руския президент Тръмп така и не намери време за среща на четири очи с Владимир Путин. Двамата все пак се срещнаха набързо в кулоарите на форума на АТИС във Виетнам. \n\"Говорихме по време на кръглата маса. Изглежда, че имаме много добри чувства един към друг и добри отношения, като се има предвид, че не се познаваме добре\", заяви Тръмп с уточнението, че той и Путин са имали два или три много кратки разговора. След тях Москва и Вашингтон излязоха със съвместна декларация за Сирия. В документа се подчертава, че двете страни имат съгласие да продължат съвместните си усилия за борбата с \"Ислямската държава\", потвърждават своя ангажимент към суверенитета, независимостта и териториалната цялост на Сирия и призоват всички страни в сирийския конфликт да вземат активно участие в политическия процес в Женева.\" \nВъв Виетнам американският президент успял отново да повдигне темата за руската намеса в изборите в САЩ. Според Доналд Тръмп президентът Владимир Путин наистина вярва, че Русия не се е намесвала в президентските избори в САЩ. Но Тръмп също така вярва на американските разузнавателни агенции, които заключиха, че Русия наистина се е намесила, предаде Асошиейтед прес. \nКратките срещи на двамата президенти в кулоарите на АТИС дадоха повод на Тръмп да заяви, че добрите отношения с Москва \"всъщност биха били чудесно нещо... защото наистина може да ни помогне в Северна Корея. Имаме голям проблем със Северна Корея и Китай ни помага\". \"Ако и Русия ни помогне в допълнение към Китай, този проблем ще изчезне много по-бързо\", коментира Тръмп. \nВ канонадата си от туитове американският държавен глава не подмина и темата \"Северна Корея\", която беше основна в неговата 11-дневна азиатска обиколка. По думите му китайският държавен глава Си Дзинпин се е съгласил да затегне санкциите срещу КНДР. \nПекин е единственият голям съюзник на Пхенян и ограничение на търговията между двете страни би могло сериозно да разклати режима на Ким Чен-ун, който направи серия ядрени и ракетни изпитания. \"Китай би могъл да реши този проблем лесно и бързо\", заяви Тръмп. \nВерен на себе си, той не пропусна да атакува севернокорейския лидер лично: \"Защо Ким Чен-ун ме обижда, като ме нарича \"стар\", когато аз НИКОГА не бих го нарекъл \"нисък и дебел\"? А аз толкова се старая да бъда негов приятел - и може би някой ден това ще се случи!\" \nМеждувременно американският президент предложи услугите си за разрешаване на спора в Южнокитайско море. Няколко държави претендират за контрола на малки, но богати на ресурси острови и опасенията са, че това може да подпали военен конфликт: \"Ако мога да помогна с посредничество или арбитраж, моля, уведомете ме. Аз съм добър медиатор и добър арбитър\", каза той в началото на срещата си в Ханой с виетнамския президент Чан Дай Куанг. Той обеща \"грамаден\" обем на търговия с азиатската страна.     \n", "date": "2017.11.13", "title": " Хейтъри и глупаци ме критикуват за Русия "}
{"url": "http://duma.bg/node/155775", "text": "Възстановиха паметник на Червената армия в Чехия \nЕдин от първите в Чехия паметници на Червената армия бе открит след реставрация в град Оломоуц. Откриването на паметника стана в събота, в Деня на военните ветерани. На този ден в Чехия почитат воините, загинали в Първата и Втората световна война, както и загиналите през последните години. \n „ИД“ струва на Ирак над 100 млрд. долара \nИнвазията на „Ислямска държава“ в Ирак и борбата срещу терористичната групировка е струвала на страната над 100 млрд. долара, заяви премиерът Хайдер ал Абади. \"Щетите, причинени от джихадистите в иракските градове, вече възлизат на повече от 100 млрд. долара. Тук става дума за загуби само за икономиката и инфраструктурата“, подчерта министър-председателят. \nТурция не искала да отвлича Гюлен \nВ свое изявление, турското посолство във Вашингтон повтаря искането на Анкара за екстрадиране на Гюлен, но допълва, че Турция по никакъв начин няма да работи извън закона, за да постигне тази своя цел. Изявлението е във връзка с информация, според която бившият съветник по националната сигурност на САЩ Майкъл Флин и синът му ще получат до 15 милиона долара за задържането на Гюлен и предаването му на турското правителство. \nСаакашвили с нова проява в Украйна Около 400 привърженици на бившия президент на Грузия и губернатор на Одеска област в Украйна Михаил Саакашвили проведоха поредно шествие в центъра на Киев в неделя с искане за импийчмънт на президента Порошенко и създаване на антикорупционен съд. Порошенко и Саакашвили бяха съратници след Майдана в Киев, но впоследствие отношенията им се влошиха. Сега Саакашвили води борба за сваляне на Порошенко от власт, обвинявайки го в корупция. \n   \n", "date": "2017.11.13", "title": "Кратки новини"}
{"url": "http://duma.bg/node/155776", "text": "Военната мисия на Европейския съюз (ЕУФОР) остава в Босна и Херцеговина с пълен мандат, тъй като ситуацията в региона продължава да представлява заплаха за международния мир, се казва в резолюция на Съвета за сигурност на ООН. Така мандатът е удължен с още 12 месеца. \n„Резолюцията упълномощава държавите членки на ООН да предприемат всички мерки по искане на ЕУФОР или Генералния щаб на НАТО и да подпомагат изпълнението на тяхната мисия. Признава се правото за предприемане на действия за защита от атаки“, пише в документа. \nРезолюцията беше подкрепена от 15 членове на Съвета за сигурност. В нея се посочва още, че на всички членки се дава разрешение, в съответствие с Дейтънското мирно споразумение, да гарантират изпълнението на договора с равното третиране на всички страни. \nВсе пак се изтъква, че макар регионът да остава заплаха за международния мир, Босна и Херцеговина е стабилна и местните власти са показали способност за справяне с рисковете за сигурността.   \n", "date": "2017.11.13", "title": "ООН: Военната мисия на ЕС остава в Босна и Херцеговина"}
{"url": "http://duma.bg/node/155777", "text": "Испанският премиер Мариано Рахой ще посети Каталуния за първи път, откакто Мадрид наложи директно управление на региона. Очаква се той да пристигне в Барселона, каталунската столица, в 11:00 ч. местно време, за да стартира за кампанията на своята партия преди гласуването през следващия месец. \nНеговото посещение идва две седмици, след като той уволни каталунския лидер Карлес Пучдемон и правителството му, преустанови автономията на региона и призова за нови избори на 21 декември. \nВ събота близо 750 000 каталунци протестираха срещу задържането на регионалните политици заради искането им за независимост от Испания. Демонстрантите се събраха на булеварда до сградата на регионалния парламент, размахвайки каталунски знамена за независимост и крещейки \"Свобода!\" докато някои от тях държаха плакати с надпис \"SOS демокрация\". \nТова стана ден, след като бившата председателка на каталунския парламент Карме Форкадел бе освободена под гаранция в размер на 150 000 евро. Тя е една от неколкото висши каталунски политици, за които бяха издадени заповеди за арест, след като регионът обяви независимостта си от Испания по-рано миналия месец. \nМеждувременно отстраненият каталунски президент Карлес Пучдемон и петима министри трябва да се явят пред белгийски съд следващата седмица във връзка с издадена от Испания международна заповед за ареста им. Пучдемон в момента се намира в Брюксел. Осем души от кабинета му бяха задържани миналата седмица по обвинения в противодържавна дейност, бунт и злоупотреба с държавни средства заради участието си в обявяването на каталунската независимост. \nКризата в Каталуния предизвика загриженост в Европейския съюз, докато блокът се занимава с Брекзит, основно заради несигурността относно съдбата на 7,5 милиона души в региона. Повече от 2400 предприятия вече преместиха своето юридическо седалище другаде.     \n", "date": "2017.11.13", "title": "Въпреки протестите Рахой отива в Каталуния"}
{"url": "http://duma.bg/node/155778", "text": "Уволнението на британския външен министър Борис Джонсън поиска лидерът на лейбъристите Джереми Корбин, цитиран от в. \"Гардиън\". Той настоява премиерът Тереза Мей да отстрани топ дипломата от кабинета с мотива, че Джонсън \"поставя нашите граждани по риск и вреди на страната ни\". \nПовод за искането му е случаят с иранката с британско гражданство Назанин Загари-Ратклиф. Тя бе осъдена миналата година в Иран по обвинение, че иска да свали режима на аятоласите. Загари-Ратклиф получи присъда от 5 години затвор за участие в демонстрация. \nМинистърът направи преди дни изказване, което може да навреди допълнително на жената. Според думите му, 38-годишната жена с двойно гражданство е обучавала ирански журналисти. Това би могло да доведе до повдигане на нови обвинения и нова, по-тежка присъда. \nТези изказвания на Джонсън обаче вече бяха отречени от няколко източника, а самият той бе принуден да уточнява с иранския си колега какво точно е имал предвид. \nРатклиф е била на почивка в Иран, когато е била арестувана. \nСамият Джонсън се забърква в пореден скандал и не за първи път се чуват призиви за уволнението му. \nТова не пропуска да припомни и Корбин. \nМинистърът за \"Брекзит\" Дейвид Дейвис защити Джонсън пред медиите. По думите му няма причина за отстраняването на един добър външен министър. \nПремиерът Тереза Мей е изправена пред пореден скандал, след като за седмица двама от министрите си подадоха оставките. Британският министър за международното развитие Прити Пател се раздели с поста си след разкрития за тайни контакти с израелски лидери. Министърът на отбраната Майкъл Фалън напусна кабинета във връзка с обвинения в сексуален тормоз. \n Междувременно 40 депутати консерватори в британския парламент се съгласиха да подпишат общо писмо, в което да изразят недоверие към премиера Тереза Мей, на фона на продължителните преговори по \"Брекзит\", съобщи в. \"Сънди таймс\". \nВисокопоставени служители в Европейския съюз предупредиха, че преговорите с Великобритания навлизат в \"кризисен режим\" и предварителната сделка за \"Брекзит\" най-вероятно няма да може да се подпише през декември, както се предполагаше по-рано. \nВ тази връзка, както отбелязва вестникът, няколко десетки депутати се присъединиха към онези, които се обявяват за оставката на министър-председателя. \nВ същото време лидерът на британската опозиция Джеръми Корбин реши да постави на Май ултиматум, който звучи като \"или управлявай, или си върви\", тъй като тя е \"официално на власт, но не и на практика\". \nРедица депутати консерватори и някои неназовани от изданието министри са съгласни с Корбин и вярват, че Мей се е превърнала в проблем в процеса на оттеглянето на Великобритания от ЕС. Както съобщава вестникът, те обмислят сценарий, при който да се противопоставят на министър-председателя, за да се извърши реорганизация в партията.   \n", "date": "2017.11.13", "title": "Лейбъристите искат уволнението на Джонсън "}
{"url": "http://duma.bg/node/155779", "text": "Броят на пренощувалите лица в местата за настаняване през септември 2017 г. се увеличава с 1,8% в сравнение със същия месец на 2016 г. и достига 797,6 хил., съобщиха от Националния статистически институт (НСИ). Регистрирано е увеличение с 4,9% при чужденците и намаление с 1,8% при българите. Българските граждани, нощували в местата за настаняване през септември 2017 г., са 361,4 хил. и са реализирали средно по 2,5 нощувки. Чуждите граждани са 436,2 хил., като 70,2% са нощували в хотели с 4 и 5 звезди и са реализирали средно 5.2 нощувки. \nПрез септември 2017 г. в хотелите с 4 и 5 звезди са реализирани 72,7% от общия брой нощувки на чужди граждани и 33,1% - на българи. В местата за настаняване с 3 звезди са осъществени 21,8% от нощувките на чужди граждани и 28,9% - на българи, докато в останалите места за настаняване (с 1 и 2 звезди) те са съответно 5,5 и 38 на сто. \nПрез септември 2017 г. в страната са функционирали 2729 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 128 хил., а на леглата - 285,5 хиляди. В сравнение със септември 2016 г. общият брой на местата за настаняване, функционирали през периода, се увеличава с 0,1%, а на леглата в тях - с 2,6%, съобщават още от НСИ. \nПриходите от нощувки през септември 2017 г. достигат 152,6 млн. лв., или с 4,5% повече в сравнение със септември 2016 г. Регистрирано е увеличение на приходите както от чужди граждани - с 5,6%, така и от български граждани - с 1%.   \n", "date": "2017.11.13", "title": "Ръст на броя на нощувките за чужденци, спад за българите"}
{"url": "http://duma.bg/node/155780", "text": "Поскъпване на цените на храните на едро за изминалата седмица отчита Държавната комисия по стоковите борси и тържища (ДКСБТ). \nОранжерийните краставици се продават по-скъпо с 4,5 на сто до 1,85 лв. за кг. Зелените чушки поскъпнаха с 0,8 на сто и килограм на едро се търгува до 1,21 лв. Цената на червените чушки се повиши с 3,3% до 1,57 лв. за кг. Ябълките също поскъпнаха - с 5,9 на сто, и се продават по 1,26 лв. за кг. Цената на лимоните се е понижила с 2,3% до 2,54 лева. Кравето сирене поевтинява с 1,2 на сто и се продава по 6,01 лв. за кг, а кашкавалът тип \"Витоша\" поскъпна с 0,1 на сто и килограм се търгува по 10,46 лв. Цената на брашното тип 500 се повиши с 2,5 на сто до 0,83 лв. за кг. Яйцата поскъпнаха с 11,1 на сто и се продават по 0,30 лв. за брой на едро. \nИндексът на тържищните цени (ИТЦ), който отразява цените на хранителните стоки на едро, се повиши през изминалата седмица с 1,19%, отчита ДКСБТ. На годишна база ИТЦ се повишава с 11,8%.   \n", "date": "2017.11.13", "title": "Поскъпнаха цените на храните на едро"}
{"url": "http://duma.bg/node/155781", "text": "Природният газ трябва да поскъпне с 4,85%, или с 16,65 лв. за 1000 куб. м, от началото на следващата година, сочат първите разчети на \"Булгаргаз\". Според сметките на компанията цената от 1 януари трябва да е 359.87 лв. за 1000 куб. м (без цени за достъп, пренос, акциз и ДДС). От компанията оправдават поскъпването с поскъпването на щатския долар и очакваните по-високи доставни цени на природния газ от внос. \nОкончателното предложение ще бъде внесено в Комисията за енергийно и водно регулиране (КЕВР) на 11 декември. Задължение на КЕВР е да провери дали изчисленията на газовата компания са правилни и дали дружеството има надвзети приходи от предходни периоди. Регулаторът само утвърждава цената на природния газ, поискана от \"Булгаргаз\". \nПри \"съществено изменение\" на цената на природния газ КЕВР трябва да промени и цената на топлинните услуги на топлофикациите на газ и на електроенергията, произведена от когенерациите. \nПо закон дружеството е длъжно да информира обществеността за искането си месец преди да го внесе официално в Комисията за енергийно и водно регулиране. Цената на природния газ се преразглежда на всеки три месеца. Тя ще бъде определена от регулатора в края на декември. \n    \n", "date": "2017.11.13", "title": "\"Булгаргаз\" поиска близо 5% по-висока цена на синьото гориво от 1 януари 2018 г."}
{"url": "http://duma.bg/node/155782", "text": "Без руския газ няма как да бъде реализирана концепцията за газоразпределителен център на територията на България. Това каза министърът на енергетиката Теменужка Петкова пред Нова телевизия. \"Няма как да стане без Русия, но за да стане този хъб факт, трябва да има поне три източника на природен газ\", каза още Теменужка Петкова. Тя допълни, че в момента се извършва обществена поръчка с избор на изпълнител, който да изготви предпроектното проучване за проекта. \nРусия снабдява 42% от природния газ за Европа, така че без руския газ няма как да бъде реализирана концепцията за газоразпределителен център на територията на България. \nМинистър Петкова увери, че проектът ще се реализира изцяло при спазването на европейското законодателство. По думите й диверсификацията на източниците и маршрутите на природен газ ще даде повече опции и по-конкуренти цени за страната ни. \nПеткова коментира твърденията, че ЧЕЗ ще бъде продадена на индийски консорциум. Тя обясни, че до момента няма официална информация, че електроразпределителното дружество ЧЕЗ е продадено на индийски консорциум, според нея обаче е много вероятно информацията да е вярна. По думите й тази процедура провежда чешката държава, тъй като това са нейни активи и тази продажба се извършва по реда и условията на тяхното законодателство. Трябва да бъде направена проверка от Комисията за защита на конкуренцията, Комисията за финансов надзор, Комисията за енергийно и водно регулиране. Това е електроразпределителното предприятие с най-много и най-ценни активи. Така че ще бъде направена много сериозна проверка и ако тези купувачи по някакъв начин не отговарят на изискванията и стандартите в България, ние имаме право да кажем своето мнение, допълни министърът. Петкова увери още, че държавата няма да закрива ТЕЦ-ове. \nОтносно АЕЦ \"Козлодуй\" тя каза още, че България има възможност да удължи живота на централата още три пъти с по 10 години. Колкото до АЕЦ \"Белене\", в момента институциите мислели как да се използва вече закупеното оборудване.   \n", "date": "2017.11.13", "title": "Без руски газ няма как да има газов хъб "}
{"url": "http://duma.bg/node/155790", "text": "Паметникът на Георги Димитров в Перник също осъмна нашарен със спрей. Върху постамента са изписани фашистки символи, а пейките около монумента са изпочупени, сигнализираха местните социалисти. От БСП в Перник излязоха със специална декларация, в която призоваха общината и другите отговорни институции да вземат спешни мерки срещу подобни действия.  \n\"Зa пopeдeн път нaблюдaвaмe цeлeнacoчeнo дeмoнcтpиpaнe нa вapвapcкo oтнoшeниe към пaмeтници в гpaдa ни. Бpoeни дни cлeд кaтo cвacтики ce пoявиxa нa Пaмeтникa нa Cъвeтcкaтa apмия в Coфия и Пaмeтникa нa Aльoшa в Плoвдив, и Пepник ce пpиcъeдини към тaзи вaндaлщинa\", изразяват възмущението си социалистите. Според тях, ако изпочупените пейки в района около паметника са хулигански прояви, то нарисуваните свастики показват зараждането на едно опасно явление. Днес, когато Българската православна църква е номинирана за Нобелова награда заради спасяването на българските евреи, е недопустимо обществото ни да толерира каквито и да е прояви на нацизъм и антисемитизъм, категорични са пернишките социалисти.   \n", "date": "2017.11.13", "title": "Поругаха монумент на Георги Димитров в Перник"}
{"url": "http://duma.bg/node/155791", "text": "С молебен и тържествен концерт бе отбелязан вчера 60-годишният юбилей на Паметника на Съветската армия в Пловдив. Монументът е открит на 5 ноември 1957 г. и е известен като Паметника на Альоша. Пловдивчани се стекоха на Хълма на освободителите с цветя и венци, присъстваха посланиците на Русия и Беларус Анатолий Макаров и Владимир Воронкович, а пловдивският митрополит Николай отслужи заупокойна молитва. Жителите на Пловдив получиха благодарствено писмо и плакет от руския народ за това, че не допуснаха символа на българо-руските отношения да бъде премахнат, съобщиха от Гражданска инициативна група \"Альоша\". \nСлед церемонията на хълма в Градския дом на културата се състоя тържествен концерт, на който бе представена историческа ретроспекция и мултимедийна визуализация, отразяваща проектирането, изграждането и официалното откриване на монумента. Поименно бяха изброени хората, построили Альоша, а на наследниците им бяха връчени благодарствени значки \"Златен български лъв\". Десетметровата статуя е дело на архитектите Борис Марков, Петър Цветков, Николай Марангозов, скулпторите Васил Радославов, Георги Коцев, Иван Топалов, Александър Занков и каменоделците Сашо Спасов, Вълчо Кадийски, Григор Михов. Прототип на статуята е руският войник Алексей Иванович Скурлатов (1922-2013). \nДУМА припомня, че в петък паметникът на Альоша осъмна нарисуван с нацистки символи, антисемитски лозунги и обидни послания, включително срещу говорителката на руското външно министерство Мария Захарова. С показна акция кметът Иван Тотев изпрати местната фирма \"Чистота\" да почисти паметника, беше осигурена и денонощна охрана преди празника.  \nПърва срещу обругаването на паметника с протестна декларация излезе областната структура на БСП в Пловдив. Днешният вандализъм е проява на неофашизъм и трябва да бъде наказан, възмутиха се пловдивските социалисти. (Пълният текст на декларацията на БСП в Пловдив е на стр. 11.) \nРеакция срещу поредното поругаване на паметника на Альоша изпрати и столичната организация на БСП. Липсата на адекватни действия срещу оскверняването на паметници и проявите на ксенофобия и антисемитизъм стимулират извършителите им към още по-агресивни неофашистки действия, заяви лидерът на софийските социалисти Калоян Паргов, който призова институциите да бъдат безкомпромисни към подобни прояви. \nХората, изкачили Бунарджика, за да поднесат цветя на Альоша, заявиха, че за тях той е символ на победата над фашизма, на желанието на хората за мир и на свободата. \nНа церемонията руският посланик също изрази възмущение от поредното обругаване на монумента. \"Такива действия са символ на безпаметство и неблагодарност, непознаване на историята и неуважение към паметта на загиналите войни освободители. Разчитам, че такива престъпления занапред няма да бъдат допускани\", заяви Макаров и благодари на всички, допринесли Альоша да не бъде демонтиран. В събота руското посолство също излезе с позиция в социалните мрежи. Оттам изразиха притеснение, че с поредната подобна проява срещу такъв паметник у нас се създава изкуствено напрежение между двете страни. От посолството се надяват властите да извършат разследване, да привлекат към отговорност виновните и да няма други такива възмутителни престъпления.  \nБългарското външно министерство също осъди вандалския акт. От МВнР допълват, че освен неприемлива тази проява е в разрез с традиционната за българското общество толерантност и търпимост. Вандалщината над паметника \"Альоша\" в Пловдив влиза в конфликт и с поетите от България ангажименти по линия на ЕС и на международните организации за борба с расизма, ксенофобията и престъпленията от омраза, пише в декларацията на МВнР. \nПрипомняме, че преди по-малко от месец имаше поредното посегателство и срещу Паметника на Съветската армия в София, което предизвика гневна реакция от Москва. \nПаметникът бе издраскан с надписи точно преди честванията   \n", "date": "2017.11.13", "title": "Пловдив отбеляза тържествено 60-годишнината на \"Альоша\"  "}
{"url": "http://duma.bg/node/155792", "text": "\"Не ги гледам и не ги слушам\", каза Бойко Борисов по повод думите на лидера на БСП Корнелия Нинова, че е страхливец. Запитан дали ще отговори на въпроса от Нинова дали е знаел за проблемите с обществените поръчки във ВМА, премиерът посочи, че има органи, които се занимават с това. Все пак Борисов отрече да е знаел за одитния доклад, подобен документ не му бил даван като информация. Премиерът се скара и с журналист, който вметна, че Борисов е наричал хората прости. Много грешите и това е лъжлива новина, заяви той, по-късно повтори същото изречение, след като журналистът му припомни за \"лошия човешки материал\". Откривайки ремонтираната бивша зала \"Фестивална\" Борисов се похвали, че на подобни мероприятия хората го хвалели, че всичко му разбират, а при други не било така. \"И аз викам в кавички, понеже всички сме прости, само те са умните. Има голяма разлика в това и всички се смеехме и радвахме на това, което откривахме\", защити се той. Борисов се заяде, че с въпроса медията създавала лъжлива новина. ГЕРБ били предоставили звуков файл и никъде не бил използвал \"лош\". Репортерът репликира дали е уважително хората да се наричат човешки материал, на което Борисов заяви, че тогава обяснявал нещо друго. \"Разбирам поръчката. Ето, това са политически поръчки, защо ми слагате думи като лош, които не съм казал\", вбеси се Борисов и си тръгна.     \n", "date": "2017.11.13", "title": " Борисов не гледал и не слушал Нинова"}
{"url": "http://duma.bg/node/155793", "text": "Обществени обсъждания за поредното разширяване на зоните за платено паркиране в София започват в два района. В \"Оборище\" вече приемат предложения за нови паркоместа в зелената зона от неправителствени организации и местния бизнес. Те трябва да са адресирани до кмета на района и да се подават в деловодството в следващите 10 дни. От администрацията посочват, че вече са анкетирани голям брой хора от района, проведени са срещи с домоуправители и са получени мнения по електронен път. Дискусията ще бъде на 30 ноември на ул. \"Московска\" 33. Предложението на кмета Васил Цолов е новата зелена зона да обхваща територията между бул. \"Ситняково\", улиците \"Проф. Милко Бичев\", \"Евлоги и Христо Георгиеви\", \"Султан тепе\" и \"Черковна\". \nПървото обществено обсъждане за разширяване на зелената зона в район \"Красно село\" се проведе в края на миналата седмица. Два часа жителите на кв. \"Крива река\" спориха нужно ли е да се въвежда платено паркиране в района им. Според кмета Христо Апостолов това ще означава утвърждаване на ред, а някои хора изразиха недоволството си, че заради близостта до центъра и до големи болници кварталът им се е превърнал в обществен паркинг. Противници на зоната обаче заявиха, че не знаят защо ще трябва да плащат абонамент, за да си паркират колите до домовете, а срещу това на практика няма да получат никаква услуга. Предложението на районната администрация е зоната да е в границите на бул. \"Иван Е. Гешов\", бул. \"Ген. Тотлебен\", бул. \"Пенчо Славейков\" и ул. \"Св. Георги Софийски\".      \n", "date": "2017.11.13", "title": "Започват обществени обсъждания за нови зелени зони в София"}
{"url": "http://duma.bg/node/155794", "text": "Остри критики към антикорупционния закон на управляващите отправи държавния глава Румен Радев в интервю по БНТ. Той за пореден път подчерта, че е песимист, че чрез имуществени декларации може да се бори корупцията. Визирайки и скандала \"Парадайз пейпърс\", и практиката от други държави, президентът посочи, че явно е нужно по такива схеми да работят постоянни силни екипи. Радев изтъкна като големи проблеми на България борбата с корупцията, съдебната реформа, която \"на практика спря\", и бедността, която управляващите лекуват с макроикономически мерки. \nСлед провала на първия КСНС, посветен на борбата с корупцията, президентът оцени втория по същата тема като успешен. Според него основният успех е фактът, че \"хората, от които зависи успехът от борбата с корупцията, са излезли от анонимност\" и вече не се крият зад колективната отговорност на Народното събрание. Тези хора излязоха от анонимност, настоя Радев. Според него сега ще се потвърди и неговата теза, че борбата с корупцията не може да се води с имуществени декларации. \nПрезидентът атакува и закона на ГЕРБ, с който отпада давността на престъпленията, свързани с приватизацията. Според Радев самите вносители нанасят удар върху собствените си предложения. Истинската ангажираност към антикорупцията зависи от това дали имаш волята, силата да разкриваш схемите в сегашно време, добави той. Президентът изрази съмнение, че законовите промени ще бъдат ефективни, защото няма да обхващат хората, които в момента са във властта, както и нарушилите правилата, които в момента са извън властта. По думите му чрез предложеното законодателство при напускане от властта, когато вече не се подават имуществени декларации, замесените ще могат да харчат заграбеното на воля. Отговорност трябва да носят не само престъпилите закона при приватизацията, но и виновните за липсата на въздействие, защото по тази причина трябва сега да се работи по \"студени досиета\", смята Радев. \nСкандала с оставката на здравния министър Николай Петров държавният глава коментира като \"тежки и явни нарушения в обществените поръчки\". \"Политици и медии отклониха фокуса и сега вместо нарушенията се разглежда кой си е позволил да осветли истината. Ако разкриването на истината е грях, то значи сме в тежка деградация\", обобщи държавният глава.  \nОтказът на летците в \"Граф Игнатиево\" да изпълняват тренировъчни полети бившият шеф на ВВС определи като отчаян сигнал към властта, която от години приземява авиацията. Радев отрече да е замесен. Той заяви, че войната срещу президентската институция мобилизира често институциите, и добави, че цяла парламентарна комисия е използвана за очерняне на името му. Все още има политици, за които националното помирение означава край на техния политически бизнес с омразата, смята президентът.  \n\"Ако някой твърди, че будител е синоним на европейски интелектуалец, то той не бива да се учудва, че е останал извън парламента. Имаме и интелектуалци хипнотизатори, които претендират за благородството на будители. Но аз съм сигурен, че българите няма как да сбъркат един поръчков анализатор със св. Иван Рилски, който е патрон на този празник\", добави Радев. Според него има будители интелектуалци, но има и будители с примера и с доблестта си, с родолюбие.     \n", "date": "2017.11.13", "title": "Радев с остри критики към антикорупционния закон на ГЕРБ "}
