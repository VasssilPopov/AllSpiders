{"url": "https://duma.bg/geshev-slozhi-pod-spetsnadzor-razsledvaniyata-za-bokluka-n207440", "text": "Апелативни прокурори ще следят престъпленията, свързани с управлението на отпадъците в страната, гласи разпореждане на главния прокурор Иван Гешев. С досъдебните производства за незаконно складиран вносен боклук в страната ще се занимават апелативните прокурори на София, Пловдив, Варна, Бургас и Велико Търново.  \"Административните ръководители на апелативните прокуратури ще вземат на специален надзор и всички досъдебни производства, образувани по данни на МВР и ДАНС, събрани в хода на извършваната от тях съвместна проверка. При необходимост нашите служби да се обръщат към чуждите съдебни власти и по-конкретно към италианските, а наблюдаващите прокурори да осъществяват международното правно сътрудничество - изпращане на ЕЗР чрез Националното бюро в Евроджъст\", разпореди Гешев. Миналата седмица той нареди и проверка на зоните на всички мини извън експлоатация в страната, за да се установи наличието на незаконни сметища. На 6 януари МВР и ДАНС започнаха съвместна проверка за спазване законовите изисквания в складирани на различни места из страната боклуци с неясен произход. Разследването започна след широк медиен отзвук на новината, че италианските власти са разбили канал за нелегален износ на отпадъци към България. От различни места у нас заваляха сигнали за нерегламентирани сметища и складирани бали с боклуци.", "date": "2020.01.22", "title": "Гешев сложи под спецнадзор разследванията за боклука"}
{"url": "https://duma.bg/eksshefat-na-razuznavaneto-dragomir-dimitrov-e-obvinen-v-zloupotrebi-n207437", "text": "Военно-окръжната прокуратура в София повдигна обвинение на бившия шеф на Държавната агенция \"Разузнаване\" Драгомир Димитров за извършено от него престъпление в периода от 14 юли до 9 август 2016 г. Според държавното обвинение той е нарушил служебните си задължения, като не е организирал и контролирал дейностите по Защита на класифицираната информация в агенцията, с цел да набави облага за определено дружество в размер на 91 500 евро. От това са настъпили немаловажни вредни последици - осъществен е нерегламентиран достъп до класифицирана информация по смисъла на Закона за защита на класифицираната информация, съобщават от прокуратурата.  Димитров е на свобода под парична гаранция от 5000 лв. От прокуратурата не предоставят повече информация, защото разследването представлявало държавна тайна. От Министерството на външните работи обявиха, че нямало основания Димитров да бъде отзован като консула в Мюнхен, тъй като обвинението засягало сегашния му пост. Драгомир Димитров оглавяваше ДАР от 2012 до 2018 г. Изненадващо, две години преди да изтече мандатът му, той бе назначен за консул в Мюнхен, Германия. Димитров е бивш шеф на полицията на Велико Търново, после отива на служба по линия на НРС в Германия, за да се прибере и да оглави разузнаването през 2012 г. Вътрешен министър и вицепремиер тогава бе Цветан Цветанов, а Димитров минаваше за негово протеже. По това време ДАР бе девоенизирана, но ГЕРБ промениха закона, за да сложат на поста свой човек.", "date": "2020.01.22", "title": "Ексшефът на разузнаването Драгомир Димитров e обвинен в злоупотреби"}
{"url": "https://duma.bg/700-nepalnoletni-sa-obvineni-za-tezhki-prestapleniya-n207438", "text": "На отчет за тежки престъпления в Детската педагогическа стая през 2018 г. се водят 700 непълнолетни, заяви депутатът от ГЕРБ Маноил Манев. Проверка на ДУМА показва, че общо на отчет в Детските педагогически стаи през 2018 г. са били 9098 деца от 8 до 17 г. От тях 1923 са между 8 и 13 г., а останалите са до 17 г. В сравнение с 2017 г. броят им намалява незначително, сочат данни на НСИ. Според Правилника за детските педагогически стаи малолетните и непълнолетните се водят на отчет за 2 години и се снемат от него, ако през този период не са извършили повторно противоправни деяния. Над 42% от снетите от отчет през 2018 г. са поради навършване на 18 г.  Заради противообществени прояви през педагогическите стаи са преминали 6866 малолетни и непълнолетни. От тях 131 са били скитници, 94 - просяци.  Престъпления са извършили 4857. От тях петима са обвинени в убийство, 46 - в блудство, 9 - в изнасилване, 96 са откраднали МПС, 152 са извършили грабежи. Извършителите на кражби са 55% от всички подрастващи престъпници.  Пострадалите от престъпления малолетни и непълнолетни са 1634. Четирима от тях са убити, с 68 е извършено блудство, 16 са изнасилени, 3 са жертва на трафик. Най-много са пострадалите от кражби на имущество - 758.", "date": "2020.01.22", "title": "700 непълнолетни са обвинени за тежки престъпления"}
{"url": "https://duma.bg/sergey-stanishev-gerb-upravlyavat-na-parche-n207439", "text": "Президентът на Партията на европейските социалисти Сергей Станишев използва традиционната почерпка с новогодишна баница за журналисти, за да отправи критики към българското правителство, да очертае перспективите пред ЕС и да коментира задачите пред БСП. Вече 10 години ГЕРБ управляват и е време да поемат отговорност, това ще се случи с парламентарни избори, отбеляза той. Станишев подчерта, че криза във водния сектор има и затова БСП има пълни основания за вота на недоверие. \"Не се състоя нито една дълбока реформа, която да даде нов облик на който и да е сектор. Все повече се управлява на парче, без цялостна визия, заради протест в един или друг сектор. Проблеми има и в здравеопазването, и в железопътния сектор. Не можем да си позволим да се въртим повече в кръг и да искаме отсрочки и изключения от правилата\", добави той. Според него властта запушва проблемите конюнктурно или с пари, без да предлага експертни решения, които да ги предотвратят. Основните нерешени проблеми в България са демографската криза и работната сила, смята Станишев.  Лидерът на ПЕС призова правителството да не изостава от диалога за финансовата рамка на ЕС, тъй като може да загубим възможности за евросредства. Той подчерта, че не трябва да се чакат пари наготово, а да се изготвят проекти и политики. \"Ще виждаме все по-социален ГЕРБ. Тази трансформация е много рискова за БСП\", коментира той и призова левицата да търси подкрепа от центъра, а не от \"незнайни призраци в дясното\". Според него 2020 г. е ключова за БСП, защото социалистите трябва да се готвят за парламентарни, а и за президентски избори. Станишев съжали, че кампанията по вътрешнопартийния вот върви вяло. Той не възнамерява да се кандидатира за председател на партията.", "date": "2020.01.22", "title": "Сергей Станишев:  ГЕРБ управляват \"на парче\""}
{"url": "https://duma.bg/kade-sa-korenite-n207445", "text": "Децата, извършили престъпления, намаляват - от 5362 през 2015 г. на 4857 през 2018 г. Това е сухата статистика! Зад нея са човешките съдби - петима подрастващи от всичките 4857 са убили човек! Един от тях е между 8 и 13 г.! Почти всяка година няколко  . Ужасяваща статистика, нали? Къде се корени злото? Отговорите на този въпрос може да бъдат десетки и ни един докрай задоволителен. Мъката на на близките на убития остава за цял живот и никое наказание не е достатъчно за убиеца. Да, има идеи за промени в законодателството. Тъжното е, че управляващите се сещат за проблема, само когато се вдигне достатъчно медиен шум около конкретен случай. Но дали това е правилният път към оправдаване на чувството за справедливост в обществото? Трябва ли при всяко нашумяло престъпление да се променят законите? А те - българските закони, наистина ли са толкова нескопосани, та измененията и допълненията са повече от първоначалната теза? Може би точно в отговора на тези въпроси се крие поне част от истината за ръста на детската престъпност.  А редно ли е управляващите да си правят пиар за сметка на опечалените, чиито близки са убити? На подобна \"акция\" станахме свидетели преди дни. Занапред така ли ще се \"раздава\" справедливост у нас?  ", "date": "2020.01.22", "title": "Къде са корените?"}
{"url": "https://duma.bg/novo-vreme-organizira-diskusiya-za-lyavoto-dnes-n207436", "text": "Темата \"Лявото днес - за достоен труд и социални права!\" събра в Централния клуб на БСП читатели, автори и почитатели на сп. \"Ново време\", анализатори и експерти. Представен бе бр. 11/12 за 2019 г. на \"Ново време\", излязъл в края на м.г. Срещата бе по инициатива на редколегията, която се опитва да утвърди установена отскоро традиция представянето на поредния брой да се съчетава с дискусия от политическия или социално-икономическия дневен ред. Главният редактор Георги Пирински говори за застрашителното нарастване на социалните неравенства не само у нас, като посочи някои от опитите да се отговори на това предизвикателство. Той насочи вниманието към Европейския стълб за социални права. Празни приказки ли са това или високо вдигната топка, която БСП с активна политика и инициативи трябва да върне в полето на комисията, провокира Пирински. Той цитира изявлението на шефката на МВФ Кристалина Георгиева за необходимостта от прогресивно данъчно облагане, остро оспорвано от управляващите у нас. Пирински отбеляза многозначителната идея на френския президент Макрон да се лишават от европейско финансиране страните членки на съюза, които не осигуряват приличен жизнен стандарт на населението си. Много от участниците подчертаха проблемната медийна среда, това, че капиталът днес е много силен и медиите са изкупени от олигарси. В този контекст ораторите свързаха перспективите за съдържателен и действен дебат по значимите теми на обществото с медиите на БСП. Прозвуча препоръка \"Ново време\" да се превърне в теоретичното поле, на което с дискусии да се дават отговори и решения. Георги Пирински бе категоричен, че сп.\"Ново време\" ще се стреми не само да стане платформа за дискусии, но и да заеме неформално място в живота на социалистите.", "date": "2020.01.22", "title": "\"Ново време\" организира дискусия за лявото днес"}
{"url": "https://duma.bg/grisho-aut-ot-austrelian-oupan-n207455", "text": "Григор Димитров (№20 в света) приключи във втория кръг на \"Аустрелиън оупън\". Най-добрият ни тенисист загуби на \"Маргарет Корт арена\" срещу непознатия Томи Пол (САЩ, №80) с 4:6, 6:7(6), 6:3, 7:6(3), 6:7(3). Българинът беше близо  до това да осъществи първия в кариерата си обрат от 0:2 сета, но все пак трябваше да отстъпи след  4,25 часа игра. В решаващия пети сет хасковлията поведе с 5:4 и сервираше за победата, като дръпна с 30:0 и беше на две точки от успеха, но беше обърнат от Пол. Това беше и първа среща между двамата. Американецът е професионалист от 2015 г., а най-добрият му ранкинг е 79-ото място от края на миналата година. Достигането до III кръг в Мелбърн е най-доброто му представяне в турнирите от Големия шлем. Димитров не можа да защити 135 т. от достигането до 1/8-финал миналата година и ще се смъкне с една позиция до 21-ата.  Срещу Пол Григор направи 21 аса и 8 непредизвикани грешки срещу 11:5 съответно за противника му. Процентът му на вкаран първи сервис бе 68% (58% за американеца), като двамата сравнително еднакво успешно взимаха точките след разиграно първо подаване - 66% и 70%, а на второ - 56% срещу 48%. Димитров реализира 67 уинъра срещу 60 на опонента му, като двамата направиха по 63 непредизвикани грешки, а дори българинът е спечелил общо повече точки - 202:199.", "date": "2020.01.22", "title": "Гришо аут от \"Аустрелиън оупън\""}
{"url": "https://duma.bg/gripat-nastapva-v-balgariya-n207441", "text": "Заразените от грип у нас се увеличават, а доказаните случаи на заболели с т.нар. свински грип от началото на сезона са над 40. 51-годишен мъж почина в смолянската болница от усложнения от грип. От 15 януари до края на миналата седмица в грипна ваканция бяха учениците от Хисаря, последваха и други райони.  На 21, 22 и 23 януари учениците в община Карнобат са в грипна ваканция. За седмица двойно се е увеличила заболеваемостта от остри респираторни заболявания в Сливен, открити са и случаи на грип, съобщи д-р Даниела Калева, директор на Дирекция \"Надзор на заразните болести\" към РЗИ. По думите й най-висока е заболеваемостта при малките деца и възрастните над 55 г. От Столичната РЗИ съобщават за 1800 случая на остри респираторни заболявания и грип за периода 13-19 януари, като заболеваемостта е 135,80 на 1000 души. Не са регистрирани усложнения, няма и починали от грип. Обявиха ваканции и в Карлово, Сопот и Куклен. РЗИ в Кюстендил обяви грипна епидемия в  общините Дупница и Сапарева баня от вчера. Връчено е предписание на началника на Регионалното управление на образованието дните от 21 до 27 януари да бъдат обявени за неучебни в двете общини. До второ нареждане се преустановяват детските и женските консултации, свижданията в болниците и провеждането на профилактични имунизации. Предепидемична обстановка е обявена в област Монтана, като се ограничават масовите и обществени прояви и организирането на мероприятия в детските и учебни заведения. Ограничават се свижданиятa в болниците. Противоепидемични мерки са въведени и в Пловдивска област, където се преустановява работата на детските и женските консултации, свижданията в болниците, плановите операции и ваксинациите. Обикновено в предишни години в България са внасяни между 120 до 150 хил. дози противогрипна ваксина, но тази година и по програмата за безплатно ваксиниране на възрастни над 65 г., и на свободен пазар са близо 270 хил. дози, които са изчерпани към края на ноември, коментира главният държавен здравен инспектор доц. д-р Ангел Кунчев. По думите му все още е сравнително ниска заболеваемостта от грип - около 135-140 души на 10 хил. души. Той коментира и коронавируса, появил се преди Нова година в китайския град Хуан, за който ДУМА писа. Според доц. Кунчев засега той не представлява заплаха за България.", "date": "2020.01.22", "title": "Грипът настъпва в България"}
{"url": "https://duma.bg/nad-3-mln-avtomobili-s-grazhdanska-otgovornost-n207429", "text": "Застрахованите със задължителната полица \"Гражданска отговорност\" моторни превозни средства са били над 3 милиона през изминалата година. Над 200 хил. повече коли и тежки автомобили имат застраховка, показва доклад на Комисията за финансов надзор (КФН). Числото е рекордно, през 2019 г. за първи път се минава границата от 3 млн. застраховани превозни средства. От общия брой 3 040 813 превозни средства най-голям е делът на леките коли и бусовете до 5 тона, които са 2 768 713. След тях се нареждат мотоциклети (187 262), следвани от камионите влекачи (42 438 ). Накрая на класацията са автобусите и камионите над 5 тона - 42 037, като броят им намалява минимално. В статистиката са изведени и данни за предявените и изплатените претенции по застраховка \"Гражданска отговорност\". Според нея предявените претенции за имуществени вреди намаляват. През 2019 г. техният брой е 92 039, или с близо 14 500 случая по-малко спрямо 2018 г., когато са били 106 528. В същото време очакваният брой на предявените претенции е нараснал с над 6 500 броя и се равнява на 122 510 броя спрямо 115 997 преди 2 години. Прогнозите на КФН показват още, че в цели 30 471 случая пострадалите не са поискали обезщетение.  При неимуществените вреди случаите на поискани пари също намаляват почти наполовина от 5863 през 2018 г. до 3239  през миналата година. Очакваният брой на непотърсилите правата си е 6935 през 2019 г., или с над 2000 повече. От всички предявени претенции, извършените плащания за имуществени вреди са 67 128. Това е с почти 30 000 по-малко спрямо 2018 г., когато са били 93 417. През 2018 г. дадените суми се равняват на 154,3 млн. лв., а година по-късно те са почти двойно по-малко -  73,2 млн. лв. За сметка на това очакваният размер на плащанията расте до 264 млн. лв., или с близо 45 млн. по-малко спрямо 2018 г.", "date": "2020.01.22", "title": "Над 3 млн. автомобили с \"Гражданска отговорност\""}
{"url": "https://duma.bg/busmantsi-izlizat-na-protest-zaradi-kanalizatsiyata-n207435", "text": "Жителите на с. Бусманци ще излязат на протест на 24 януари срещу отпадането на района им от плановете на Столичната община за изграждане на канализация. Това трябваше да стане с европейски пари, но наскоро бе обявено, че районът не попада в обхвата, заложен в прединвестиционното проучване на общината по Оперативната програма \"Околна среда\" 2014-2020. Оказа се, че селото, което е част от столичния район \"Искър\", остава извън предложените райони, тъй като е под 10 000 жители.  Заради това местните хора от няколко дни събират подписка и са внесли писмо с исканията си до кмета на селото Калоян Стойнов. Хората заплашват и със стачни действия, ако селото им не бъде включено към проекта за канализация.  ДУМА припомня, че исканията на жителите на селото бяха защитени от председателя на районната организация на БСП в район \"Искър\" Борис Цветков и по време на заседание на комисията по финанси към СОС преди седмица. Той настоява в случай, че управляващите не успеят да включат Бусманци към еврофинансирането, незабавно да подготвят проект с пари от бюджета на общината или на концесионера \"Софийска вода\". ", "date": "2020.01.22", "title": "Бусманци излизат на протест заради канализацията"}
{"url": "https://duma.bg/bdzh-shte-kupuva-30-biletoizdavashti-avtomata-n207428", "text": "\"БДЖ-Пътнически превози\" пуска обществена поръчка за избор на доставчик на 30 билетоиздаващи автомата. Машините ще бъдат монтирани в 20-те най-натоварени жп гари в България като допълнителна възможност за снабдяване на пътниците с билети. Вместо да се редят на дългите опашки и да треперят дали ще хванат влака, част от пътниците ще могат да си закупят сами билет от автоматите, обясниха от централата на ул. \"Ив. Вазов\" 3 в столицата, предаде economic.bg. Пет от билетоиздаващите машини ще бъдат монтирани на Централна гара, София, където пътникопотокът е най-голям. По два автомата ще бъдат поставени на гарите във Варна, Пловдив, Бургас, Русе и Перник, а в останалите по-натоварени гари - по една машина. Общата стойност на поръчката, която ще бъде обявена до края на седмицата, е около 300 хиляди евро.", "date": "2020.01.22", "title": "БДЖ ще купува 30 билетоиздаващи автомата"}
{"url": "https://duma.bg/es-mozhel-da-propilee-29-mlrd-evro-za-nenuzhni-gazovi-proekti-n207430", "text": "Има риск 29 млрд. евро да бъдат пропилени за 32 предимно \"ненужни\" газови проекта. Европа не се нуждае от нова газова инфраструктура, за да гарантира сигурността на доставките. Това се твърди в ново проучване на консултантската компания Artelys, цитирано от EurActiv. Комисията за промишленост на Европейския парламент трябва да отхвърли или одобри днес списък от енергийни проекти, които отговарят на условията за получаване на финансиране от ЕС. Т.нар. четвърти списък на ЕС с проекти от общ интерес (PCI) беше представен от ЕК на 31 октомври м.г. Той съдържа 151 проекта за енергийна инфраструктура, 70% от които са свързани с електричество и интелигентни мрежи. Сред тях са и българските проекти за газовия хъб \"Балкан\", за газовите връзки с Гърция, която в момента се строи, и бъдещата със Сърбия, газопроводът БРУА през България, Румъния и Унгария до Австрия, както и рехабилитацията на българската газопреносна мрежа. Но проучването на Artelys за Европейската климатична фондация казва, че \"повечето\" от 32-та газови проекта в списъка на PCI може да са \"ненужни\". \"Съществуващата газова инфраструктура на ЕС е способна да отговори на различни бъдещи сценарии за търсене на газ в съюза, дори при екстремни случаи на прекъсване на доставките\", твърди проучването. И прави извод, че от гледна точка на сигурността на доставките проектите са ненужни и са потенциално свръхинвестиране на десетки милиарди евро, подкрепени от европейски публични средства. Проектите с общи интереси имат право да получават пари на данъкоплатците от ЕС чрез Механизма за свързване на Европа (МСЕ), който може да покрие до 50% от разходите за проект. Прогнозата е, че членовете на ЕП ще приемат резолюция с искане комисията да преразгледа списъка в светлината на Европейската зелена сделка. Списъкът ще бъде гласуван от Европейския парламент в средата на февруари.", "date": "2020.01.22", "title": "ЕС можел да пропилее 29 млрд. евро за ненужни газови проекти"}
{"url": "https://duma.bg/mvr-ne-otkrilo-danni-za-prestapleniya-v-doma-v-gorno-kosovo-n207434", "text": "Продължава проверката на Окръжната прокуратура във Велико Търново в Дома за хора с деменция в Горско Косово в община Сухиндол. Междинните данни от проверката, възложена на Областната дирекция на МВР, сочат, че няма данни за извършени престъпления, довели до смъртта на 24 души през миналата година. Изчакват се докладите от проверките в дома на Регионалната здравна инспекция и на Инспектората на Агенцията за социално подпомагане, поясни окръжният прокурор на Велико Търново Христо Христов и подчерта, че при най-малките съмнения за смъртта на някой от домуващите може да се стигне до ексхумация. Проверката започна на 3 януари след сигнал на обмудсмана Диана Ковачева за лоши санитарно-битови условия и за висока смъртност в дома в Горско Косово. Междувременно Районната прокуратура в Пловдив се самосезира и разпореди незабавна проверка след тв репортаж, в който са изнесени факти за грубо отношение към болни, настанени в Центъра за настаняване от семеен тип за хора с деменция в Пловдив. Ковачева е категорична, че трябва да се мисли и за законодателно решаване на проблема с грижата за дементно болни хора.", "date": "2020.01.22", "title": "МВР не открило данни за престъпления в дома в Горно Косово"}
{"url": "https://duma.bg/babh-si-kupi-pikapi-za-nad-15-mln-lv-n207431", "text": "Българската агенция за безопасност на храните (БАБХ) си купи 18 пикапа за 1 млн. и 615 464 лв. с ДДС. Това става ясно от публикуван договор на сайта на агенцията. Договорът за доставка на високопроходимите автомобили е подписан с фирма \"Тойота -Тиксим\" ЕООД. Пикапите трябва да са снабдени с оборудване за дезинфекция. Те ще се ползват от 18 областни дирекции по безопасност на храните. За поръчката е имало още двама кандидати - \"Медсис\" ЕООД и \"Екселор холдинг груп\" ЕООД, които обаче са били отстранени от конкурса, става ясно от документите. Първата компания е отстранена, защото в офертата e липсвало както техническо, така и ценово предложение. Другият участник - \"Екселор холдинг груп\" не е представил документи, които да доказват, че е оторизирана от производителя на предлаганите автомобили за гаранционното и следгаранционното им обслужване.", "date": "2020.01.22", "title": "БАБХ си купи пикапи за над 1,5 млн. лв."}
{"url": "https://duma.bg/otkriha-50-tona-polsko-ptiche-meso-sas-salmonela-n207432", "text": "Заразено със салмонела птиче месо, внос от Полша, е открила Българската агенция по безопасност на храните (БАБХ). Пратките са три и общото им количество е над 50 тона. Става въпрос за 37 150 кг охладено цяло пиле и 12 900 кг охладено пилешко бутче. Месото е поставено под забрана и не е допуснато търгуването му на българския пазар, а резултатите от пробите са излезли на 20 януари, съобщиха от агенцията по храните. Месото е проверено заради засиления контрол върху пратките с птиче месо и субпродукти с произход Полша, предназначени за България. Установената салмонела е от щам, който не е патогенен за човешкия организъм. Изготвена е нотификация по системата за бързо съобщаване на храни и фуражи (RASFF) за уведомяване на полските компетентни власти за откритото замърсяване. Заради скандалния внос на пилешко месо от Полша, замърсено със салмонела, който започна още в началото на декември, ветеринарните власти у нас започнаха да вземат проба на всяка пратка оттам. Пробите обаче се вземат на местата, където се получава пратката. Това няма как да стане още на границата заради принципна на свободна търговия в Европейския съюз, уточни преди дни земеделският министър Десислава Танева. Тя многократно увери, че няма влязла доставка на пилешко от Полша, на която не й е взета проба и тя да е пусната на пазара.", "date": "2020.01.22", "title": "Откриха 50 тона полско птиче месо със салмонела"}
{"url": "https://duma.bg/hotelieri-i-restorantori-iskat-5-dds-v-turizma-n207433", "text": "Българската хотелиерска и ресторантьорска асоциация настоява за въвеждане на ДДС в размер на 5% за туризма, лекарствата и основните хранителни стоки. На съвещание във Велико Търново е приета протестна декларация срещу сивия сектор и е обявена готовност за символични протести с жълти жилетки на работното място. От събота персоналите в заведенията ще работят с жълти жилетки, като от ръководството на асоциацията заявиха, че имат готовност и за ефективни протести. Представителите на асоциацията настояват държавата да въведе задължителна регистрация по ДДС на всички обекти в храненето и туризма. \"Искаме отмяна на наредбата на НАП за запечатване на заведения при открити нередности като крайна и репресивна мярка. Искаме категоризация на всички обекти, които работят като топла точка и като кафе машини. Искаме въвеждане на лимит за издаване на разрешителни на нови обекти. Намаляване на ДДС ставката на 5%\", заявява съпредседателят на БХРА Вени Петрова. Според нея в наредба 18 на НАП има \"много подводни камъни\", сред които нерегламентиран достъп до личните данни на персонала, както и до специфичните рецептурници на всяко едно заведение. Исканията ще бъдат внесени до седмица до ресорните министерства и парламента, а ако няма чуваемост, ще се премине към ефективни стачни действия, заявиха хотелиерите. Ние зависим от минимум четири министерства. Затова декларацията ще бъде изпратена да всички ангажирани институции. Петрова каза още, че желаният резултат е изсветляване на бизнеса. Според нея, ако условията в декларацията бъдат одобрени, събираемостта на данъците може да достигне 100%. Освен това ще се даде възможност на бизнеса да повиши заплатите в сектора. Според нея тези промени няма как да влязат в сила тази година, но е важно да започне поне обсъждането и желанието на работещите в бранша. От началото на годината асоциацията на българските хотелиери и ресторантьори е включена в европейската такава. ", "date": "2020.01.22", "title": "Хотелиери и ресторантьори искат 5% ДДС в туризма "}
{"url": "https://duma.bg/malayziya-otkazva-da-e-smetishteto-na-sveta-n207424", "text": "Малайзия върна 150 контейнера с пластмасови отпадъци в 13 предимно богати страни през последното тримесечие на 2019 г., обяви екоминистърката Йео Бей Ин. Става дума за 3737, 43 от контейнерите са върнати на Франция, 42 на Великобритания, 17 САЩ, 11 Канада, 10 на Испания, а останалите на Хонконг, Япония, Сингапур, Португалия, Китай, Бангладеш, Шри Ланка и Литва. Малайзия се надява да върне още 110 контейнера, 60 от които са от САЩ, каза Йео. Властите \"ще предприемат необходимите стъпки, за да гарантират, че Малайзия няма да стане сметището на света\", добави тя. От 2018 г. регионът е залят от пластмаса от по-развити икономики, след като Китай, който преди това се хвалеше с голяма индустрия за рециклиране, нареди спиране на внос на боклуци и много китайски предприятия за рециклиране се преместиха в Малайзия. Така огромни количества пластмаса, доставени без разрешителни, наводниха малки общини. Последните месеци Индонезия и Филипините също върнаха стотици контейнери с отпадъци.  Междувременно 65 тона боклук бе събран в горичката Кайнар край турския курорт Бодрум, съобщи Си ен ен-Тюрк. Кайнан е сред най-красивите гори в района. Установените нарушители ще бъдат глобявани до 20 000 лири. ", "date": "2020.01.22", "title": "Малайзия отказва да е   сметището на света"}
{"url": "https://duma.bg/naemnitsi-izbyagali-ot-libiya-v-italiya-n207423", "text": "След пристигането в Либия група наемници от протурски групировки на въоръжената опозиция в Сирия е избягала в Италия, съобщи телевизия \"Ал Хадат\". Става дума за 17 души, в Либия те захвърлили оръжието и военната униформа и се прехвърлили в Апенините. Още една група избягала от Либия в съседен Алжир,  откъдето смята да попадне в Европа. В Либия са изпратени 2400 наемници с боен опит да воюват на страната на Правителството на националното съгласие (ПНС) с премиер Фаиз Сарадж. Още 1700 души се обучават в тренировъчни лагери.   Новият лидер на \"Ислямска държава\" е Амир ал Салби, а не Абу ал Кураши, съобщиха източници от разузнаването за британския в. \"Гардиън\". Ал Салби е сред основателите на \"Ислямска държава и е ръководил поробването на малцинството на язидите в Ирак. Докато Ал Кураши е само един от бойните командири на организацията. Ал Салби бил избран за главатар часове след елиминирането на Ал Багдади в Сирия. Ал Салби не е етнически арабин, роден е в семейство на туркмени, живеещи в Ирак. Имал диплома по шариата от Университета на Мосул и е смятан за изследовател на исляма.", "date": "2020.01.22", "title": "Наемници избягали  от Либия в Италия"}
{"url": "https://duma.bg/gartsiya-s-kampaniya-za-vrashtane-na-mozatsi-n207425", "text": "Гръцките власти започнаха кампания за връщане на млади и талантливи хора, които са напуснали родината си по време на финансовата криза, пише \"Политико\". За да ги насърчи да се приберат в Гърция, властите обявиха схема за субсидии \"Да върнем мозъците\", която предлага на 500 от най-умните и успешни емигранти брутна месечна заплата от 3000 евро, ако се включат в проекта. Министерството на труда ще покрие 70 на сто от разходите. \"Това е първият опит на гръцката държава да създаде условия за постепенно завръщане\", заявява Константинос Аграпидас, ръководител на програмата в министерството. Схемата, стартирала при предишното ляво правителство, е начин да бъде обърната тенденцията на изтичане на мозъци и се смята за толкова важна, че дори смяната на кабинета не я засегна. Около 500 000 души са се преместили в чужбина по време на финансовата криза, когато безработицата достигна рекордните 28 процента. Течът на мозъци засилва и най-голямата опасност за гръцката икономика: тежката демографска ситуация. До 2050 г. се очаква, че населението на страната ще се свие с между 800 000 и 2,5 млн. души до между 8,3 млн и 10 млн души население. Липсата на квалифицирана работна ръка в страната вече се усеща. Четири от десет фирми в Гърция търсят инженери, химици и адвокати и други висококвалифицирани специалисти, твърдят гръцките медии.  Освен това властите се надяват, че в дългосрочен план завръщането на квалифицираните гърци от чужбина ще донесе и \"ноу хау\", и иновативни идеи в страната. Гърция не е единствената страна, която се опитва не просто да спре \"изтичането на мозъци\", но и да върне обратно у дома младите специалисти. Полша, например, реши да освобождава изцяло всички млади работници от задължението да плащат данък върху доходите. Радикалната мярка засяга около 2 млн. млади работници.", "date": "2020.01.22", "title": "Гърция с кампания за връщане на \"мозъци\""}
{"url": "https://duma.bg/spirat-kamionite-po-mosta-nad-maritsa-na-patya-chirpan-popovitsa-n207426", "text": "Ограничава се движението на камионите над 12 т по моста над р. Марица при 119-ти км на път II-66 Чирпан - Поповица, между селата Мирово и Милево, съобщиха от АПИ. Причината е влошеното състояние на съоръжението от значителното понижение на речното дъно след изземването на големи количества кариерни материали (пясък и чакъл) от Марица. Предстои през февруари да започнат ремонтно-възстановителни работи, които да спрат деструктивните процеси, да възстановят носещата способност и да осигурят дълготрайната експлоатация на моста. В момента се изработва технологичен проект за ремонт на съоръжението. До завършване на ремонтните дейности тежкият трафик се пренасочва по алтернативни маршрути. В посока Поповица тежкотоварните автомобили над 12 т се насочват при кръстовището между път II-66 и път III-666 към автомагистрала \"Тракия\". В посока Чирпан камионите над 12 т се насочват по път I-8 или към АМ \"Тракия\" при пътен възел \"Скобелева майка\" в Пловдив. Превозните средства до 12 тона ще преминават по моста, като скоростта на движение е ограничена до 50 км/ч.", "date": "2020.01.22", "title": " Спират камионите по моста над Марица на пътя Чирпан-Поповица"}
{"url": "https://duma.bg/ekolozi-iskat-api-da-spre-stroezha-na-struma-prez-defileto-n207427", "text": "Екологични организации настояват Агенция \"Пътна инфраструктура\" (АПИ) да спре процедурите за избор на изпълнител и възлагане на строителството на Лот 3.2 на автомагистрала \"Струма\" през Кресненския пролом. Искаме да бъде подготвен подробен устройствен план на източния вариант Г-20, заяви на  Петко Ковачев от Института за зелена политика. Еколози настояват да се изготви план и на предвиждания вариант с дълъг тунел, както и да започне подготовка за процедура на нов избор на изпълнители. Другите предложения са за преработване на доклада по ОВОС спрямо препоръките на ЕК и неговото ново обсъждане. Ковачев отдели внимание на предприемането на предварителни мерки срещу пътните инциденти в пролома и в гр. Кресна, както и мерки за опазване на биоразнообразието, докато тече строителството, защото една от наказателните процедури е за вече извършени нарушения, свързани с намаляване и ликвидиране на биоразнообразието. Даниел Попов от екологичното сдружение \"За Земята\" отбеляза, че в проекта трябва да се избегне минаването на пътя през т.нар. Дебела земя. Налага се едно малко изместване на трасето, което да заобиколи този участък. Доц. Стоян Бешков от Националния природонаучен музей при БАН посочи, че Кресненският пролом е уникален район, какъвто няма другаде в Европа, защото на много малка площ се среща голямо биоразнообразие и като местообитание, и като видове. ", "date": "2020.01.22", "title": "Еколози искат АПИ да спре строежа на \"Струма\" през дефилето "}
{"url": "https://duma.bg/zashto-prodalzhavat-protestite-vav-frantsiya-n207413", "text": "Вече месец и половина стачките на железничари, шофьори и служители в мрежата на обществения транспорт, медицински персонал, учители, адвокати, работещи в нефтопреработващия отрасъл и други трудещи се парализират Франция. Според данни на синдикатите над 1,7 милиона души са участвали само при последната стачка. Дълго време консервативното правителство оставаше твърдо и се надяваше, че стачкуващите в определен момент ще бъдат сломени, не на последно място и вследствие на насилието на органите на \"реда\" срещу тях. Но това се оказа едно измамно очакване. Засега нито сред населението, нито в повечето медии, се наблюдава неразбиране към протестиращите. Според проучвания 60% от французите все още смятат случващото се за приемлива антиреакция на пенсионната \"реформа\", преследвана от правителството на Макрон. При тези обстоятелства политическият натиск върху президента и неговия министър-председател се увеличи. Въпреки че кабинетът извади от законопроекта увеличението на пенсионната възраст. Подобно на ситуацията отпреди година, когато започнаха протестите на жълтите жилетки, французите издържат на извънредното положение по пътищата и релсите, защото смесица от страх за бъдещето и накърнено чувство за справедливост ги кара да проявяват солидарност със стачкуващите. Повечето хора не са съгласни с неолибералния икономист Жилбер Сет, който със студена арогантност посъветва пенсионерите, засегнати от бедност: \"Нищо не ви пречи да подобрите доходите си с работа в допълнение към пенсията.\" Дори аргументът на консервативните медии вече не може да заблуди никого, че Жълтите жилетки и стачкуващите застрашават демокрацията, облагодетелстват крайно десния Национален Събор (RN) и помагат на Марин льо Пен. Проблемът обаче е, че Макрон успя сам да срине с антисоциалната си политика одобрението към него само за 2 години до под 30%, колкото приблизително са и стойностите за Льо Пен. И това се случва, въпреки че правителството направи известни отстъпки напоследък. На полицаи, железничари, пилоти, войници, адвокати и стюардеси бяха обещани гаранции за невлошаване на сегашното им социално положение при пенсиониране. За всички останали бе зачеркнато покачването на пенсионната възраст от 62 на 64 години. Дори бяха предложени минимални пенсии от 1000 евро, което би било от полза за земеделските производители, работещите на ниски заплати и собствениците на малък бизнес. Но и това нямаше очаквания успокоителен ефект в обществото. Уместно е тук да се зададе въпросът - защо е така? Еманюел Макрон сам допринесе за това със своите задкулисни действия. Така например за Нова година той назначи Жан-Франсоа Сирели за офицер от Почетния легион. Но Сирели е ръководител на френския клон на Blackrock, която е най-голямата финансово-инвестиционна компания в света. Blackrock управлява френски активи от над 30 милиарда евро. В средата на декември левият сенатор Елиан Асаси от френската компартия (PCF) установи обвързаност между пенсионната \"реформа\" във Франция и тесните отношения на Макрон, който е бивш инвестиционен банкер, работил за неолибералния парижки \"Институт Монтен\", със световни финансови компании. Следа от тази обвързаност на президента може да бъде открита в проекта за \"реформи\", не на последно място в целта за намаляване на тавана на вноските за богатите в пенсионно осигуряване от 324 000 на 120 000 евро годишни приходи. Това би намалило значително дела на вноската, която богатите правят за пенсионното осигуряване и по този начин за преразпределението на социалните средства от актуална 28 на под 3%. Така като скрито намерение на пенсионната \"реформа\" се очертава да бъдат освободени богатите от солидарната им отговорност към съфинансиране на социалната държава и по този начин да благоприятства финансови мегакорпорации като Blackrock, които ще могат да разчитат на милиардите на стотици хиляди нови заможни клиенти за своето \"частно осигуряване за старост\".   \"Реформата\" на Макрон се е прицелила директно в сърцето на остатъците от социалната държава - солидарното преразпределение на средства. Това, което ще се случи, ще бъде общество, което ще бъде разделено на обедняло мнозинство, получаващо ниска държавна пенсия, и заможно малцинство от частни пенсионери със значително по-високи приходи. Така хората и в залеза на техния живот ще бъдат сегрегирани на бедни и богати с всички произлизащи от това последствия за качеството, здравето и продължителността на живота.", "date": "2020.01.22", "title": "Защо продължават протестите във Франция"}
{"url": "https://duma.bg/datata-n207412", "text": "1729 - РАЖДА СЕ ГОТХОЛД ЕФРАИМ ЛЕСИНГ, НЕМСКИ ПИСАТЕЛ И ДРАМАТУРГ (УМИРА 1781 Г.). Създава първата социална драма и първата национална комедия в Германия. Най-значимото му произведение е трагедията \"Емилия Галоти\". Във философския си етюд \"Възпитание на човешкия род\" блестящо защитава вярата си в свободното човечество. 1788 - РАЖДА СЕ ДЖОРДЖ БАЙРОН, БРИТАНСКИ ПОЕТ (УМИРА 1824 Г.). По-известен е като Лорд Байрон. Водещо перо на английския романтизъм. Най-прочутите му поеми са \"Странстванията на Чайлд Харолд\" и \"Дон Жуан\". Умира от треска, подготвяйки нападение срещу османската крепост Лепанто по време на Гръцката война за независимост. Почитан от гърците като национален герой. 1849 - РАЖДА СЕ АУГУСТ СТРИНДБЕРГ, ШВЕДСКИ ПИСАТЕЛ И ДРАМАТУРГ (УМИРА 1912 Г.). Автор е на романите \"Червената стая\", \"Синът на слугинята\", \"Изповедта на един луд\", \"На рифа\", \"Ад\" -  автобиографична книга, \"Сам\" и др. Автор е на пиесите \"Майстор Улоф\", \"Щастливецът Пер\", \"Бащата\", \"Госпожица Юлия\", \"Игра на сънища\", \"Пътят за Дамаск\" (трилогия), \"Соната на признаците\" и др. 1878 - В СВИЩОВ, ТЪРНОВО И ГАБРОВО СА ОТКРИТИ ПЪРВИТЕ БЪЛГАРСКИ ПОЩЕНСКИ СТАНЦИИ. Година по-късно руските чиновници предават на българското управление 39 пощенски и 26 телеграфни станции, 1630 км телеграфни стълбови линии с 2582 км проводници и 64 телеграфни апарата. 1904 - РАЖДА СЕ АРКАДИЙ ГАЙДАР, РУСКИ ПИСАТЕЛ (УМИРА 1941 Г.). Популярен с книгите си за деца, някои от които многократно преиздавани у нас. Сред най-известните му творби са \"Р.В.С.\", \"Съдбата на барабанчика\", \"Чук и Гек\", \"Тимур и неговата команда\" и др. 1920 - В СОФИЯ Е УЧРЕДЕН РУСКО-БЪЛГАРСКИ КУЛТУРНО-БЛАГОТВОРИТЕЛЕН КОМИТЕТ. Събитието става в залите на Руската легация (на снимката), а председател на комитета е архимандрит Стефан (сетнешен екзарх). По-късно прераства в Обединен комитет за подпомагане на руските бежанци, в който асоциирани членове са Славянското дружество и БЧК. Повечето руски свещеници са настанени да служат в столични енории, други са устроени на църковно-административна работа, а преподавателите богослови са назначени в Богословския факултет на СУ. 1984 - ФИРМАТА \"ЕПЪЛ\" ПРЕДСТАВЯ ПЪРВИЯ СИ КОМПЮТЪР \"МАКИНТОШ\". Кръстен е на любимия сорт ябълки на един от създателите му Джеф Раскин. Сред иновациите на \"Макинтош\" са мишката, с която се движи курсорът на екрана, иконите за отваряне на различните функции, първият графичен интерфейс за потребители, спестяващ писането на дълги поредици цифри и букви, с което информатиката стана достъпна за неспециалисти.", "date": "2020.01.22", "title": "Датата"}
{"url": "https://duma.bg/vazhvala-na-valdhornata-n207411", "text": "Виртуозният валдхорнист Щефан Дор ще гостува на Софийската филхармония на 23 януари в зала \"България\". Изтъкнатият солист и водач на валдхорновата група на Берлинската филхармония ще изпълни Втория концерт за валдхорна от Рихард Щраус под диригентството на Йоханес Вилднер. Във втората част на вечерта ще прозвучи Симфония 4 от Шуман. Вторият концерт за валдхорна и оркестър е едно от последните значими произведения на Рихард Щраус. Създаден през 1942 г., той е изпълнен за първи път на 11 август 1943 г. в Залцбург със солист Готфрид фон Фрайберг и оркестъра на Виенската филхармония с диригент Карл Бьом. Щраус питае особена любов към валдхорната. Неговият баща и първи учител Франц Йозеф Щраус е бил уважаван валдхорнист в оркестъра на Мюнхенската опера, професор в Кралското висше училище по музика в Бавария, обичан композитор и диригент. Той е и първият изпълнител на голяма част от произведенията на сина си за валдхорна. Щефан Дор е завършил консерваториите в Есен и Кьолн. На 19-годишна възраст става концертмайстор на групата на валдхорните на Франкфуртската опера и започва солова кариера с престижни оркестри. От 1993 г. е водещ валдхорнист на Берлинската филхармония, а през 2009 г. става и първа валдхорна. Работил е с прочути диригенти, води майсторски класове по цял свят, преподава в академия \"Херберт фон Караян\" и т.н. Името на маестро Йоханес Вилднер срещаме в афишите на най-представителни симфонични и оперни оркестри по цял свят. Учи дирижиране, цигулка и музикознание във Виена и Парма при Карл Остерайхер и Владимир Делман. Кариерата си започва като музикант във Виенската филхармония. Първата му позиция като диригент е начело на Филхармонията на Кошице (Словакия), след това e главен диригент на оперите в Прага и Лайпциг. През 1997-а става музикален директор на Нов филхармоничен оркестър на Вестфалия в Германия. От 2014 г. е директор на Австрийския оперен фестивал \"Oper burg gars\" и професор по дирижиране в Университета във Виена. Записал е над 100 дискове и DVD.", "date": "2020.01.22", "title": "Възхвала на валдхорната"}
{"url": "https://duma.bg/dermenka-1944-ta-n207414", "text": "През януари най-високите звезди във Вселената са над Дерменка. И имат имена - Таню Каратанев, Иван Чакъров и Христо Енчев от Чехларе, Трифон Танев и Таню Найденов от Оризово, Недю Златанов и Тотю Златанов от Голобрадово (днес с. Гранит), Георги Филчев от Опълченец, Дечо Троев от Винарово, Колю Маринов от Радомир (днес с. Колю Мариново), Петър Далевски от Розовец, Гана Балева от Церетелево, Гита и Георги, \"двамата...\" от Малко Шивачево (днес с. Гита) - все чирпански и брезовски села.  На 20 януари 1944 г. Средна гора закипява от картеч и взривове, от викове и стонове. Адът се спуска на Дерменка, но не Сатаната, а по-лоши от него разсипват огън и смърт. Полицаи и жандармеристи отстрелват като на гюме наизскачалите от землянката в дълбокия сняг партизани. Пръв пада Иван Чакъров, останал навън на пост... Но той и някой от другарите му също повалят неколцина сред най-предните от враговете. Сред тях е старши полицай Дженев от едно чирпанско село, който от предния ден вече е поканил гости у дома си, да отбележат Ивановден и... да отпразнуват победата си над партизаните - \"ще падат партизански глави!\" И пристига той на Дерменка като многото други на лов за партизански глави и за хилядарки от държавния бюджет за главите! Но пада и неговата глава. Ала за старши полицай Дженев няма звезда днес над Дерменка.  Няма и да има. Защото в белия сняг на Дерменка тогава проливат кръвта си млади хора, обрекли живота си на най-чисти и светли човешки идеали. И само с една задача в младия си живот - да спрат фашизма в България. Затова приемат боя и загиват... Така, както стоически загиват на следващия ден пак на Дерменка изтезаваните със садизъм и злост от такива като старши полицай Дженев заловени партизани от други отряди...  Затова има звезди - високи и ярки, днес над Дерменка. Звезди, наречени на падналите герои - комунисти и ремсисти, над чиито глави няма власт - по думите на Ботев, - щом са се посветили на свято дело, на борба за свобода...   И макар днес да се пропуква обществената съвест и някой иска да заличи от страниците на българската история и битката при Дерменка, там на всеки 20 януари пред паметника на загиналите партизани се полагат цветя и в небето над Средна гора ехтят изстрели от пистолети и ловни пушки - в памет на героите. Така истината по свой начин изтрива измамите в историята, както винаги се случва. Никой не се сеща в такъв час за старши полицай Дженев. Сещам се аз - да извадя името му като тъмно фашистко петно и до неговата мрачна сянка да видим пак всички колко светли са имената и лицата на загиналите на Дерменка партизани. Като усмивката на Ценка - Ганка Балева, която още свети от нейната снимка. Като очите на Гита Господинова... Така слънчевите петна само показват колко ярко свети и слънцето - заедно със звездите, над Дерменка. Слава и мир на героите!                                                                                                           ", "date": "2020.01.22", "title": " Дерменка, 1944-та"}
{"url": "https://duma.bg/koga-(shte)-svarshi-voynata-n207417", "text": "Войните биват всякакви - горещи, студени, глобални, локални, икономически, финансови, под чужд флаг, с чужди ръце... Но най-коварна е войната срещу историята, истината и паметта. Тази война никога не свършва. Тя трови общественото съзнание, разяжда го и го развращава. Превръща го в пихтия. Знанието е вредно, невежеството е благо, фактите нямат значение, кой ще ти чете дебелите книги. Пораженията са неизмерими, дълбинни, стратегически. За поколения напред. Поколения безпаметни, безисторични, безграмотни.  Втората световна война (ВСВ) завърши преди 75 години. Това са 5 поколения. 75 години \"цивилизованият\" Запад \"работи\" усърдно. Какво точно \"работи\"? Подменя историята. Издевателства. Гаври се. Върши го с елегантния садизъм на д-р Менгеле - стои той на рампата в Аушвиц един такъв чистичък, приветлив, финяга просто, и с небрежен жест решава кой ще живее и кой отива в газовите камери. И гърмят жизнерадостни маршове...  От 1945 г. насам Френският институт за изследване на общественото мнение (IFOP) периодично задава един и същ въпрос: \"Коя нация/държава допринесе най-много за победата над нацистка Германия?\". Тогава, след края на ВСВ, французите отговарят: СССР - 57% , САЩ - 20%, Великобритания - 12%, трите страни - 2%.  След 60 години, през 2015 г., отговорите са съвсем различни: СССР - 23%, САЩ - 58%, Великобритания - 18%, трите страни - 5%.  Пак през 2015 г. Британската социологическа агенция YouGov проведе анкета със същия въпрос в 8 държави - САЩ, Германия, Великобритания, Франция, Швеция, Дания, Норвегия и Финландия. Според американците безспорният победител са те самите - 55%. Така мислят и половината французи, 37% от германците, над 1/3 от датчаните, шведите и финландците, 1/4 от норвежците. Изключението е Великобритания - главната заслуга (50%) е на британците, които \"отпускат\" на САЩ само 14% (през 2018 г. - 9%). На СССР са отредени между 11 и 17%, германците и финландците са по-щедри - близо 1/4 признават приноса на Червената армия. Изследването на YouGov от 2018 г. не се различава много.  И най-поразителното - между 25 и 30% от гражданите на тези 8 държави отговарят \"не знам\"! Целта е постигната.  Днес, 75 години след войната, 90% от французите са абсолютно убедени, че САЩ са победителите и освободителите на Европа: \"Слава Богу, че дойдоха американците и ни освободиха от фашизма! А Русия силно ли пострада във войната?\" - това ще чуете във Франция днес. А това ще чуете в Италия: \"Какъв Ден на Победата празнуват руснаците?! Американците победиха! Каква Русия?!\"  Ето какво: \"САЩ победиха, СССР само помагаше на нашата армия\" (така мисли и Доналд Тръмп), \"Американската армия първа влезе в Берлин\", \"Ние, американците, спасихме Русия от Хитлер\", \"Не СССР, а съюзниците победиха Хитлер\"...  А кои са съюзниците? Ето кои: \"САЩ, Англия, Полша, Нидерландия, може би Русия\"... И още? \"Белгия, Франция, Канада, Австрия, навярно Австралия, Италия, за СССР не съм сигурен\"...  А кои загубиха войната? Ето кои: \"Русия загуби, Япония загуби, Германия загуби\"...  Все пак кой е агресорът? Ето кой: \"СССР първи нападна Хитлер\"! \"Сталин хвърли атомните бомби над Япония\"! Ами да! В детската енциклопедия за войната (World War II for Kids) пише: \"8 август - Русия обявява война на Япония; 9 август - атомна бомба пада (!) над Нагасаки\". Чия е тази атомна бомба, дето е паднала тъй небрежно, по невнимание, очевидно? И като как е паднала? И  Русия, естествено. Знае го всяко американско дете. Енциклопедийката има два предговора - от Бил Клинтън и Джон Маккейн. Има и упражнения. Например - как да пестим маслото, за да разберем какви лишения са преживели американците. Кажете на някой ленинградски блокадник как да пести маслото!  Ако човек чете американските вестници, ще остане с впечатлението (трябва да остане и думата е именно \"впечатление\"!), че във войната са загинали 16 млн. американци. От което следва, че нито един американски войник не се е завърнал. В Ню Орлеан е Националният музей на ВСВ. Разгледах го виртуално. Грандиозен! Спектакуларен! Какво ли няма там! Танкове, самолети, камиони, джипове, джунгли, пустини, бункери, D-Day, оръжия, знамена, ефекти всякакви, възстановка на американски дом от епохата, с камина и военни униформи в гардероба...  А какво няма? Няма нито една снимка от гигантските паради на американските нацисти. Няма Холокост. Изобщо. Няма гета, концлагери, газови камери, \"Циклон Б\", крематориуми. СССР е споменат на три пана с по три изречения:  А) През 1917 г. болшевиките взели властта, унищожили частната собственост и после основали Коминтерна;  Б) 23 август 1939 г., пактът Рибентроп-Молотов, цитат: \"Нацистка Германия и СССР шокираха света, като подписаха договор за ненападение. Войната в Европа стана неизбежна\". Ерго - светът изобщо, ама никак не е шокиран от Мюнхенския сговор през 1938 г., обрекъл на гибел Чехословакия, нито от серията договори за ненападение между нацистка Германия, от една страна, и Полша (1934), Англия и Франция (1938), Литва, Италия, Дания, Естония, Латвия (1939). Тези две изречения изпреварват с 19 години (музеят е открит 2000 г.) позорната профашистка резолюция на Европарлмента от септември м.г., според която не друг, а СССР е виновникът за войната. Изпреварват, предначертават и предопределят. Същите две изречения ще прочетете и в детската енциклопедия. Да знаят децата, да се учат.    В) 22 юни 1941 г., цитат: \"Малцина вярваха, че Съветите могат да противостоят на 3 млн. войници и 20 мощни танкови дивизии. До септември немците убиха милиони съветски войници и наближаваха Москва\". После, обаче, Берлин паднал. Някак си.  Видях прелюбопитен разговор между един досаден журналист и уредник на музея. \"Къде мога да науча за ролята на СССР във войната?, пита досадният журналист. \"Чия роля?!\", пита уредникът изумен. \"На СССР!\", упорства журналистът. \"А, комунистите... Нашият музей е изобщо за войната, не се впускаме в такива детайли и подробности\", отвръща уредникът отегчен. Ленинград? Сталинград? Курск? Севастопол? 27 милиона загинали? Детайли и подробности. Дребни и незначителни. В медиите думата \"съветски\" винаги е в съчетание с \"хегемония, агресия, окупация\". На единия полюс - полюса на злото, са нацистка Германия и СССР; на другия са САЩ - победителите на всемирното зло. \"Америка, Британия и техните съюзници (кои съюзници, за Бога? - б.а.) преодоляха два режима, нямащи равни в историята по своята мощ, варварство и експанзионизъм. Америка не просто спря нацистката военна машина, тя я унищожи\" (The Wall Street Journal). Хитлер е един симпатичен \"хазартен играч, който погрешно заложил на операция \"Барбароса\", без да се вслуша в съветите на своите генерали\" (Daily Mail). Обаче \"Сталин е най-страшният човек на своето време. В общественото съзнание той се асоциира с определения като \"чудовище\", \"гадина\", \"палач\". Когато говориш за него, тези думи с лекота излитат от езика\" (The Independent и Newsweek). Аз съм последният човек, който ще се възторгва от Сталин, но миличкият, безобиден Хитлер, тоз заблуден карък в световното казино, ми идва в повече.  Но има един драматичен въпрос: как СССР нарита Хитлер и освободи Европа? Според медиите причините за туй велико нещастие са две: зимата и недалновидните германски генерали (които, помните, давали добри и правилни съвети на Хитлер, ама той не слушал). Така е в САЩ и в Западна Европа. А в Източна? В Източна ударно преправят историята. За да бъдат в \"крак с времето\". Да се впишат в модния идеологически менстрийм, щото са малце изостанали. Да се подредят откъм \"правилната страна\". Да се дерусифицират, десъветизират и декомунизират, че да се цивилизоват и те най-сетне!  Преди 30 години на въпроса \"Срещу кого воюват САЩ във ВСВ?\" американските ученици отговаряха уверено: \"Срещу СССР!\" Ние се смеехме. Те и сега отговарят така. Днес на въпроса \"Срещу кого воюва Русия във ВСВ?\" българските ученици отговарят уверено: \"Срещу САЩ!\". Вече не се смеем. Те и утре ще отговарят така. Това е резултатът от 30-годишния заговор срещу историята. Две безпаметни поколения. 30 гимназиални випуска! Те не знаят нищо. Фашизъм, антифашизъм, съпротива... Не знаят. Не трябва да знаят. антифашистите - нек'ви комуняги, мандраджии, бандюги, цървули, каскети и няколко заблудени поети... Учебниците по история са фалшификат, щедро финансиран от властта под натиска на трима-четирима обществено известни измамници и мракобеси. И МОН се подчинява безропотно на тези хищни, алчни, нагли, отгледани, обгрижени  бездарници и наемници на лъжата! Те знаят, че лъжат. За това им плащат. При ГЕРБ политиката на обезграмотяване придоби гибелни измерения. Аз няма да изброявам всички документални, изобличителни и аналитични публикации в ДУМА - те са тонове! Просто - четете ДУМА!        Ако пък си мислите, че войната е приключила през 1945 г., имате много здраве от The Financial Times! \"Втората световна война завърши едва тогава, когато СССР престана да съществува\". Точка. Да благодарим за това откровение в американски стил, типичен за някой saloon в Дивия Запад: \"Умри, пълзи, подчини се! Ако ли не - ще те изям!\" Това е целта и мисията на \"цивилизования\" Запад през последните 75 години. А именно - СССР да го няма.  \"Най-накрая стигнахме до най-лакомото късче - Русия. Основният джакпот е заложен - цялата държава!\", възкликна лакомникът Сорос през 1992 г., току след разпада на СССР.  \"Аз предпочитам в Русия да има хаос и гражданска война пред обединението й в единна, силна държава\", добави Кисинджър през 1995 г.  \"Новият световен ред при хегемонията на САЩ се създава против Русия, за сметка на Русия и върху руините на Русия. Русия ще бъде раздробена и под опека. Русия е една излишна страна\", постанови Бжежински през 1997. \"Русия да бъде разчленена на 4, 7, 26, 45 или 52 държави и държавици\", предвиждаха Харвардски, Хюстънски и прочее проекти. Изобщо: от Русия се очаква и изисква да легне и да мре.  На което Русия отговаря любезно: Кукиш!  Залозите в световното казино продължават. Аман от хора, които не познават историята!    ", "date": "2020.01.22", "title": "Кога (ще) свърши войната?"}
{"url": "https://duma.bg/ne-sme-bogove-n207419", "text": "\"Момче или момиче искате?\" - бъдещите родители често чуват този въпрос. Съответният желан отговор вече може да се осъществява на практика, след като в някои щати на Америка и северната част на Кипър се предоставя възможност да се направи този (полу)осъзнат съдбоносен избор. Обаче. Доколко са законни подобни процедури? Кой носи отговорност, ако нещо се обърка? Има ли място за етика, когато над всичко свято се издигат парите, прибирани от специалисти по репродуктивна медицина, и прищявките на кандидатите за мама и татко, подплатени с дебели портфейли и златни кредитни карти? Такива въпроси може да се задават безкрай. Има ли кой да отговори на тях? Щом днес се дава правото да се посочи полът на детето, утре някой ще плати за определен цвят на очите или косата му, а другата седмица ще се сети да настоява за по-висок коефициент на интелигентност. И какво следва? Нима в предродилните клиники ще се влиза като в супермаркет, където може да се поръчат определена визия и качества на чаканото отроче? Ще измислят ли и \"горещи промоции\" - плащате за 10 предпочитания, а 11-ото е подарък? Или ако искате \"тяло на Давид\", ще имате и \"гръцки нос\" само на половин цена? Въпреки че са атеисти, със сигурност някои ще се сетят в този случай за Господ. Но ще се намерят и такива, които с радост биха се възползвали от \"напредъка на технологиите\". Харесва ли ви? Не? Въпрос на нагласа. И на състоянието на банковата сметка. Замислете се обаче: ако лично вие имахте възможността да изберете пола на детето си - това, което вече имате, бихте ли се възползвали? Трудно е да си го представите? Тогава питайте собствените си родители за същото. И им благодарете. Защото не са богове. И именно заради този факт сте такива, каквито се появихте на бял свят - според моментното решение на провидението или щастливата случайност на природата.", "date": "2020.01.22", "title": "Не сме богове"}
{"url": "https://duma.bg/nosht-bez-shampioni-n207420", "text": "Колкото повече пропада българският спорт, толкова повече церемонии организира властта, за да отбележи възхода на този социален феномен. Без да омаловажавам резултатите на спортистите и треньорите им, крупните успехи на предшествениците им в миналото рязко контрастират с тенденцията към постоянен регрес на достиженията. Да припомним представянето на състезателите ни на олимпиади, където след титлата на Румяна Нейкова от Пекин 2008 нямаме други шампиони. След Игрите в Китай начело на спорта ни бе издигнат треньорът и съпруг на шампионката - доц. Свилен Нейков. В резултат - загубихме доказан специалист, а спортът продължи да се спуска шеметно надолу. Сменилият го в следващите кабинети \"Борисов\" бивш лекоатлет Красен Кралев, май ще бъде запомнен повече с появите си по спортни събития, отколкото с успехи в тях.  Варненецът дори не знае колко малко отличия имахме в олимпийски дисциплини през изминалата 2019 г. Нито колко квоти имат спортистите ни за Токио 2020. Докато по телевизиите ни облъчват с реклама за тотализатора и с това колко много олимпийски квоти \"имаме\". Имаме, ама на куково лято! Отсега можем да се обзаложим, че в Япония ще изпратим най-малката олимпийска делегация от 60 години. А по-малкото олимпийци гарантират и по-малко отличия. Не успяхме да класираме отбор в колективните спортове и дано \"куфари\" не надуят бройката на делегатите ни. Конкуренцията е все по-неистова. Повечето олимпийски квалификации предстоят, а МОК ограничава масовостта на Игрите с жестоки пресявки. Но е вярно, че дори БОК не отчита колко са бъдещите ни олимпийци. Може би от срам!?  Та така и с \"Нощта на шампионите\", в която шампионите бяха твърде малко. И добре, че бяха награждавани и легенди в българския спорт, та поне малко церемонията да заслужи името си.", "date": "2020.01.22", "title": "Нощ без шампиони"}
{"url": "https://duma.bg/kakvo-poluchihme-n207421", "text": "\"Събитието на 2019 г.\" - посещението на премиера Борисов във Вашингтон, поотшумя, но случващото се напоследък ни кара отново да се върнем към него. Тогава в официалния стенографски запис от протоколните кадри в началото на срещата между президента Тръмп и българския премиер американският държавен глава казва буквално \"Ще имаме срещи след малко. Вие (Борисов) сте с вашите официални представители, аз съм с моите. Ще имаме много продуктивни срещи. Те (България) са поръчали Ф-35 и други неща. Купуват много военно оборудване от САЩ - най-доброто оборудване в света!\"  Не е много за учудване, че сегашният домакин на Белия дом се изказва неподготвен, въпреки че става дума за най-важния аспект в отношенията между България и САЩ - военното сътрудничество и, по-специално, покупката на изтребители. Все пак нашата страна даде над 1 милиард евро за осем самолета Ф-16. Както се казва в подобни случаи, пито - платено. В началото на този месец, след посещението на друг премиер във Вашингтон - гръцкият, се появи информация, че южната ни съседка ще модернизира военната си авиация, като купи от САЩ 24 изтребителя Ф-35. Ескадрилата самолети Ф-35, заедно с инфраструктурата, ще струва 3 милиарда евро, като начинът на финансиране и изплащане ще стане ясен след края на преговорите. Очаква се в края на този месец и Полша да подпише споразумение със САЩ за придобиване на 32 бойни самолета Ф-35. Цената на договора се изчислява на 6.5 млрд. долара, но във Варшава смятат това за стартова цена и в хода на преговорите тя ще намалее. Като сложим чертата, се вижда, че и трите държави плащат, общо взето, еднакво за един самолет. Въпросът е в бойните възможности, при които Ф-16 логично е далеч зад Ф-35. Така за едни и същи пари Гърция и Полша ще получат \"Фолксваген\", а България индийска \"Тата\". Явно на толкова оценява българското раболепие новият ни по-голям брат.   ", "date": "2020.01.22", "title": "Какво получихме "}
{"url": "https://duma.bg/sportat-po-televiziyata-ludogorets-igrae-v-turtsiya-novi-machove-ot-angliya-ispaniya-i-frantsiya-kakto-i-austrelian-oupan-n207456", "text": "16.00 Лудогорец - Пяст (Пол) 22.15 Ман Юнайтед - Бърнли 21.30 Лестър - Уест Хем 20.00 Елче - Атлетик Б 22.00 Реймс - ПСЖ 13.00 Касъмпаша - Аланияспор 19.30 Бешикташ - Ерзурумспор 20.55 и 1.55 \"Аустрелиън оупън\"", "date": "2020.01.22", "title": "Спортът по телевизията, Лудогорец играе в Турция, нови мачове от Англия, Испания и Франция, както и \"Аустрелиън оупън\""}
{"url": "https://duma.bg/bnr-v-maglata-na-neyasnotite-n207418", "text": "Българското национално радио (БНР) е на прага на нов етап - поредният нов генерален директор би трябвало да стане ясен днес. Без значение кой от шестимата кандидати ще получи поста, медията ще продължи да тъне в проблеми, а проверките на финансовото й състояние ще бъдат ясни след месеци. Все още не е ясно колко ще продължи \"да работи\" и временната парламентарна комисия, която трябваше да установи имало ли е цензура в БНР и защо замлъкна ефирното излъчване на програма \"Хоризонт\" в средата на септември миналата година. Въпреки че докладът за харчовете на БНР трябваше да е готов до края на този месец, това няма да стане поне до 10 март. Миналата седмица членовете на парламентарната бюджетна комисия решиха да удължат срока, през който Сметната палата ще одитира радиото. Председателят на Сметната палата Цветан Цветков се оправда, че отлагането е поради твърде широкия обхват на проверката. Одитът обхваща периода от 1 януари 2017 г. до 30 септември 2019 г. и беше възложен по предложение на ГЕРБ след казуса със спирането на \"Хоризонт\". Временната комисия в НС, която трябваше да установи причините за замлъкването на ефирния сигнал, както и дали има цензура, също не стигна доникъде преди финалния етап от конкурса за нов генерален директор. Чак на следващото й заседание ще бъдат изслушани журналисти от БНР, а скандалите там не са спирали... А всичко започна с 13 септември, когато ефирният сигнал на \"Хоризонт\" замлъкна безпрецедентно. Костов се оправда с профилактика, а пряката вина бе прехвърлена на техническия директор Пламен Костов. Въпросното прекратяване на излъчването е извън всякакви графици, подчертаха от прокуратурата и ДАНС след проверка по казуса. Сигналът на радиото е спрян от самата сграда на бул. \"Драган Цанков\". Предавателите не са изключвани, нито пък НУРТС е спирала своите съоръжения. От проверката обаче не става ясно защо е направено всичко това. В същото време журналистката Силвия Великова се оплака от цензура, както и че е махната от съдебния ресор. Радиоводещата обяви, че Светослав Костов се оплакал от натиск \"отгоре\". Всичко това обаче все още е в полето на изясняването и казусът повече прилича на  Заваляха подписки както в нейна защита, така и в подкрепа на Костов. Колеги застанаха срещу колеги, дори се стигна до физически сблъсъци по коридорите. В деня, в който бе дадено началото на делото на Светослав Костов срещу Съвета за електронни медии (СЕМ), регулаторният орган започна първите изслушвания за избора на негов наследник. Скоростта и мотивите на СЕМ да го отстрани дадоха повод на адвокатите му да твърдят, че той е освободен незаконно. Законът за радиото и телевизията (ЗРТ) предвижда процедура за предсрочно освобождаване на БНР шефа, ако \"извършва или допуска извършването от други лица на груби или системни нарушения на разпоредбите относно принципите за осъществяване на дейността на радио- и телевизионните оператори\". Първоначално Бетина Жотева (квота на президента Росен Плевнелиев) и Галина Георгиева (квота на ГЕРБ) гласуваха \"въздържал се\" за откриването на  с мотива, че е извършено само едно нарушение, което не е достатъчно според законовите изисквания. Седмица по-късно размислиха и се присъединиха към желаещите да го махнат. Така с 5 гласа Костов остана без работа в БНР. На заседанието по отстраняването му се чуха и доста тежки критики и то точно от хора, които в края на юни станаха причината той да оглави медията. Само няколко месеца по-рано Жотева, Розита Еленова и София Владимирова предпочетоха Костов за шеф на общественото радио. Тогава другият финалист, Митко Димитров, който и сега е сред мераклиите да оглавят БНР, получи само гласовете на Ивелина Димитрова (квота на президента Румен Радев) и Иво Атанасов (вече бивша квота на президента Георги Първанов).  Тази седмица защитата на уволнения БНР шеф внесе допълнителни доказателства по тезата за неправомерното уволнение. Съдията даде 10-дневен срок за запознаване с материалите, а следващото заседание по казуса е насрочено за 16 март. Адвокатите обаче не предоставиха договора за управление на Костов, както и протокол от заседанието, на което бе избран за директор на радиото. Евентуалнен позитивен за Костов изход означава, че той ще бъде върнат като генерален директор, а избраният към онзи момент нов началник на радиото ще трябва да си тръгне. Това допълнително ще нагнети  без значение кой ще бъде избран днес и какви хора ще попаднат е ръководния екип. До финалната фаза стигнаха Жени Гаджалова, Антон Митов, Андон Балтаков, Митко Димитров, Даниела Манолова и Александър Велев. Валерий Тодоров бе отстранен от конкурса с мотива, че не е бил заличен като управител и съдружник в търговско дружество. Той твърди, че е прекратил участието си в дружеството своевременно. По думите му е възможно вписването в Търговския регистър да се е забавило, но се е случило преди обявената от СЕМ дата. Тодоров видя тенденциозност в решенията на регулатора, членовете на който и друг път са обвинявани в пристрастност и липса на експертност. Заради скандала той попита дали не е време за преразглеждане дейността и работата на СЕМ, а членовете на регулатора да бъдат избирани чрез конкурс и в Съвета да се вкара обществена квота. Освен юридическите казуси БНР има сериозни финансови проблеми, също като БНТ. Това личи и от изказванията на кандидатите за генерални директори. Затова и народните представители са се концентрирали точно върху този аспект от ЗРТ - депутати и от мнозинството, и от опозицията работят по различни законодателни инициативи, свързани с на обществените медии. Появиха се спекулации, че БСП иска въвеждането на данък Телевизия, което бе категорично отречено от социалистите. \"Такъв данък-такса, ако трябва да сме точни, съществува в българското законодателство от десетки години. Тя не е прилагана досега и не трябва да се прилага! Ние предлагаме тя да бъде официално отменена и вместо това да бъде създаден фонд \"Радио и телевизия\", който да функционира като буфер между парламента, приемащ бюджета, и генералните директори на БНР и БНТ, които го изразходват\", обясни пред ДУМА в края на септември народният представител от БСП Крум Зарков. Сформирани са няколко работни и експертни групи, които да бистрят изменения в ЗРТ, основно насочени към финансирането на БНТ и БНР, но резултатите отново са в сферата на мъглата. Изборът на генерален директор на БНР, който ще се случи днес, е само част от картинката, но окончателната ситуация ще стане ясна едва през март. Дотогава би трябвало да има данни за скандала в \"Хоризонт\", който позаглъхна, докато лагерите се пренастройват за ръководните рокади. За финансирането на обществените медии и парите, с които БНР би трябвало да разполага, също ще е дадена насока. Каквото и да се случи обаче, работата на новия БНР шеф няма да е никак лесна.", "date": "2020.01.22", "title": " БНР в мъглата на неяснотите "}
{"url": "https://duma.bg/bsp-tarsi-saveti-ot-hidroinzheneri-postroili-yazovirite-u-nas-n207443", "text": "Поканили сме на \"Позитано\" 20 всички големи авторитети, хидроинженери, енергийни специалисти, строили язовирите у нас, обяви Корнелия Нинова в телевизионно интервю. Председателката на БСП обясни, че те знаят за какъв обем са ги строили, за какъв капацитет, къде може да има връзки и къде - не, какво да се избегне и къде може да има опасности. Тя отбеляза, че вече са възникнали съмнения дали стената на \"Бели Искър\" ще издържи и дали жителите на София няма да бъдат изложени на риск. Социалистите смятат, че съоръжението трябва да се ремонтира и този, който не го е направил през последните 5 години, трябва да си понесе отговорността. Криза не може да се гаси с потенциална нова криза и е необходимо първо да се гарантира липсата на опасности и след това да се действа стъпка по стъпка, за да се осигури вода на Перник, категорична бе Нинова. Според нея политиците не са тези, които да дават експертно мнение. \"Нашата работа e политическа. Добри закони, силен контрол, добро управление на сектора\", заяви Нинова. Председателят на БСП подчерта, че вотът на недоверие срещу кабинета не засяга само темата с водата. \"Проблемът е системен и национален и се дължи на крайно некомпетентното управление на целия сектор. Има го в Шумен, Сливен, Търговище, Ловеч, Ботевград, в Перник проблемът е най-остър, но не бива да се съсредоточаваме само там\", подчерта Нинова. Тя припомни, че управляващите са увеличили с 300% цената на водата, а само 1% от мрежата е подновен. \"Средно 60% от водата се губи, за 10 г. не са направили нищо, но пак им е виновен някой от миналото. Сега опират в спасителното си решение на съоръжения, строени в миналото. Търсят спасение в строителството от онова \"лошо минало\", коментира Нинова. Оказа се, че и Ихтиман е пред обявяване на бедствено положение заради недостига на вода, идваща от язовир \"Белмекен\". Двата резервоара в язовира са напълно празни, твърди Фрог нюз, позовавайки се на източници в Министерството на околната среда и водите. Миналата седмица МОСВ е информирано от местната управа за тежкото положение и нуждата от вода за Ихтиман, но реакция нямало. След водната криза в Перник и арестуването на Нено Димов ведомството дори не информира обществеността за проблема, твърдят недоволни жители. Водопроводът към Ихтиман се пълни от реките Ибър и Марица, извиращи над село Радуил. Този водосбор пълни и яз. \"Белмекен\". Преди да достигне Ихтиман, 20-километровият водопровод захранва и общините Самоков, Долна баня и Костенец. През зимата дебитът в тръбата рязко спада заради работата на ВЕЦ \"Белмекен-Сестримо\", която от октомври до 30 април изцяло ползва питейна вода. Така до Ихтиман вода почти не стига, а горните етажи, училищата и детските градини буквално са оставени на сухо.  Квотата на ВиК-София област за подаване на вода към населените места през зимата е 100 литра в секунда. Тя обаче е от 70-те години на 20 век и не може да покрие питейно-битовите нужди на града, особено при увеличените кражби по ВиК мрежата, коментират жители. Според експерти МОСВ може да спаси Ихтиман, като разреши да се пуснат по-големи количества вода от яз.\"Белмекен\".", "date": "2020.01.22", "title": " БСП търси съвети от хидроинженери, построили язовирите у нас"}
{"url": "https://duma.bg/antiteroristi-gi-glasyat-za-ohraniteli-n207442", "text": "ГЕРБ предлагат паралелна на НСО мегаструктура в МВР да отговаря и за охраната на властта. Това предвиждат внесени преди второто четене промени в Закона за МВР. Сред вносителите са бившият вътрешен министър Валентин Радев и шефът на комисията по отбрана Константин Попов, пише \"Сега\". За целта ще се създаде Главна дирекция \"Жандармерия, специални операции и борба с тероризма\", която ще обедини жандармерията със Специализирания отряд за борба с тероризма. Освен охранителни функции, структурата ще действа при сложни ситуации, масови безредици, терористични актове, когато е необходимо по-голяма сила и специални умения. Дирекцията ще пази не само висши държавни служители, а и редови полицаи, данъчни, шефове на агенции, дирекции, комисии и др., ако животът им е застрашен заради работата им. Такава охрана ще има само при \"конкретна застрашеност\". Решението кой да бъде пазен ще взема комисия, състояща се от главния секретар на МВР, шефовете на \"Националната полиция\", ГДБОП и на новата дирекция. Такъв е подходът и при НСО, която охранява само президента, премиера, председателя на Народното събрание, главния прокурор и вицепрезидента. В останалите случаи се предоставя охрана при \"конкретна застрашеност\". На това основание в момента НСО пази Ахмед Доган и Делян Пеевски. В НСО се събира комисия, в която участват шефовете на НСО, ДАНС и главният секретар на МВР, които решават кой от властта да бъде пазен, както и други лица, свързани с националната сигурност, посегателството спрямо които би подронило, отслабило или създало затруднения на властта в републиката. По този текст от Закона за НСО в момента се пази единствено Доган.  От предложението на ГЕРБ не става ясно какво налага тежковъоръжени спецполицаи и барети да пазят чиновниците. Уточнява се само, че вътрешният министър ще издава наредба, в която ще определи видовете охрана, обхвата, както и процедурата за вземане на решения за поемането на охраната. Не става ясно и какво налага да се създава трета структура за специална охрана. Припомняме, че със Закона за защита на лицата, застрашени при наказателно производство, към главния прокурор е създадено и специално Бюро за защита. Освен свидетели, то охранява и всякакви застрашени лица в хода на дадено разследване.  Предложението на управляващите идва на фона на скандалите с НСО около охраната на Пеевски и Доган.", "date": "2020.01.22", "title": "Антитерористи ги гласят за охранители"}
{"url": "https://duma.bg/grisho-sreshtna-22-godishen-yanki-v-melbarn-n207399", "text": "Григор Димитров (№20 в света) излезе рано тази сутрин на \"Маргарет Корт арена\" срещу непознатия Томи Пол (САЩ, №80) във II кръг на \"Аустрелиън оупън\". 22-годишният американец се справи вчера на старта с Леонардо Майер (Арж) с 4:6, 6;4, 6:4, 6:4, но българинът има предимство в този мач, защото почива ден повече. Досега най-добрият ни тенисист и Пол никога не бяха се срещали. Американецът е професионалист от 2015 г., а най-добрият му ранкинг е 79-ото място от края на миналата година. Достигането до II кръг в Мелбърн пък е най-доброто му представяне в турнирите от Големия шлем. Дотук той имаше две отпадания на старта на US Open (2015 и 2017) и едно на \"Ролан Гарос\" (2019). Димитров започна с победа над Хуан Игнасио Лондеро Арж, №52) след обрат. Българинът обясни, че е допуснал много грешки в първия си мач, но е доволен от физическата си форма. При победа над Пол, той ще срещне по-добрия от Мартон Фучович (Унг, №67) и Яник Синер (Ит, №82). Унгарецът отстрани на старта Денис Шаповалов (Кан, №13). В IV кръг победителят от тази част от схемата вероятно ще срещне легендата Роджър Федерер (Швейц, №3).", "date": "2020.01.22", "title": " Гришо срещна 22-годишен янки в Мелбърн"}
{"url": "https://duma.bg/mms-razdade-215-000-lv-n207400", "text": "ММС раздаде 215 000 лв. на най-добрите ни спортисти за 2019 г. в петото издание на помпозната церемония \"Нощта на шампионите\" в София. Парите идват от Българския спортен тотализатор. Биатлонистът Владимир Илиев и боркинята Тайбе Юсеин бяха отличени за най-добри спортисти. Илиев спечели сребърен медал в индивидуалната дисциплината на 20 км на Световното в Йостерсунд пролетта, а през декември заслужи и приза \"Спортист на годината\". Но тогава и сега стартовете му за Световната купа попречиха да получи наградите си. Юсеин стана европейска шампионка и световна вицешампионка, но незаслужено бе пренебрегната в анкетата за \"Спортист на годината\", която спечели през 2018 г. Двамата взеха премии по 25 000 лв. (за сребърните световни отличия). За отбор на годината бе обявен националният ансамбъл по художествена гимнастика, който дублира наградата от \"Спортист на годината\". Симона Дянкова, Стефани Кирякова, Мадлен Радуканова, Ерика Зафирова и Лаура Траатс, които спечелиха бронз в многобоя и сребро от финала с топки на Световното в Баку, ще поделят 50 000 лв. Треньор на годината е архитектът на успехите на българската художествена гимнастика Весела Димитрова, но тя раздели наградата с наставника на националите по вдигане на тежести Иван Иванов. Двамата също получиха премии по 25 000 лв. В категорията \"Спортист с увреждания\" №1 е параатлетът Християн Стоянов. Габровецът стана световен парашампион в бягането на 1500 м в Доха и заслужи чек за 10 000 лв. Треньорът му Евгени Игнатов беше награден с 5000 лв. Наградата за деца до 16 години спечели плувецът Йосиф Миладинов. Той стана трети в света при юношите на 50 м бътерфлай и втори в Европа на 100 м в същия стил, като покри олимпийски норматив \"А\" за Токио. Плувецът и треньорът му Стефан Георгиев заслужиха по 5000 лв.  Най-успешна до 18 г. е Йоана Илиева, която спечели Световната купа на сабя за девойки. Тя и треньорът й Ивайло Воденов получиха премии по 10 000 лв. С толкова бяха отличени и най-добрият млад спортист до 23 г. Божидар Андреев, и треньорът му Пламен Братойчев. Щангистът направи изключителен сезон, в който стана европейски шампион за мъже в кат. до 73 кг през април в Батуми, извоюва бронз на Световното в Патая през септември, а после грабна и евротитла (до 23 г.) в Букурещ в кат. до 81 кг.  Притеснителното в церемонията, организирана от ММС, беше, че реално нямаме нито един световен шампион за 2019 г. Конфуза замазаха (донякъде) бивши шампиони, които бяха отличени - Таня Богомилова (плуване), Александър Томов (борба), Йото Йотов (щанги),    \"Това, което ме притеснява, е, че вече се радваме и се награждаваме за сребърен медал, за второ и трето място. Навремето не беше така. За съжаление спортът изисква средства, както беше едно време. И всички ние от бизнеса трябва да се замислим какво можем да направим за спорта\", обяви собственикът на Лудогорец Кирил Домусчиев, който получи \"Венец на победителя\" за меценат на годината. Отличие взеха още Петър Попангелов (ски), Валентин Михов (футбол), Цено Ценов (борба), Александър Александров (председател на фондация \"Играй с развитие), Георги Аврамчев (плуване) и Илия Лалов (председател на Параолимпийската федерация).", "date": "2020.01.22", "title": "ММС раздаде 215 000 лв."}
{"url": "https://duma.bg/uvekovechavat-kuin-na-britanska-moneta-n207401", "text": "\"Куин\" става първата група, увековечена на  монета. Тя ще се присъедини към кралица Елизабет II върху нова парична единица. Нейно величество ще е от лицевата страна, а придружаващият я образ - от обратната. С известната банда започва серията Music Legends (\"Музикални легенди\"), произведена от официалния Британски монетен двор. Парата изобразява инструментите, на които свирят вокалистът Фреди Меркюри, китаристът Брайън Мей, барабанистът Роджър Тейлър и бас китаристът Джон Дийкън. Виждат се микрофонът на фронтмена със запазена марка и пианото Bechstein с три натиснати клавиша, представляващи нотки от мелодията на техния забележителен хит от 1975 г. \"Бохемска рапсодия\". С номинална стойност 5 паунда (6,50 долара, 5,85 евро) за колекционерите монетата струва 13 британски лири в блестящата й форма на прототип.", "date": "2020.01.22", "title": "Увековечават \"Куин\" на британска монета"}
{"url": "https://duma.bg/napraviha-sandvich-sas-zemyata-n207402", "text": "Студент от Нова Зеландия направи виртуален сандвич със Земята, като намери партньор за начинанието си в Испания, съобщи \"Дейли мейл\". Младежът решил да изпълни експеримента, като постави филия на определено място в Оукланд и в същото време друг човек сложи друго парче хляб на точно противоположната точка на планетата ни. С помощта на приложение в уебсайт ентусиастът изчислил, че ако едната филия е на плажа Бъкланд бийч в Оукланд, другата трябва да е на конкретно място в Западна Испания, на около 90 км от Малага. И намерил съмишленик от Испания в социалната мрежа Реддит. Инициаторът от Нова Зеландия се снимал на точното място, което бил отбелязал и с националното знаме и поставил филия хляб на пясъка. По същото време виртуалният му партньор сторил това на уреченото място, западно от Малага. За да подсили ефекта и да отпразнува събитието, новозеландецът изрязал с лазер артистично изображение на \"сандвича\" върху 20 филии хляб. Публикацията за събитието в социалната мрежа предизвикала възхищението на останалите потребители.", "date": "2020.01.22", "title": " Направиха сандвич със Земята"}
{"url": "https://duma.bg/bliznatsi-osuetiha-rekord-na-gines-n207404", "text": "Опит да бъде подобрен рекорд на Гинес за най-много близнаци на едно място се провали, след като на призива се отзовали прекалено много хора, съобщи Би Би Си. В Шри Ланка специална организация призова родените в един ден братя и сестри да се явят на стадион в столицата Коломбо с идеята да подобрят постижението на Тайван, където през 1999 г. бяха преброени 3961 двойки, 37 тройки и 4 четворки близнаци. Заради тълпите се образували безкрайни опашки пред пунктовете за регистрация и проверка на рождените свидетелства. Стриктните правила на Гинес за провеждането на проявата били нарушени и официално преброяване така и не било направено. Организаторите се надяваха да счупят рекорда, като покажат 5000 двойки близнаци на едно място. Много от участниците казали, че нямат против да се направи нов опит, така че вероятно пак ще има събиране на близнаци.", "date": "2020.01.22", "title": "Близнаци осуетиха рекорд на Гинес"}
{"url": "https://duma.bg/ustanoviha-kakvo-nay-chesto-kradat-horata-ot-hotelite-n207403", "text": "Не е тайна, че много гости на хотелите си прибират различни предмети от тях. Проучване на сайта Wellness Heaven изследва 1157 хотела с четири и пет звезди, разположени предимно в Европа, за да определи предметите, които хората крадат най-често. На седмо място в списъка са батериите, които се задигат предимно от американци, а французите предпочитат да си тръгнат с дистанционни за телевизори. 32,8% от отсядащите в луксозни хотели, крадат шампоани, сапуни и всякакви други продукти за красота и грижа за тялото. Германците и британците са първенци при прибирането на козметика и тоалетни принадлежности от стаите. 33,6% от хотелиерите споделят, че гостите им не връщат приборите от предлагания румсървис. Италианците най-често си харесват чаши за вино, а австрийците си прибират за вкъщи чинии. 39,1% от участващите в изследването съобщават за липсващи писалки в хотелите. 49,3% от хората път крадат закачалки. Дървените са най-трудни за задигане от луксозните хотели, тъй като към тях е закачена аларма. 64,1% от анкетираните посочват, че често гостите си тръгват с халат в куфара. Но на първо място по кражби са хавлиите - 77,5% от отзовалите се да споделят какви са липсите в хотелите се оплакват, че хората най-много си прибират в багажа именно тях.", "date": "2020.01.22", "title": "Установиха какво най-често крадат хората от хотелите"}
{"url": "https://duma.bg/po-vaprosa-za-vnosa-n207415", "text": "Внасяме боклук. Тук той е в недостиг, трябва ни, за да разнообразяваме ландшафта. Плащаме го със здравето си, плащаме сливи за смет. Изнасяме младост, надежда, вяра, упование в доброто. Всяка година по един цял средно голям град изчезва от картата на България - образовани, здрави и млади хора напускат страната, бягат от нея като от чума. Не за друго, а защото тук няма боклук. За какво друго? В същото време наскоро бяха оповестени намерения на правителствени органи да стимулират, да насърчат вноса на кадри от Таджикистан и Узбекистан, които да запълнят липсата на работна ръка у нас. Ами браво! Похвално. Изнасяме българи, внасяме таджики и узбеки. Заменяме родното с чуждо, но упорито отказваме дори да доближим заплатите до средноевропейските. Така е по-удобно. И вероятно - патриотично. Ето така изтича цяла една нация - бавно, упорито, системно, тягостно, безотговорно, злонамерено. Като язовир. Като един загубен и обезсмислен живот, изпепелен от разрухата. И когато изнесем цяла България, може би ще се замислим, че сме попрекалили малко. Ала едва ли. Тук ще сме останали само ние с боклука. И ние в боклука.", "date": "2020.01.22", "title": "По въпроса за вноса "}
{"url": "https://duma.bg/fotografski-izlozhbi-v-natfiz-n207407", "text": "НАТФИЗ представя публично резултата от образованието на двама от студентите си в специалност фотография - във фоайето на Театър НАТФИЗ. След четиригодишна бакалавърска програма Теодора Тодорова е готова да покаже дипломната си изложба, а Симеон Гайтанджиев - да защити магистратурата си. Дипломната изложба на Симеон Гайтанджиев се нарича \"Урбекс\". \"Urbex\"-фотографията (urban exploration) е съвременно направление, което изследва изоставени терени, пространства и структури в градската среда. Снимките са изпълнени в техниката на гумомасления печат. Чрез тази алтернативна фотографска техника, която комбинира маслена боя и релефна акварелна хартия, авторът подсилва драматичната красота на изоставените градски пространства. Експозицията на Теодора Тодорова \"Художествена инерция на реалността\" предлага визуални интерпретации, вдъхновени от шедьоври на световното изобразително наследство. Снимките на младата авторка претворяват известните сюжети в светлината на модерното технологично общество.", "date": "2020.01.22", "title": "Фотографски изложби в НАТФИЗ"}
{"url": "https://duma.bg/meri-boys-bend-stava-na-25-godini-n207408", "text": "Групата започва празненствата с концерт на 25 януари от 20 ч. в \"София лайв клуб\". Там ще бъде и официалното представяне на двойния диск \"Mary Boys Band Collection\", който музикантите издават по повод своята годишнина. Той включва албумите \"Непознати улици\", \"Само за теб\", \"Дългият път към дома\" и \"Щастливи дни\". Ще има гости, звездна изненада, любима музика, ще пеем заедно... На живо за първи път ще прозвучи съвсем нова песен, загатва за програмата Мария Мутафчиева.", "date": "2020.01.22", "title": "\"Мери бойс бенд\" става на 25 години"}
{"url": "https://duma.bg/andrea-di-robilant-razkazva-za-heminguey-v-sofiya-n207409", "text": "Известният италиански писател Андреа ди Робилант ни повежда към Венеция със спиращата дъха биографична история за Ърнест Хемингуей и неговата последна муза. А на 30 януари ще имаме удоволствието да се срещнем с автора на живо в София - в \"Casa Libri\" от 19 ч., входът е свободен. \"Есен във Венеция\", която \"Колибри\" публикува в превод на Надя Баева, връща читателя към есента на 1948 г., когато Ърнест Хемингуей и четвъртата му съпруга посещават за първи път неповторимата Венеция. Тогава той е почти 50-годишен и не е публикувал роман от цяло десетилетие. И ето че не само градът грабва сърцето му, но и негова жителка - Адриана Иванчич, красива венецианка, току-що завършила гимназия. Връзката им (по твърдение и на двамата - чисто платонична) трае дълги години, през които Адриана вдъхновява 30 години по-възрастния Хемингуей да завърши великите си последни творби. В увлекателната книга на Робилант, която по-скоро се чете като роман, отколкото като биография, срещаме любовници, бивши съпруги, приятели, издатели и дори напълно непознати хора, които \"Папа Хемингуей\" увлича в своите празнувания, мании и драми. Андреа ди Робилант е роден в Италия, получил е образованието си в Колумбийския университет, където специализира международни отношения. Автор е на \"Венецианска любов\", \"Лучия: венецианският живот в епохата на Наполеон\", \"Неустоимият север: от Венеция до Гренландия по следите на братята Зен\" и \"В преследване на розата\". Живее в Рим.", "date": "2020.01.22", "title": "Андреа ди Робилант разказва за Хемингуей в София"}
{"url": "https://duma.bg/gerb-grazhdani-za-ekipno-rushene-na-balgariya-n207416", "text": "Само ГЕРБ продължават да си вярват, че са Граждани за eвропейско развитие на България. Какви ли тогава граждани са те? Започваме с последния по хронология скандал - Здравната каса. Значи здравният министър Кирил Ананиев и заместничката му Жени Начева спретнали далавераджийско екипче за източване на Здравната каса с фиктивни дейности и лобистки закони. Като бюрократични пазванти на здравното неравенство двамцата екипно пробутвали закони за обогатяване на частното и мизерстване на общественото здраве, до което иначе опират две трети от българите. Щафетата се поемала от управляващото мнозинство, което също екипно легитимирало вредите и дружно изритвало нормалността от сектора. Накрая частният бизнес колективно си пълнил джобовете от далаверата с болестите, а българите боледуваме масово и мрем най-много в Евросъюза. Минаваме към предпоследната издънка - Перник и водната криза. Нено Димов докара цял град до бедствие. Без вода или на тежък воден режим са и други градове и селища. Този човек се оказа министър на колективните бедствия. Оказва се обаче и друго - не само той е работил ударно да остане Перник на сухо. Бившата пернишка кметица Вяра Церовска и също бившата областна Ирена Соколова спретнали  предизборно екипче \"ни чул-ни видял\" за източването на язовир \"Студена\". Изглежда, са се бояли, че ако спасят града със своевременно алармиране за язовира, ще си загубят постовете. Или, че ако сторят едно добро за града и започнат подмяната на ВиК системата, перничани ще ги намразят до гроб. Няма да се изненадам, ако са си вярвали, че ще спечелят доверието на перничани, като ги оставят без капка вода. Явно из мозъците им е текло мислене наопаки.  Оказва се обаче, че не само тези тримцата са се издънили заради Перник. През 2017-2019 г. социалистите 17 пъти са поставяли в парламента проблема за водата в Перник. Но резултатът бил \"ни чул-ни видял\" - вече от целокупната герберска власт. Цели четири министерства имат отношение към водните ресурси на държавата. Но цяло герберско десетилетие те екипно си пасували за дереджето на водопроводната мрежа и чистата питейна вода на страната. При положение, че до 80% от тази мрежа е още от миналото столетие (че и хилядолетие) и просто плаче за смяна. Гербаджиите се пъчеха с нови автомагистрали, но нехаеха за насъщните водопроводни магистрали.  По едно време те председателстваха ЕС, емнаха се да вкарват Западните Балкани в съюза, сега се напъват и да набутат страната ни в еврозоната. А пък оставиха водоснабдяването на нивото от миналото хилядолетие и на страни от третия свят. Това е все едно да се киприш с лъскав костюм, а отдолу бельото да ти е скъсано и мръсно. ГЕРБ били инвестирали 3 млрд. лева във водния сектор, но на клетата ни държава продължават да й се губят цели 61% от водата, а 400 язовира да са в аварийно състояние. И най-малко 315 000 българи кретат на воден режим. Уж се отървахме от диктаторския режим, ама се натресохме на воден режим. А цената на водата скочи три пъти. Значи ГЕРБ или задружно са си гушнали част от тези пари, или са заслужили да им с лепне баджът \"колективна некадърност\".  Покрай оставката на министъра на колективните бедствия стана ясно, че тя е деветата министерска оставка в правителството на Борисов-3. Девет оставки за три и кусур години прави по три на година. Очевидно Борисов-3 ще остане като правителството на оставките и поставя рекорд не само в най-новата демократичната история на татковината ни, а комай и в Евросъюза. При него България се оказа направо управление в оставка.  Преди Димов, например, заради апартаментгейт си отидоха Цецка Цачева, Цветан Цветанов и двама зам-министри. Като дружен екип те си бяха напазарували евтини жилища. Седем месеца преди това заради катастрофата в Своге имаше три министерски оставки в един и същи ден - министрите на вътрешните работи, на транспорта и на регионалното развитие Валентин Радев, Ивайло Московски и Николай Нанков. Това си беше колективна оставка \"на килограм\". \"Очевидно министерствата ни не са били в състояние да ни предпазят от тази трагедия\", безнадеждно пророни Валентин Радев. Очевидно трагедията е станала заради колективно министерско безхаберие, административна некадърност и прехвърляне на отговорности, казваме пък ние. А Нанков, чието министерство носело основната отговорност, остана в него, макар и понижен до зам-министър. Понеже не беше си свършил работата, герберският лидер явно решил, че това министерство не бива да остава без такъв ценен кадър. Я колко още поле за безхаберие има в тази структура!  Към този екип, който е работил \"всеотдайно\" за смъртта на 20 души, трябва да добавим и Агенцията \"Пътна инфраструктура\". Тя също се правила на \"ни чул, ни видял\" седемте сигнала за опасния участък от пътя край Своге.  Ако върнем лентата по-назад, ще видим, че заради екипни далавери оставки подадоха още трима министри - Румен Порожанов заради аферите с къщите за гости,  Теменужка Петкова заради екипчето с \"кухата купувачка\" на ЧЕЗ, която била нейна стара дружка, и Николай Петров заради обществена поръчка с мъжа, който де факто му е зет. Това че Порожанов трябваше са си ходи заради други гафове (примерно свинската чума), а оставката на Петкова не бе приета, е допълнителен щрих към екипността на герберските издънки.   Добавете към всичко това мръсния въздух, нелегалния вноса на стотици хиляди тонове отпадъци, дори от третия свят. Добавете и икономическата политика на ГЕРБ, при която 20% от българите живеят под линията на бедност и 80% от работещите бъхтят за едва до 900 лева чисти на месец, и няма как да не се запитате дали управляващите не са единен и целеустремен екип на провалите. Дали ГЕРБ не са Граждани за Екипна Разруха на България. Ще им пасне по мярка и Граждани за Екипно Разгръщане на Безхаберието. Изобщо, хората здравата се трудят за ето такъв политически бранд.     ", "date": "2020.01.22", "title": "ГЕРБ - Граждани за Екипно Рушене на България"}
{"url": "https://duma.bg/rezhisorat-uest-haylar-idva-za-yubileya-na-avenyu-q-n207410", "text": "Оригиналният бродуейски мюзикъл, който бе представен за първи път в България през февруари 2017 г., празнува своя 50-и сценичен рожден ден. Специално за юбилейния спектакъл, който ще се играе на 23 януари от 19 ч., в София идва Уест Хайлър - режисьор на мюзикъла. \"Авеню Q\", който бе отличен с награда \"Икар\" за 2018 г. e забавен спектакъл за възрастни, който разглежда чувствителни теми на нашето време по неочакван начин. Всички те са подложени на добронамерена шега, което води към признаване и преодоляване на предразсъдъците и приемане на различията. И тъй като това е добър повод за празник, екипът на \"Авеню Q\" ще организира афтър парти с много музика, импровизации и \"цензурирани\" смешки в популярен столичен клуб.", "date": "2020.01.22", "title": "Режисьорът Уест Хайлър идва за юбилея на \"Авеню Q\""}
{"url": "https://duma.bg/roditelite-kachvat-kilogrami-ot-grizhi-n207405", "text": "Промените в начина на живот, свързани с родителските грижи, често водят до наддаване на телесно тегло, са установили експерти от Кеймбридж. Специалистите анализирали резултатите от десетки предишни проучвания, проследили телесното тегло на участнички на възраст между 15 и 35 години. Оказало се, че жените, които нямат деца, наддават около 7 килограма и половина за 5-6 години. Майките обаче качват допълнителни 1,3 килограма към увеличеното с въпросните 7,5 килограма телесно тегло. Изтощените родители е по-малко вероятно да извършват физически упражнения и по-вероятно да похапват нездравословни храни. Изследването, публикувано в Obesity Reviews, разкрило също, че назначаването на работа и постъпването в университет са други две ключови събития в живота, които водят до наддаване на телесно тегло. Фактът, че даден мъж е станал баща, не води до увеличаване на телесното му тегло, са констатирали учените. Майчинството е свързано със 17-процентно увеличаване на индекса на телесна маса в сравнение с този на бездетните жени. Експертите проследили също наддаването на тегло у представителките на нежния пол през преходния период между завършване на гимназия и постъпване в университет или наемане на работа. Девет проучвания показали, че напускането на средния курс на обучение е свързано с намаляване на извършваните от жените умерени до тежки физически упражнения със 7 минути дневно и на физическата активност на мъжете с 16,4 минути за същия период. Промените са най-големи при приемане във вуз: продължителността на умерените до тежки физически упражнения намаляла с 11,4 минути дневно.", "date": "2020.01.22", "title": " Родителите качват килограми от грижи"}
{"url": "https://duma.bg/fenove-na-levski-darzhavata-e-sreshtu-kluba-n207398", "text": "Феновете от Националния клуб на привържениците на Левски (НКП) обявиха, че държавата се е обърнала срещу \"сините\", които са изправени пред ново безпаричие. Шефът на организацията Степан Хиндлиян обяви, че ще бранят интересите на Левски, а не тези на собственика на клуба Васил Божков. Бизнесменът заплаши, че ще спре парите, ако държавата му отнеме \"Национална лотария\". Поради тази причина Божков индиректно призова феновете за бунт, за да се запази статуквото.  Сред радетелите на идеята е спортният министър Красен Кралев, който твърди, че така ще влизат годишно по още 50 млн. лв. за спорта, но си навлече гнева на \"сините\" фенове. \"Защо не се одържавяват бизнесите на собственика на Литекс, който играе в ЦСКА, или на на Лудогорец - Кирил Домусчиев, за да помагаме на българския спорт? Защо ударът е към спонсора на Левски? Интересно е какво ще се случи с тези 50 млн. лв. Може да стане един чудесен ст. \"Българска армия\" с тях. Защото сме свидетели на тежки юридически пируети, които бяха извършени, за да може фалиралият ЦСКА да се върне в елита. Това се случи не без акушерството на БФС и на държавата\", обяви пред бТВ Хиндлиян. \"Ние сме привърженици на Левски, а не лобисти на лотарията. Темпераментни хора сме и когато интересите ни бъдат нарушени, може подобни протести да се превърнат в неприятни сцени. Но няма да защитаваме корпоративни интереси. В крайна сметка едни будни хора, привърженици на любимия си отбор, непримирими, се оказват по средата на тежки интереси на доста сериозни и влиятелни кръгове, които разпределят нещо помежду си. Водени сме от идеята, че в последните години очевидно има намеса на държавата в Левски\", коментира още Хиндлиян. Следващата среща между феновете и Божков се очаква да е утре.", "date": "2020.01.22", "title": "Фенове на Левски: Държавата е срещу клуба "}
{"url": "https://duma.bg/kratki-novini-n207422", "text": "Украинският пътнически самолет, свален край Техеран, е бил поразен с две зенитни ракети с малък обсег на действие, гласи вторият доклад на иранските власти. Междувременно малко известният ирански депутат Ахмад Хамзех предложи награда от $3 млн. на \"всеки, който убие\" американския президент Доналд Тръмп. Това щяло да бъде акт на възмездие за убийството на иранския генерал Касем Солеймани.  Новите стратегически безпилотни самолети на НАТО \"Глобал хоук\" летят над територията на НАТО, но ще могат да записват случващото се далеч навътре в Русия, заяви норвежкият генсект на пакта Йенс Столтенберг пред норвежкото издание \"Верденс ганг\". Безпилотниците ще могат да останат във въздуха 30 часа без дозареждане. Техните датчици и радари на височина от 18 км ще могат да записват всичко, което се случва в радиус от 200 км. Според Столтенберг Русия и Китай не разполагат с такива дронове. Бившият шеф на Интерпол, китаецът Мън Хунвей, беше осъден в Китай на 13 години и 6 месеца за корупция, предадоха медиите. Мън бе осъден също да плати глоба от 2 млн. юана (около 260 000 евро). През септември 2018 г. той бе в неизвестност за 10-ина дни, след като напусна Лион, където е централата на Интерпол. След това Пекин обяви, че той се е върнал в Китай и е арестуван.  Командването на Саудитска Арабия обяви, че формира първото подразделение на въоръжените сили, изцяло от жени, предадоха агенциите. Преди няколко месеца на жените в кралството бе позволено да служат като младши сержанти в сухопътните или ВВС, да бъдат щабни офицери и да служат в медицинските поделения или в ракетните войски. Откакто принц бин Салман пое фактическото управление на страната, жените могат да шофират, да посещават стадиони по време на състезания, да служат в армията и полицията. Четирима души загинаха при силна зимна буря, преминала през Испания, съобщиха агенциите. Най-сериозно пострадаха Валенсия и Балеарските острови. Ветровете достигнаха скорост от 115 км/ч, а вълните в провинция Валенсия - 8 метра височина. Предупредителни кодове за лошо време обявиха над 30 провинции.", "date": "2020.01.22", "title": "Кратки новини"}
{"url": "https://duma.bg/knizhovna-sreshta-s-blazhka-dimitrova-n207406", "text": "Блажка Димитрова и книгата й \"Живот с нулев отпадък в България\" ще празнуват рожден ден на 24 януари от 18.30 ч. в залата за събития \"В парка\" (в \"Малкото НДК\"). Авторката и издателство \"Ракета\" очакват всички, за които темата за осъзнатия избор какво да купуваме и как да го използваме е важна.", "date": "2020.01.22", "title": " Книжовна среща с Блажка Димитрова"}
