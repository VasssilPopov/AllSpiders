{"url": "https://duma.bg/lyava-partiya-specheli-izborite-vav-finlandiya-n189902", "text": "На парламентарните избори във Финландия опозиционната Социалдемократическа партия (СДП) победи \"на косъм\" антимигрантската партия \"Истинските финландци\", която също е опозиционна. По официални данни СДП е спечелила 17,7 на сто от гласовете, а \"Истинските финландци\" 17,5 процента. Трета е Националната коалиционна партия (НКП) с 16,9% на сто. Следват управляващият \"Финландски център\" (ФЦ) с 13,9%, който загуби 18 мандата, а пети е също опозиционният \"Съюз на \"зелените\" с 11,4% на сто. Останалите партии са с по-малко от 10 процента. Опозиционният \"Ляв съюз\" има 8,6%, опозиционната Шведска народна партия 4,4%, опозиционната Християнска демократична партия - 3,9% на сто.  Лидерът на \"Истинските финландци\" Юси Хала-ахо се оказа най-популярният кандидат в страната - той получи 30 500 гласа в Хелзинкския избирателен окръг. Втори е председателят на \"Левия съюз\" Ли Андерсон с 24 400 гласа. За сравнение лидерът на победилите социалдемократи Анти Рине има само 12 000 гласа. Както съобщи в. \"Илта Саномат\", Хала-ахо е надминал рекорда от 1999 г. на сегашния държавен глава Саули Ниинистьо, който тогава получи в Хелзинки 30 400 гласа.  Резултатът от гласуването не е изненадващ, защото СДП стабилно водеше в предизборните допитвания. Тя ще има 40 мандата, но за сформиране на правителство ще трябва да създаде коалиция. \"Истинските финландци\" имат 39 мандата, НКП 38, а ФЦ - 31 места. Анти Рине съобщи на журналистите, че за сформиране на правителствена коалиция неговата партия \"ще разпрати въпроси до всички останали, за да разбере доколко съвпадат позициите\". Той сподели, че не е готов да каже с кого ще прави коалиционно правителство и отбягна отговора на въпроса за нежеланието да сътрудничи с привържениците на твърдата мигрантска политика в лицето на \"Истинските финландци\". В същото време той подчерта, че за него са \"важни ценностите\". \"С Юси Хала-ахо (лидерът на \"Истинските финландци\" - ред.) те са различни\", каза Анти Рине. Законът е такъв, че в 200-местния парламент правителствената коалиция трябва да има доста по-голяма подкрепа от простото мнозинство от 101 депутата. По принцип социалдемократите могат да се справят с тази задача и без \"Истинските финландци\". Те може да предложат коалиция с НКП и ФЦ, а също с по-малки партии като \"зелените\" и \"Левия съюз\", които спечелиха съответно 20 и 16 мандата.  Общо финландците гласуваха за почти 2500 кандидати от 19 партии. От 5,5-милионното население на страната избирателни права имат 2,45 млн. души. ", "date": "2019.04.16", "title": "Лява партия спечели  изборите във Финландия"}
{"url": "https://duma.bg/kratki-novini-n189896", "text": "В Сърбия са задържани петима членове на една от най-големите наркотрафикантски престъпни групи. Известна повече като \"Америка\", тя е внасяла дрога от България. Арестът бе извършен в момент, когато в известен белградски ресторант бе предадена пратка с дрога\", съобщи държавното радио РТС. Млад мюсюлманин бе задържан в белгийския град Вовър, преди да извърши терористично нападение. 22-годишният мъж отишъл в дома на баба си, за да се сбогува с нея. По време на операцията властите са конфискували лаптоп и мобилни телефони. Властите не разкриват повече подробности.  Командващият Либийската народна армия (ЛНА) Халифа Хафтар включи руски самолети Су-22М3 в атаките срещу позициите на правителството в Триполи, което е подкрепяно от либийски терористи, съобщи rambler.ru. Смята се, че ЛНА разполага минимум с два такива самолета. Посещението на севернокорейския лидер Ким Чен Ун в Русия може да се състои още следващата седмица, съобщи южнокорейската агенция Йонхап. Агенцията твърди, че президентът Владимир Путин ще участва на форума \"Един пояс - един път\", който ще се проведе в Китай на 26-27 април. Смята се, че срещата му с Ким във Владивосток ще се проведе ден-два преди или сред форума.  В редица провинции на Алжир се проведоха мирни студентски маршове с искания за пълна смяна на сегашната политическа система, съобщи агенция Алжир прес. Уличните акции се проведоха в провинциите Оран, Ел-Тарф, Шлеф, Тебеса. Междувременно бившият премиер Али Бенефрис, който е и опозиционен политик, заяви, че трябва да бъдат изпълнени исканията на народния протест. ", "date": "2019.04.16", "title": "Кратки новини"}
{"url": "https://duma.bg/ruski-gigant-investira-v-sasht-n189901", "text": "Руският алуминиев гигант \"Русал\" обяви планове за първата си инвестиция в САЩ, след като санкциите срещу компанията бяха отменени. Санкциите на САЩ бяха премахнати през януари, след като собственикът Олег Дерипаска се оттегли от борда на директорите. „Русал“ заяви, че ще си сътрудничи с американския производител Braidy Industries Inc \"по създаване на съвместен проект в Ашланд, Кентъки, за производство на плосковалцувани алуминиеви продукти за автомобилната индустрия на САЩ\". Това ще бъде най-големият американски завод за студено валцуване\". Първоначално „Русал“ ще инвестира $200 млн. в проекта за $1,7 млрд., съобщиха ръководителите на двете компании.", "date": "2019.04.16", "title": "Руски гигант   инвестира в САЩ"}
{"url": "https://duma.bg/poroshenko-stana-obekt-na-podigravki-n189900", "text": "Билбордове с тила на Петро Порошенко, на които е изписано \"Край\", се появиха дни преди втория тур от президентските избори в Киев и други украински градове. Полицията заяви, че билбордовете нарушават закона, защото на тях не са изписани авторите, разпространителите и тиражът им. След първия тур Владимир Зеленски води с 30% от гласовете срещу 15% на Порошенко. Междувременно социалните мрежи са залети с подигравки към Порошенко заради предизборния му концерт на стадион \"Олимпийски\", на който той пя и танцува. \"Главният клоун на страната, пир по време на чума\", написа Тамра Бабюк. \"Той иска да покаже, че е с младежта. Цирк\", добави Ирина Любченко. \"Прощален концерт на гаранта\", предположи Елена Лебедева. \"Втори Елцин\", написа Олег Васюков.", "date": "2019.04.16", "title": "Порошенко стана  обект на подигравки"}
{"url": "https://duma.bg/shvetsiya-shte-nakazva-ungariya-sas-sanktsii-n189899", "text": "Шведският премиер Стефан Льовен е готов да налага санкции срещу страните от ЕС, които отказват приемането на бежанци, например срещу Унгария. Това Льовен обяви в интервю за вестник \"Дагенс нихетер\".  \"Да, аз съм готов да направя това, отговори премиерът на въпрос за евентуално въвеждане на санкциите. Защото, когато у нас се задейства солидарната отговорност (за приема на мигранти), тя не може бъде носена от една, две или три държави, на нас трябва да ни се помогне\", поясни Стефан Льовен. \"Ако те не са готови да поемат отговорност, то това също трябва да има цена, не трябва да получават средства от ЕС. Унгария е една от най-успешните страни. Недопустимо е страна, получила най-голяма подкрепа от ЕС, да каже: \"Не, ние не поемаме отговорност за миграцията\" Всяка седмица Швеция спира по границите си 150-200 мигранти. През 2015 г. тази страна с население от 9,8 млн. души прие 163 000 бежанци. Това е най-високият показател в Европа на глава от населението.", "date": "2019.04.16", "title": "Швеция ще наказва  Унгария със санкции"}
{"url": "https://duma.bg/sitsiliya-razkri-varvarska-izmama-sas-zastrahovki-n189897", "text": "Полицията в Сицилия арестува 34 души, обвинени  в застрахователни измами, осъществявани след осакатявания на асоциални слоеве от обществото, съобщиха медиите. Престъпната банда събирала токсикомани, алкохолици, хора с умствени увреждания или без пари, нанасяла им травми, включително чупене на крайници, а после прибирала стотици хиляди евро от застрахователите. Самите \"донори\" не виждали почти нищо от тлъстите печалби. След нанесените травми те дълго време се придвижвали с патерици и инвалидни колички. В много от тях крайниците били чупени с чугунени дискове като онези, които се използват в спортните зали, твърди полицията. Местен адвокат оформял документално измамата. ", "date": "2019.04.16", "title": "Сицилия разкри варварска   измама със застраховки"}
{"url": "https://duma.bg/bolezneno-otrezvyavane-ot-opiyanenieto-na-brekzit-n189892", "text": "от Лондон, специално за \"Дума\" Сред британците настъпва болезненото отрезвяване от \"Брекзит\", придружено с тежък махмурлук. Особено бизнесът във Великобритания започва да дава на заден ход, защото ще инкасира загуби поради недостига на евтина работна ръка от Източна Европа. Това главно важи за селскостопанския отрасъл. Британските фермери все още получават субсидии единствено и само от европейските фондове, а плановете им за заместването с местно финансиране засега са главно добри пожелания на хартия. И така ще остане поне докато Лондон е част от ЕС. Плановете на т. нар. Група за европейски изследвания (разбирай твърдо ядро на \"Брекзит\"-ъри) за заместването на източноевропейската работна ръка с някаква друга определено са само \"игра с публиката\" - до момента, освен нашего брата от Източна Европа, никакви други граждани от и извън Британската общност, а особено англичани дори не си правят труда да отидат на полетата, в оранжериите, да се грижат за селскостопанските животни.   общински жилища и раждането на куп деца - точно обратно на твърденията на \"Брекзит\"-ърите, че източноевропейците източвали социалните фондове на Великобритания.  Наред със земеделието сериозно ще пострада и тежката промишленост. Вече са направени планове европейският бизнес да се насочи отвъд Ламанша. И особено в случай на т. нар. твърд \"Брекзит\" - без договор с ЕС. Дори \"Хонда\" затваря един от заводите си в Суиндън, за да го премества на континента и да остави 3500 души без работа. Със съпътстващите производства броят на бъдещите безработни може дори да се удвои. Същите планове бяха обявени от \"Еърбъс\", БМВ и много други големи европейски работодатели и инвеститори. Това не може да не стряска \"Даунинг стрийт\" 10 и Бъкингамския дворец. Появата на огромна армия от безработни е безспорна заплаха за благосъстоянието и социалния мир на британската нация.  Нивото на инвестиции в Обединеното Кралство е паднало драстично. През януари 2017 г. преките чуждестранни инвестиции са в размер на 78,5 млрд. лири, но през януари 2018 г. цифрата е седем пъти по-малка - 10,215 млрд. А през януари 2019 г. инвестициите са вече на ниво 8,525 млрд. - за 2 години спадът на инвестициите е 9 пъти! Този факт е също доста смущаващ и обезпокоителен. Бизнесът и парите обичат спокойствието и предвидимостта, а към момента ситуацията в Обединеното Кралство далеч не е такава. Единствената причина е отново \"Брекзит\". Към момента правителството се опитва с вътрешни финансови ресурси и инжекции в ключови отрасли (като строителството например) да компенсира отлива на свежи капитали и не може да се отрече фактът, че безработицата в страната е под 5%, но в дългосрочен план този отлив неминуемо ще се отрази негативно в социално-икономически аспект. Отделно от този факт при \"твърд\" \"Брекзит\" правителството ще се наложи да назначи още 16 000 цивилни служители, което ще струва на британския данъкоплатец поне 1,5 млрд. лири месечно. Да не говорим за допълнителното невъобразимо натоварване на крайграничната инфраструктура, граничните служби, митниците, трансграничния транспорт и пр. За такъв развой на събитията  В политически и обществен план \"Брекзит\" раздели страната не само политически, а и разкри на повърхността острите противоречия между отделните части на кралството, социалните групи, политическата класа. Докато Англия и Уелс гласуваха за отделянето, Шотландия и Северна Ирландия дадоха вот за оставането в ЕС. Амбициите на шотландската премиерка Никола Стърджън (от редовете на Шотландската Национална партия - СНП) за независимост отдавна не са тайна за никого и при \"твърд\" \"Брекзит\" може да се очаква, че само въпрос на време ще е кога Единбург ще организира нов референдум за отделяне от Великобритания.  Не по-малко сложна е ситуацията в Северна Ирландия. Спокойствието в тази част от Обединеното Кралство, гарантирана със Споразумението от Разпети петък от 1998 г., може да се изпари, ако граница с Република Ирландия стане реалност и се въведе граничен контрол. Въвеждането на \"твърда\" граница може да се окаже взривоопасно и да доведе до атаки срещу полицейски и гранични обекти, както и да дестабилизира положението в региона. Призракът на ИРА все още е твърде жив. В традиционните британски партии също царува относителният хаос на разделението. Консерваторите на премиерката Тереза Мей са разделени до такава степен, че това може да доведе дори до разцепването на най-старата и влиятелна политическа сила във Великобритания.  Положението при лейбъристите е една идея по-розово. Партията засега изглежда по-обединена, въпреки че 9 депутати я напуснаха и създадоха парламентарна група от независими депутати, които поддържат оставането в ЕС.  Либералдемократите водят една целенасочена кампания под мотото \"Най-доброто за Великобритания\" и тяхната петиция за провеждане на нов референдум срещу \"Брекзит\" вече е събрала почти 5 милиона подписа и предстои нейното разглеждане от Британския парламент. Един от най-верните хора на Мей - финансовият министър Филип Хамънд, не отрече възможността от втори вот.  Какво се случва с тези, които бяха на гребена на вълната, когато Великобритания гласува \"за\" напускането от ЕС? От партия ЮКИП на Найджъл Фараж няма и помен. Самият Фараж привидно се оттегли от активната политика, но същевременно не пропуска възможност да се появи публично и да изкаже некомпетентно мнение. Като един от главните знаменосци на \"Брекзит\" запази мястото си на евродепутат и до ден днешен си получава заплатата от същите тези институции, срещу които така пламенно се бореше.    задето хвърли Великобритания в хаос. Това обаче е една от болежките на демокрацията. Бившият външен министър Борис Джонсън се опита да направи \"дворцов преврат\" в Консервативната партия и да седне в креслото на Мей. Превратът обаче не сполучи и Борис \"в знак на протест от плановете на Тереза Мей за \"Брекзит\" (разбирай от яд, че не му мина опитът за комплот) напусна МВнР и се завърна като депутат в парламента. За него също бъдещето не изглежда особено розово, въпреки че живее с почти 20 години по-млада от него любовница. Оказа се, че Борис не бил платил данък върху хонорари, възлизащи на обща сума от 50 000 лири. Също така Джонсън набързо си купил и къща в Съмърсет за неколкостотин хиляди лири, на която също не са платени данъци, а и остава и въпросът откъде той е имал тези пари. Няма да е пресилено, ако Борис Джонсън се окаже клиент на прокуратурата за финансови злоупотреби и укрити данъци. А сега накъде? Пътищата оттук нататък пред Обединеното Кралство не са много, но пък за сметка на това са ясни. Вариант едно - напускане на ЕС на 31 октомври 2019 г. без сделка и последващ хаос. Но това вече ще стане трудно, тъй като депутатите гласуваха, че Великобритания не може да напусне ЕС без сделка. Вариант две - дава се възможност на парламента да намери решение за изход от кризата. Почти невъзможен сценарий, ако Мей и Корбин не се договорят предварително.  Вариант три - повторен референдум. Все по-вероятен вариант. Само че не е ясно дали проевропейското лоби ще успее да консолидира както себе си, така и привържениците за оставането на страната в ЕС. Вариант четири - отлагането на \"Брекзит\" \"до дупка\". Тук също има едно \"ако\" - ако Брюксел позволи подобно поредно отлагане или отлагания. И в Европейската комисия им омръзна от британската неразбория. Все си мисля, че Великобритания ще вземе участие и в изборите за депутати в новия Европарламент. Та нали все още е държава, пълноправен член на ЕС!  Нека все пак да завършим с шега от сферата на типичния английски хумор. Ето един виц по темата: \"...Тъща ми живее постоянно в Гърция. Гласувах за \"Брекзит\" с надеждата да затворят границата и тя да не се върне никога...\"", "date": "2019.04.16", "title": "Болезнено отрезвяване от опиянението на \"Брекзит\""}
{"url": "https://duma.bg/turtsiya-hvana-234-nelegalni-migranti-n189898", "text": "Най-малко 234 нелегални мигранти са били задържани в цяла Турция в неделя, съобщиха властите. В северозападната провинция Одрин, граничеща с България, са задържани 38 мигранти. Други 41 нелегални мигранти бяха арестувани край бреговете на провинция Мугла. Отделно бреговата охрана в провинция Айдин задържа 18 нелегални мигранти в гумена лодка. Един от тях, иракчанин,  пътувал с кучето си Лоли. В друга операция са задържани 137 нелегални мигранти, влезли незаконно в Турция в източната провинция Ван. Гръцкият остров Самос приюти в пренаселените си лагери още 42 мигранти, плавали с надуваема лодка от Турция. ", "date": "2019.04.16", "title": "Турция хвана 234  нелегални мигранти"}
{"url": "https://duma.bg/svobodniyat-svyat-arestuva-demokratsiyata-n189895", "text": "С ареста на Джулиан Асандж паднаха няколко маски от старателно критото лице на света, който смятахме уж за свободен и за мостра на цивилизацията. От 2006 г. австралиецът Джулиан Асандж и създаденият от него информационен портал \"Уикилийкс\" започнаха да разкриват големите и мръсни тайни на политиката. Специално ние, българите, научихме не само детайли от тъмното минало на Бойко Борисов, за което иначе подозирахме, но и нещо още по-значимо - Големият брат му е давал рамо, въпреки криминалното му минало и убийствените грами на няколко посланици на САЩ за премиера ни. Прочетохме нови данни за организираната престъпност в страната ни,  взаимодействието й с политиката и икономическите придобивки на групировките, за основните играчи в тях, кои бизнесмени чии предизборни кампании са финансирали. Разбрахме също, че Америка е била против АЕЦ \"Белене\", което е антибългарска позиция, защото с няколкото хиляди работни места централата щеше да попритъпи демографската ни катастрофа, в която попадна страната ни след 10 ноември. Научихме също, че екземпляри от върхушката ни са бързали да докладват в посолството на САЩ за взетите решения на \"Дондуков\" 1, включително и за спирането на проекта в Белене. И по този начин са газили независимостта на страната си.  Благодарение на Асандж и \"Уикилийкс\" научихме за идеята САЩ да обявят търговска война срещу всяка страна от ЕС, отхвърлила генномодифицираните култури. За военните престъпления на САЩ в Афганистан и Ирак, за обидното отношение във Вашингтон към съюзниците му в Европа, за прегрешенията както на Башар Асад, така и на враговете му. Разбрахме също, че правителството на САЩ подслушвало гражданите си. Че Демократическата партия е нарушила собствените си правила, подкрепяйки Хилъри Клинтън срещу Бърни Сандърс в хода на вътрешнопартийните избори за номинацията на партийния кандидат-президент. Че Хилъри е уличена в подпомагане на \"Ислямска държава\", защото в качеството й на държавен секретар САЩ са въоръжили Саудитска Арабия за $80 млрд., която пък е подкрепяла терористичната формация. И най-интересното - никой не оспори разкритията, никой не казва, че те са лъжа или клевета. Те са самата истина и тъкмо заради нейното огласяване Асандж бе арестуван. И ще бъде съден. Но се получава, че  Западът, който иначе претендира за еднолична праведност, ще съди именно истината. Това е първата от падналите маски. Това, което прави Асандж, се нарича свобода на словото, съответно на мисълта. Но и на действието. Благодарение на него светът извоюва свободата да разбира как го лъжат, съответно и да се пази в бъдеще от лъжите. Надеждата е, че народите ще съхранят свободата на контрол върху избраните от тях правителства и вече няма да бъдат водени за носа. Алжир, сега и Судан са последните примери за тази надежда. Но ето, че точно на тази свобода, смятана иначе за светая светих, бяха сложени белезници и точно тя ще бъде съдена от цивилизация, която претендира да е най-свободната. Ето ви втората паднала маска. Следващата паднала маска засяга още една светая светих на Запада. Свободата на мисълта е искрата, която запалва двигателя на демокрацията. Без тази искра тя не тръгва. И щом арестуваш свободата на словото, значи пращаш зад решетките и демокрацията. Че и се гласиш да я оставиш там до живот. И как ли светът да ти вярва, ако след това разпространяваш демокрацията.  Накрая с ареста на Асандж Западът изпадна до положението на средновековната инквизиция, която е преследвала знанието. Както съдът на Светата инквизиция е осъдил Галилей да се отрече от идеята за движението на Земята или е пратил на кладата Джордано Бруно, защото е вярвал в безкрайността на Вселената, така векове по-късно Западът преследва познанието за управлението на света, просветеността да се очовечават властта, междудържавните отношения, изобщо международна политика. Притежавайки най-добрите университети, оказва се, че Западът преследва знанието.  Падналите маски станаха толкова много, че ти ли идва инстинктивно да отвърнеш поглед от оголеното лице.    ", "date": "2019.04.16", "title": " Свободният свят арестува демокрацията"}
{"url": "https://duma.bg/bryuksel-podpechata-gazovata-direktiva-n189903", "text": "Европейският съвет окончателно одобри поправките към Газовата директива на ЕС, които ще позволят на Брюксел да разшири контрола върху морските газопроводи, по-специално върху \"Северен поток 2\", съобщи пресслужбата на съвета. В съобщението се казва, че одобрението на документа е минало без обсъждане, което се очакваше. Съответните нормативни документи ще бъдат публикувани в най-близко време в Официалния журнал на ЕС, а 20 дни след това новият закон ще влезе в сила.  Европейският съвет подчерта, че след влизането в сила на новите поправки страните членки ще разполагат с 9 месеца, за да ги вкарат в националното си законодателство. Всички технически процедури ЕС смята да изпълни до края на 2019 г., защото модифицираната Газова директива трябва да влезе в сила до пускането на \"Северен поток 2\", за да може нейното  действие да се разпростре върху този проект. Това поясни ръководителят на генералния директорат на Еврокомисията по енергетиката Доминик Ристори. Планирано е \"Северен поток 2\" да влезе в експлоатация до края на 2019 г.  Доработената директива разпространява енергийните норми на ЕС върху морските газопроводи от трети страни извън общността в държавите от Евросъюза. Съгласно нормите на Третия енергопакет на ЕС операторът на \"Северен поток 2\" трябва да бъде независима от \"Газпром\" компания, а 50% от мощността на газопровода трябва да бъдат резервирани за газ от независими доставчици, което може за неопределено време да остави тръбата наполовина празна.  Германия извоюва значително смекчаване на тези поправки, защото в заключителния текст се казва, че решението да се направят изключения от тези норми за руския проект ще взима не Брюксел, а държавата от ЕС, където газопроводът влиза на европейска територия. В случая със \"Северен поток 2\" това е самата Германия. Все пак тези решения ще се взимат след консултации с Брюксел.  Според оценките на повечето европейски експерти в този си вид Газовата директива няма да блокира строителството на \"Северен поток 2\", но може да създаде проблеми и неопределеност за инвеститорите, по-специално за сроковете по неговото изплащане. ", "date": "2019.04.16", "title": "Брюксел подпечата  Газовата директива"}
{"url": "https://duma.bg/koy-shte-bade-noviyat-shef-na-etsb-n189894", "text": "Преди година и половина министрите на финансите от еврозоната избраха испанския министър на икономиката Луис де Гуиндос за вицепрезидент на Европейската централна банка(ЕЦБ). Де Гуиндос се изправи срещу само един кандидат - гуверньора на ирландската централна банка Филип Лейн, но по-късно Ирландия го оттегли. Според различни анализи избирането на южноевропеец за вицепрезидент увеличава шанса северноевропеец - като гуверньора на Бундесбанк Йенс Вийдман, да бъде избран, за да смени Марио Драги през 2019 г., но все пак това е игра на шах и още не се знаят всички играчи. По неписаните и писаните правила, които действат в Европа, бъдещето на Вийдман зависи от разпределението на големите постове през 2019 г. Към тях спадат президентът на Европейската комисия, председателят на Европейския парламент и председателят на Европейския съвет. Мандатите на сегашните изтичат през 2019 г. и назначенията се очакват след предстоящите евроизбори. Политици от еврозоната, цитирани от световните агенции, твърдят, че Вийдман може да заеме най-високия пост в ЕЦБ, ако например Франция оглави Европейската комисия, назначавайки главния преговарящ по въпросите на Брекзит Мишел Барние или сегашния директор на МВФ Кристин Лагард. Избирането на Вийдман за президент на ЕЦБ може да се окаже и по-сложно. Въпреки че гуверньорът на Бундесбанк е смятан за отличен централен банкер, той не се долюбва от някои политици заради опозицията му срещу ултрахлабавата парична политика на ЕЦБ. Наскоро агенция Ройтерс направи проучване сред 50 водещи икономисти в света. Те трябваше да отговорят на въпроса кой ще бъде избран за следващия президент на Европейската централна банка. В отговорите се налагаше мнението, че най-квалифицираният кандидат е малко вероятно да смени на поста Марио Драги, защото върху избора ще повлияе политическата комплицираност на процеса на подбор.  Изборът на нов шеф на ЕЦБ ще бъде част от по-големи промени в ръководството на банката, защото половината членове на директорския борд и повече от една трета от членовете на управителния съвет също трябва да бъдат сменени през тази година. Това представлява необичайно голяма промяна в управителното тяло на ЕЦБ и може да доведе до промяна на паричната политика в рамките на еврозоната, и то в момент, когато България проявява неистово желание да влезе поне в нейната чакалня. Членът на борда на ЕЦБ Беноа Кьор е смятан за най-подходящ да поеме управлението от ръцете на Марио Драги след края на неговия мандат през октомври. Но бившият шеф на финландската централна банка Ерки Лийканен се счита за най-вероятния победител в тази надпревара, което със сигурност ще представлява политически компромис сред най-големите сили на еврозоната. Повече от една трета от анкетираните от Ройтерс 50 водещи икономисти заявиха, че Беноа Кьор, който понастоящем е ръководител на пазарните операции на ЕЦБ и беше ключов архитект на програмата за \"количествени улеснения\" по време на последната финансова криза, е най-добрият кандидат за този пост, докато Ерик Лийканен и шефът на Бундесбанк Йенс Вайдман получиха повече от една пета от гласовете на анкетираните в началото на миналия месец икономисти. Когато обаче бяха попитани кой най-вероятно ще спечели, повече от една трета от анкетираните експерти избират Лийканен, а останалите гласове се поделят почти поравно между шефа на френската централна банка Франсоа Вилерой де Гало, управителят на финландската централна банка Оли Рен, шефът на Бундесбанк Вайдман и Беноа Кьор. Докато мнозинството от анкетираните твърдят, че Беноа Кьор вероятно ще провежда в общи линии същата политика като тази на Марио Драги, повече от 60% от тях посочват, че Лийканен вероятно ще бъде по-голям привърженик на по-агресивната лихвена политика (политика на повишаване на лихвените ставки). Процесът на подбор се очаква да започне след изборите за Европейски парламент в края на май, като шефското място на ЕЦБ вероятно ще бъде част от по-широките пазарлъци за управленските места в Европейската комисия и в Съвета на ЕС. Докато Франция и Германия разполагат с квалифицирани кандидати за следващ управител на ЕЦБ, има и възражения и за двете страни, което увеличава вероятността една по-малка държава от еврозоната да успее да заеме тази ключова позиция. Следващият президент на ЕЦБ ще трябва внимателно да балансира между искането на Германия за нормализиране на паричната и лихвената политика след години на стимулиращи мерки от страна на централната банка и необходимостта от по-нататъшни политически стимули за други страни от еврозоната като Италия, която в момента се намира в техническа рецесия. С оглед и на напрежението в световната търговия, което вече засегна европейската експортно ориентирана индустрия, ЕЦБ вероятно ще отложи първото покачване на основните лихвени проценти от настоящите рекордно ниски нива до 2020 г., показват резултати от друго проучване на Ройтерс. Според експертни оценки Беноа Кьор и Ерик Лийканен трябва да обърнат внимание и на някои опасения. Като настоящ член на управителния съвет Беноа Кьор не отговаря на условията за кандидатстване за този важен пост и би трябвало първо да подаде оставка, за да получи право на участие в надпреварата. Неговата кандидатура също така ще изисква френският президент Еманюел Макрон да го назначи за шеф на централната банка на страната, което обаче се счита за доста спорен ход. Ерик Лийканен е също добре квалифициран, но сега той е на 69 години, което означава, че в края на осемгодишния мандат начело на ЕЦБ той ще бъде на 77 години - доста по-възрастен от всички негови предшественици. В миналото Ерик Лийканен отхвърли опасенията, свързани с възрастта му, посочвайки историята си на бегач на дълги разстояния като доказателство за човек в добро здравословно състояние. Шефът на Бундесбанк Йенс Вайдман, който бе поставен от анкетирани от Ройтерс икономисти наравно с Лийканен като най-подходящ за тази работа, изглежда доста по-зле в очите на редица европейски водещи политици, когато става дума за вероятността му за победа с оглед на неговата постоянна съпротива по отношение на стимулиращите мерки, предприемани от ЕЦБ през последните години след финансовата криза в еврозоната. Европейската централна банка (ЕЦБ) е основана през 1998 г. с подписването на Договора от Амстердам. Тя е една от седемте институции, описани в Договора на Европейския съюз, и играе роля на централната банка за страните  членки на еврозоната. Капиталът на банката се притежава от централните банки на 28-те държави членки на Европейския съюз. Освен поддържането на ценова стабилност Европейската централна банка има изключителното правомощие да печата евробанкноти. Държавите от еврозоната имат право да секат монети само след одобрение от ЕЦБ. Първият председател на Европейската централна банка е Вим Дуйзенберг, бивш президент на централната банка на Нидерландия и на Европейския паричен институт. Първоначално френското правителство е имало претенции председателят на ЕЦБ да бъде французин, тъй като централата на банката е базирана в Германия. Накрая е постигнато споразумение вторият председател на ЕЦБ да бъде Жан-Клод Трише, бивш управител на централната банка на Франция. Създаването на ЕЦБ е било съпроводено и от други конфликти, като например желанието на Обединеното кралство да има място в Изпълнителния съвет, въпреки че не е част от единната валута. Председателят на ЕЦБ се избира с единодушие от 19-те държави от еврозоната за 8 години. Управителният съвет е основният орган за вземане на решения в ЕЦБ. Той се състои от шестимата членове на Изпълнителния съвет на ЕЦБ и управителите на националните централни банки на 19-те държави от еврозоната.", "date": "2019.04.16", "title": "Кой ще бъде новият шеф на ЕЦБ"}
{"url": "https://duma.bg/prizrakat-na-nato-brodi-iz-evropa-n189893", "text": "70-годишнината си НАТО посрещна в доста странна за \"най-успешния в историята военен блок\" атмосфера. От една страна, президентът на САЩ Доналд Тръмп постави под съмнение самото съществуване на Алианса, ако той не носи икономическа полза за страната му. От друга страна, има видима, чудовищна пропаст между вижданията на американците, западноевропейците и източноевропейците за целите на съюза. Едните искат да го съхранят като средство за контрол върху Европа, а отскоро и като източник за поръчки за американския ВПК, а на запад от бившата Желязна завеса разглеждат НАТО като съюз за борба с глобалните заплахи. Според редица наблюдатели източноевропейските държави разглеждали НАТО като средство за защита от Русия, но това е валидно само за четири-пет държави начело с Полша, завинаги попаднали в плен на антируските си исторически комплекси. На останалите държави, включително и България, се налага с твърд тон да им се обяснява периодично, че трябва да се страхуват от Москва, за да не внасят дисонанс в общата картина. Разделението е видимо и тук. Поради това някак си съвсем органично в цялата картина се вписа и предложението на френския президент Еманюел Макрон за създаването на европейска армия, което бе прегърнато тутакси от Германия и бе обругано тутакси от Великобритания и Полша. В същото време за пръв път САЩ заплашиха един от най-важните членове на НАТО - Турция, с изключване, ако тя не прекрати военното си сътрудничество с Русия и закупи в замяна американски системи за ПВО. Едновременно с това бившият чешки министър на специалните служби Ярослав Башта коментира пред РИА \"Новости\", че САЩ са принизили НАТО до \"клуб на получателите на американско оръжие\". Логично точната дата на 70-годишнината мина без фанфари. Без държавни глави във Вашингтон, без пищни тържества. Всъщност ги отложиха с осем месеца и те ще се проведат в Лондон, но както се казва в онзи еврейски виц: \"Неприятното усещане остана.\"  Има наблюдатели, за които обясненията са банално лесни. Виновен е Тръмп. Той иска пари за американската протекция и не критикува Путин. Така поне мисли известният специалист по трансатлантическите отношения Джереми Шапиро, който е и директор в НПО-то Европейски съвет по външна политика. Но в статия, публикувана на сайта на Съвета, Шапиро признава, че \"американският проблем\" на НАТО ще продължи и след Тръмп, защото в политическите кръгове в САЩ върви дискусия относно техните задължения към защитата на Европа. И още: \"Ако европейците загубят доверие към тези задължения, Алиансът ще умре - дори щабквартирата в Брюксел да продължи своята дейност\".  Европейците вече получиха доста сигнали в тази посока. Руският журналист-международник Фьодор Лукянов припомня, че още през 2016 г. съратникът на Тръмп Нют Гингрич е заявил, че САЩ никога няма да рискуват ядрена война с Русия заради \"предградията на Санкт Петербург\", визирайки Естония. За списанието на Републиканския институт \"Нешънъл Интерест\" НАТО е зомби, върнато към живот от присъединяването на Източна Европа.  В началото на годината пък известният тв журналист от консервативната \"Фокс Нюз\" Тъкър Карлсън попита защо американците трябва да умират за Естония и Латвия. Бившият командващ силите на САЩ в Европа ген. Бен Ходжис пък директно заяви, че прибалтийците например няма за какво да се надяват на САЩ. В средата на януари, по време на среща в латвийския град Тракае в рамките на т.нар. \"Снежни срещи\", Ходжис е казал, цитиран от изданието RuBaltic, че до 10 години САЩ ще воюват с Китай, но те не могат едновременно да водят бойни действия в Тихия океан и да сдържат Русия. Т.е. европейците да се оправят сами, което в светлината на тяхната разнопосочност означава прибалтийците да се оправят сами. Между другото думите на Ходжис, ако оставим настрана безотговорните му твърдения, означават, че САЩ не виждат другите страни от НАТО като участници във войната с Китай, което вече говори много за реалната ценност на прословутия член 5 от Вашингтонския договор. С една дума: \"Вие не ни чакайте, но и ние няма ви търсим.\" Годините ясно показаха, НАТО е САЩ и нищо друго. Без САЩ НАТО не може да съществува, а САЩ могат и без НАТО. Русия, държавата, която в приписания й образ на враг, уж осмисля съществуването на НАТО, го схваща единствено и само като придатък на американската военна машина. \"Чисто оръдие на американската хегемония\", както писа в статия, публикувана в уваженото американско електронно издание \"Дифенс Нюз\" директорът на руския Център за анализ на стратегиите и технологиите Руслан Пухов. Трябва да обърнем внимание на неговите думи. Пухов, който е и член на Обществения съвет към Министерството на отбраната, образно казано, се занимава основно с представяне в чужбина на актуалната руска позиция по военни въпроси, чрез каналите на неправителствените организации. \"Приписваните на Русия и лично на Путин цели \"да разцепят НАТО\" се приемат в Русия с дълбоко удивление като нещо напълно фантастично, защото по принцип никой в Русия не възприема НАТО като нещо отделно от САЩ или от американската политика\", пише за своите американски читатели Пухов. По думите на експерта руснаците възприемат НАТО единствено като камуфлаж, под който американската армия се разгръща до руските граници. Западът недооценява националния консенсус в Русия по този въпрос, казва Пухов. Гледната точка, че Русия се противопоставя на Алианса само поради \"злата воля на Владимир Путин, сериозно примитивизира проблема\", резюмира пред аудиторията си в САЩ руският анализатор.  Сега много се говори за милитаризацията на Черно море, за струпването на американските сили по руските граници с прибалтийските държави, Полша, Румъния, излизането на САЩ от договора за ракетите със среден и малък обсег, заплахата от нова ракетна криза в Европа. В случая обаче става въпрос по-скоро за имитационни действия. ПРО на САЩ в Европа е безсмислено срещу новите руски стратегически оръжия. Военните части, които се разполагат по границата с Русия, не са достатъчни, за да представляват заплаха. Те имат по-скоро терапевтичен ефект. Вместо база на САЩ в Полша, ще има складове. Въпросът за военноморската база в България не беше решен и на тази среща на НАТО. Никой не е отправял засега подобна молба към страната ни, каза пред ТАСС военният министър Красимир Каракачанов. Флотилията на НАТО в Черно море може да си се разхожда колкото иска пред украинските пристанища, но няма да тръгне и да форсира Керченския пролив, за да доказва някому нещо. Бърборковците, които обясняват как това ще се случи, обитават офисите на някое НПО, хранено от Америка, а не бойните щабове или командните мостици на корабите. Военните знаят, че направят ли го, рискуват война. Никой не иска война. На Грузия вече 11 години й обясняват как ще стане член на НАТО. На Украйна и това не й обясняват. Няма смисъл. Членството на тези две държави в Алианса означава, че Русия може да прави каквото си иска, с който си поиска и както си поиска, съобразно възможностите, които има. Нейните ръце ще са развързани. Същото като със санкциите, които все плашат как ще бъдат въведени по максимално жестокия начин и все не ги въвеждат.  Империите са във възход, докато се разширяват. Но както Римската империя в един момент започва да се разширява за сметка на бедни територии, които не носят злато, но искат разходи и привнасят в нея своите проблеми, така и НАТО се разширява вече чрез нищожни във военно отношение страни, но за сметка на това бедни, натоварени с ненужни рискове и заплахи. Колкото по на изток отива НАТО, толкова повече нарастват проблемите.  НАТО е продукт на политическия XX век (политическото време не съвпада с календарното). Сега, когато този век вече приключва, а събитията в Украйна, Сирия, Либия ясно показват това, НАТО трябва да си отиде. Времето му изтече. Въпрос на мъдър избор е дали ще бъде изпратено с фанфари, възвестящи идването на новия общ европейски военен съюз или някой пореден, неизбежен катаклизъм ще го доубие без чест. ", "date": "2019.04.16", "title": "Призракът на НАТО броди из Европа"}
{"url": "https://duma.bg/sudantsite-otnesoha-diktaturata-n189891", "text": "След 30-годишно управление на 11 април 2019 г. от власт бе свален най-дълго управлявалият президент на Република Судан Омар ал-Башир. Той идва на власт на 30 юни 1989 г. чрез държавен преврат и по ирония на съдбата управлението му приключи също чрез военен преврат. Отстраняването обаче на Ал-Башир не е просто военна акция. То е резултат от недоволството на хиляди обикновени судански граждани, които протестираха в продължение на повече от 4 месеца (от 19 декември 2018 г.) срещу неговото управление. Демонстрациите, които бяха организирани от лекари, учители, адвокати и много други, избухнаха заради увеличаването на цените на хранителните продукти и бензина, но впоследствие исканията прераснаха в призиви за политическа промяна и край на твърде дълго продължилата ера на корупция и репресии. По време на протестите бяха убити хиляди хора. При управлението на Омар ал-Башир страната мина през няколко вътрешни конфликта и той е първият държавен глава, обвинен от Международния наказателен съд за военни престъпления. Башир е и последният човек, който управлява обединен Судан преди Южен Судан да се отдели като самостоятелна и независима държава през 2011 г.  Но отстраняването на Ал-Башир не понижи напрежението и хиляди протестиращи останаха по улиците на столицата Хартум. Народният гняв, който придоби особено големи и заплашителни размери в началото на април 2019 г.,  изразител на която те виждат в лицето на президента и на военните. Исканията за пълна промяна и демократизация на страната не включват ново правителство от военни. Обикновените хора се борят за гражданска администрация и изграждане на свободно гражданско общество. Ето защо вълни от гняв и недоволство продължиха да заливат улиците на суданската столица. \"Нова ера, нова нация\" започнаха да скандират протестиращите, след като се разчу за ареста на Омар ал-Башир и бе съобщено, че ще се направи официално изявление по държавната телевизия. Няколко часа по-късно генерал Ауад Ибн Ауф, вицепрезидент на Судан и министър на отбраната, обяви следното в национален ефир: \"На първо място обявявам създаването на преходен военен съвет, който ще поеме управлението на страната за период от 2 години. Суспендирам Конституцията на Република Судан от 2005 г. Обявявам извънредно положение в страната за период от 3 месеца и вечерен час за тъмната част от деня. Затварям суданското въздушно пространство за 24 часа, както и пристанищата. Прекратявам мандата на президента, включително на депутатите и разпускам кабинета. Разпускам Националната Асамблея и Държавния съвет. Призовавам всички, които носят оръжие, и всички въоръжени групи да се присъединят към нацията и да помогнат за нейното изграждане. Налагам строго спазване на обществения ред, забрана срещу всякакви нарушения и борба срещу престъпността във всичките й форми. Прекратяване на огъня по цялата територия на Судан. Незабавно освобождаване на всички политически затворници. Прокарване на път за мирно предаване на властта, изграждане на политически партии и подготовка за свободни и честни избори и постоянна конституция до края на преходния период\" (по превод на телевезия \"Ал Джазира\").   Относно дипломатическите и международните връзки на страната промяна не се очаква да има, всички международни споразумения остават действащи във формата, в който са сключени. В отделни изявления активисти и опозиционни групи настояваха за гражданско преходно правителство и заявиха, че демонстрациите ще продължат, докато исканията им не бъдат уважени. Срещу новите условия се надигнаха Алиансът за свобода и промяна и Суданската асоциация на професионалистите. В свой пост в туитър асоциацията поиска \"предаване на властта на цивилно преходно правителство, защото само то отразява лицето на революцията.\" Във фигурата на ген. Ибн Ауф народът вижда продължение на старите традиции и старата система, за унищожението на която се бори твърде дълго време.  Така народният гняв отнесе и лидерът на преврата, отстранил омразния Ал-Башир. Ауад бен Ауф се видя принуден да подаде оставка като ръководител на Военния съвет на страната, което той направи лично на пресконференция в Хартум. С него си отиде и заместникът му Абд ал-Мааруф. Начело на Военния съвет застана Абдел Фатах ал-Бурхан, бивш началник щаб на сухопътните войски, който през февруари бе назначен за главен инспектор на въоръжените сили на Судан. Очевидно, военните са решили, че на този етап той е по-приемлива фигура. Междувременно Военният съвет  Но протестиращите продължат демонстрациите и митингите, докато властта не мине в ръцете на гражданско управление.  Събитията в Судан от последните дни нямаше как да не получат и международен отзвук. Външният министър на Египет заяви, че подкрепя свалянето на Ал-Башир, както и че има пълно доверие на военните за опазването на мира в съседен Судан и за успешно справяне с нелеката ситуация и нейните предизвикателства. Както е известно, отношенията между двете държави бяха силно обтегнати при управлението на бившия судански президент. Турският президент Реджеп Ердоган изрази надежда, че Судан ще успее да преодолее мирно политическия катаклизъм чрез \"национално помирение\" и призова суданския народ да \"работи за нормализиране на демократичните процеси\". Държавният департамент на САЩ разпореди на служителите си извън минимално необходимия персонал да напуснат Судан. Американското външно министерство разпространи и предупреждение към гражданите на САЩ да не пътуват в страната \"поради престъпност, тероризъм, граждански безредици, отвличания и въоръжен конфликт.\" Говорителят на Държавния департамент на САЩ Робърт Паладино заяви, че \"Суданският народ трябва да определи кой води него и бъдещето му, а суданците са ясни и настояват за цивилен преход.\" \"Трябва да видим бързо придвижване към всеобхватно, представително, гражданско ръководство. И трябва да гарантираме, че няма да има повече насилие\", написа британският външен секретар Джеръми Хънт в свой пост в социалната мрежа туитър. Африканският съюз също не одобри създаването на военно преходно правителство. ЕС и ООН заявиха, че военно правителство не е отговорът за изход от кризата в страната, нито пък е алтернатива на демократичните аспирации на суданския народ.  Судан бе една от големите държави в Африка при това с богати находища на нефт. Днес обаче е в списъка на най-нестабилните държави в света и е на път  Дългата гражданска война между \"севера\" и \"юга\" завършва с отделяне на южната част като самостоятелна държава под името Южен Судан. Както е известно, в северната част на Судан са се установили основно мюсюлмани, които определят себе си като принадлежащи към арабския етнос, а в южната част преобладават различни африкански етнически групи, неараби, които изповядват местни африкански религии и християни. През 2003 г. противопоставянето между арабските и неарабските общности ескалира в западната провинция Дарфур, където започва процес на \"етническо прочистване\" на неарабските племенни групи със съдействието на правителството в Хартум. През 2008 г. действащият президент Омар Ал-Башир е обвинен във военни престъпления и престъпления против човечеството от Международния наказателен съд във връзка със събитията в Дарфур. Санкции обаче не следват. След като през 2010 г. той отново печели президентските избори, вълна от недоволство дава решителния тласък за отделянето на южната част на страната. Отцепването на Южен Судан лишава Судан от по-голямата част от приходите от търговията с петрол и засилва спиралата на инфлацията в страната. В резултат на това опозиционните групи и обикновените граждани все повече започнаха да изразяват недоволството си от неспособността на правителството на Ал-Башир да облекчи техните страдания, да подобри икономическите условия и да въведе политически реформи. Организаторите на протестите в Судан изготвиха своите искания, които бяха предадени на новите управляващи от военната върхушка, а междувременно протестиращите остават по улиците на столицата Хартум в очакване.", "date": "2019.04.16", "title": "Суданците отнесоха диктатурата"}
{"url": "https://duma.bg/ot-stroiteli-do-grabiteli-n189889", "text": "140-годишнината от приемането на Търновската конституция е добър повод за равносметка и размисъл за сегашното състояние на родната демокрация. Дотолкова, че се чудя има ли въобще право днешната политическа класа да свързва себе си по какъвто и да е начин с нейните създатели. Защото падението е главоломно. От строители на съвременна България до организирани грабители. Днес конституцията се нарушава поголовно. Затова и честванията, колкото и помпозни да изглеждат по протокол, ухаят на безгранично лицемерие.  Иначе няма спор - първенците ни обичат да се снимат за спомен пред сградата, където уж \"съединението прави силата\". Или да се вживяват в ролята на предците ни отпреди 140 г., заседавайки тържествено в залата на Учредителното събрание във Велико Търново.  А как ли се надсмиват днешните депутати на хората, създали Търновската конституция? Какво ли си викат - будали, в тяхната конституция никва далавера, гледай сега к'ва имаме.  Тържествени слова, молебени, изложби, конференции... Целият фарс повече отблъсква, вместо да привлича, защото се прави неискрено. Далеч по-добре щеше да бъде, ако решат поне за ден да спазват конституцията безпрекословно на всички нива. И да замълчат виновно за една минута.", "date": "2019.04.16", "title": "От строители до грабители"}
{"url": "https://duma.bg/azerbaydzhan-si-go-biva-n189890", "text": "Миналата седмица в азербайджанската столица Баку впечатляваща заря отбеляза раждането на 10-милионния гражданин на държавата. Струва си ликуването. Особено на фона на информациите как ние, дето сме в ЕС и НАТО, сме се стопили вече под 7 милиона. А Азербайджан е в групата на страните от Източното партньорство, чиято 10-годишнина ЕС трябваше тържествено да отбележи тази година. Е, на 14 май, в навечерието на европейските избори на 26 май, се предвижда организиране в Брюксел на конференция на високо равнище за Източното партньорство, без празненства и под впечатлението, че нито една страна от Източна Европа не е приела домакинството за такава проява. Не е сигурно и кои точно лидери ще решат да присъстват, защото няма яснота какъв ще е ЕС след 26 май.  Но това не означава, че държава като Азербайджан не е интересна за ЕС. Страна, богата на нефт и газ, не може да остане извън полезрението на геополитическите играчи. А Каспийско море си  Напомнянето, че Брюксел има стратегическо партньорство с Баку още от 2006 г., че от 2016 г. се водят преговори за всеобхватно споразумение с Азербайджан, че президентът Илхам Алиев през 2017 г. е в Брюксел за среща с европейските лидери, че през 2018 г. е подписано споразумение за нови приоритети в партньорството, че Съветът за сътрудничество ЕС - Азербайджан е провел повече от 15 заседания (последното във Виена бе на 4 април 2019 г.) е просто доказателство, че въпреки кризи и проблеми отношенията Баку - Брюксел са активни и развиващи се. Обсъжданите теми са от облекчен визов режим или спада в напрежението около Нагорни Карабах през помилването на 400 затворници (включително партийни опоненти, журналисти и неправителствени дейци) по случай Навруз, та се стига до споразумения за сътрудничество в енергийния и транспортния сектор, общо авиационно пространство и  подкрепа за Южния газов коридор.  Интересът е налице, и то взаимен, но Азербайджан е не само износител на нефт и газ, не само се радва на просперитет въпреки нескривани упреци за авторитаризъм, но и държава, която през последните години отбелязва завидни успехи. Не остават незабелязани опитите за намаляване на зависимостта от износа на нефт и газ, което е основен източник на доходи за страната и осигурява онова изключително строителство в столицата, което омайва увеличаващия се брой туристи в Азербайджан. Личи, че усилията са насочени към развитие на отрасли като туризъм и селско стопанство, за което се предвижда организирането например на световни събития като провеждане (след 15 дни) на етап от Формула 1 или откриване на пореден фестивал в областта на културата, което особено се цени от пристигащите от цяла Русия и страните от ОНД гости. През 2020 г. в Азербайджан ще се проведе част от състезанията по футбол от Европейската лига, които се организират в 12 европейски града. Странно, но в Азербайджан руски се говори дори у дома заедно със собствения език и често думи от двата езика се преплитат при разговор.  За нас може и да е непонятно, но за Баку съхранението на високото ниво на образованието, останало от времената преди разпадането на СССР, е въпрос на оцеляване. Руски се учи заедно с всеки друг западен език, но завършването на качествено висше образование е основна цел на всяко семейство. Дори и при данни, че все още 90% от износа на страната се дължи на нефт и газ, че те осигуряват 40% от БВП, афишите за предстоящи културни събития са толкова много из Баку, че дават основание да се мисли, че културата и изкуствата са едва ли не основната цел на управляващите. Театри има на всяка крачка из столицата, концертните зали ги следват в стремеж за организиране на конгресен туризъм,  а детските представления са на особена почит. Дали пък това не води и до бързия прираст на населението? Едва ли, но при всички случаи предприетите спешни мерки след икономическата криза през 2016 г., когато имаше девалвация на националната валута, са дали резултат. Приети са нови закони за намаляване на сивата икономика, за борба с корупцията, нови данъчни закони и всичко това заедно с принудата населението да вложи парите си в банките.  Днес казват, че са се \"измъкнали от дупката\", и поне в Баку това е видно. Да не говорим, че работещите в сектора на финансите например могат да си позволят да имат коли със собствен шофьор, т. е. стандартът е добър и сигурно затова и на опозицията гласът й много не се чува.  Всички се движат със собствени автомобили, защото цената на бензина е 40 цента, което обрича обществения транспорт да стои на незавидно ниво.  Баку е светски град и там забрадени жени могат да се видят само сред туристите от Иран и Близкия изток. Все пак не бива да се забравя, че 15 млн. азери живеят в Иран. Туристите от тези страни заедно с руснаците преобладават в хилядните потоци, които бързат преди всичко да посетят музея \"Гайдар Алиев\", построен по проект на прочутата архитектка Заха Хадид, която е родена в Ирак, но е британска поданичка. Погледнат отгоре, този музей имитира подписа на президента, чието име носи, а вътре модерните съоръжения и дигитални инсталации са толкова зашеметяващи, та на човек му се струва, че е попаднал в извънземен свят. Цялата история на Азербайджан може да се види по дигитален начин, на руски и английски, и едва там може да се разбере колко държи Баку да се знае за болката му Нагорни Карабах, а не само да информира за първата жена, написала опера в страната, да покаже носиите от всички региони на Азербайджан или да даде възможност да се види колекцията от кукли на частни колекционери, която събира погледите не само на децата.  с волейболни игрища и зелените им площи. Те са и тези, които колективно посещават концертните и театралните зали и едва ли някой може да ги заподозре, че имат и нелицеприятни наклонности. Което напоследък често наблюдаваме у нас.  Всъщност може би си заслужава да се проучи практиката на Азербайджан относно грижата за бъдещето на народа му, а не само да имаме въпроси относно възможността за участие на Баку в газовия хъб \"Балкан\". Тема, която имаше нашата делегация при посещението на премиера ни в азербайджанската столица през март 2019 г. Нещо не се разбра какви изводи има от участието ни в проведения тогава в Баку международен форум \"Роля на големите сили в промяната на глобалната политика, предизвикателства пред устойчивото развитие\". Но редовият турист бързо разбира, че в Баку не са въодушевени от присъствието на идващи с нискобюджетни линии западни посетители, защото \"не оставят тук пари\". Един вид нямаме сметка от тях и се отнасят много гостоприемно към гостите от Близкия изток.  А иначе политиката се придържа към баланс в отношенията с геополитическите играчи и само Армения е страната, с която няма контакт и няма разбирателство. Преките въздушни линии явно са оставени за бъдеще време и само Будапеща може да се похвали с такава връзка. И Анкара, разбира се. Тук с турски език също няма проблем да се контактува, а турските фирми от години са сред основните строители в страната. В момента турската \"Текфен\" строи сграда, напомняща кубове, всеки от които се върти около оста си и това води до нови възклицания от туристите. Баку не е Дубай или Аби Даби, но впечатляващи сгради има в изобилие. Само дето са заобиколени със старинни постройки, запазени по западен образец.   Остава да се каже, че за нас, българите, тук се говори с уважение и симпатия. Особено за нашите чушки и домати. И ние ги помним с добро. Както се казва, каквото си надробиш, това ще сърбаш. А иначе примера си го бива, особено този с 10-милионния гражданин.", "date": "2019.04.16", "title": "Азербайджан си го бива "}
{"url": "https://duma.bg/bsp-iska-nezavisima-laboratoriya-da-izsledva-vazduha-vav-veliko-tarnovo-n189886", "text": "БСП във Велико Търново настоява независима лаборатория да направи измерване за качеството на въздуха в града. Социалистите не вярват на общинската администрация, която се опитва да замита проблемите и чрез кризисния си пиар да сложи \"розови очила\" на цялото общество. От левицата твърдят, че оповестените от нея данни за повишение на онкозаболяванията са им предоставени от управителя на Комплексния онкологичен център д-р Мария Рачева. \"Данните, изнесени оттам, сочат, че броят на заболелите от рак на белия дроб се увеличава всяка година с около 20%. За миналата година 266 жители на Велико Търново и на Габрово са с онкологични заболявания на дихателните пътища. Във Велико Търново са 164, от които 151 са новооткрити, а в Габрово болните са 252, като новозаболелите са 80 души. Тревожната статистика показва, че хората пристигат в трети и четвърти стадий на болестта и трудно могат да бъдат излекувани, твърдят социалистите, които цитират официално изказване на д-р Рачева от 14 ноември м. г.  Необорим факт е недоволството на жителите във Велико Търново и твърденията им, че въздухът в града е силно замърсен, гласи позицията на БСП. В нея се призовава държавната и местната власт да обърнат внимание на красноречивите сигнали от гражданското общество. Няма значение кой повдига въпроса за качеството на въздуха, тъй като всички ние, независимо от коя политическа партия сме, дишаме отровите в него, пишат великотърновските социалисти по повод тиражираната информация, че БСП манипулира и спекулира с факти за броя на заболелите от рак на белия дроб в града. Припомняме, че преди дни местните излязоха на протест пред фирма \"Кроношпан\", за да изразят недоволството си от отровите, които тя бълва във въздуха. По-късно при тях дойдоха водачът на листата на БСП за евровота Елена Йончева и депутатите от великотърновския избирателен район Весела Лечева, Валентин Ламбев и Явор Божанков. \"В България не трябва да има предприятия, които не отговарят на европейските норми и стандарти за чистота на въздуха. Не трябва да допускаме България да бъде второ качество държава в ЕС, българите да бъдат второ качество граждани на Европа, а децата ни да бъдат второ качество деца\", заяви на среща с протестиращите Йончева. Тя настоя за постоянен мониторинг на въздуха в града. Хората трябва да имат постоянен достъп до данните от него, както и МОСВ, заедно с общинската администрация, да постави по-високи норми и изисквания за чистотата на въздуха, категорична бе Йончева. Тя пое ангажимент като бъдещ евродепутат не само да алармира европейските институции, но и да реши проблема. ", "date": "2019.04.16", "title": "БСП иска независима лаборатория да изследва въздуха във Велико Търново"}
{"url": "https://duma.bg/8000-dushi-sa-oshteteni-ot-novata-meditsinska-ekspertiza-n189885", "text": "Близо 8000 души са получили по-нисък процент за увреждане или намалена работоспособност за половин година. Това са почти 19% от всички, преминали за оценка на работоспособността от август до края на миналата година. Данните представи омбудсманът Мая Манолова преди заседанието на Националния съвет за хората с увреждания, на което се обсъждаха предложените изменения в Наредбата за медицинската експертиза. Според нея ощетените трябва да могат да се явят на преосвидетелстване. Манолова припомни, че още през август миналата година е предупредила, че с промените в наредбата ще бъдат ощетени хиляди граждани. Според нея измененията в медицинската експертиза не са начин за борба с фалшивите телкове. Омбудсманът има забележки и към предложенията за промени в медицинската експертиза и предвижда, че отново ще има ощетени граждани, които разчитат на подкрепа.", "date": "2019.04.16", "title": "8000 души са ощетени от новата  медицинска експертиза"}
{"url": "https://duma.bg/firma-iztochva-darzhavniya-rezerv-n189888", "text": "Схема за източване на Държавния резерв от частна фирма чрез доставка на дизелово гориво за 30 млн. лв. разкрива журналистическо разследване. В аферата e замесена фирма \"Полисан\". Тя тегли кредит от банка, който обезпечава със залог върху гориво, което фирмата впоследствие продава на резерва за 30 млн. лв. Той пък го оставя за съхранение срещу заплащане на \"Полисан\". Измамата излиза наяве след сигнал, че фирмата на съпругата на шефа на ДА \"Държавен резерв и военновременни запаси\" Станимир Пеев участва в охраната на половината имоти на МО. Схемата няма как да сработи без знанието на сегашния шеф на Държавния резерв Станимир Пеев и ръководството на агенцията, коментират запознати с аферата. Става дума за отработена схема, която не би могла да се осъществи без знанието на ръководството на резерва и активното бездействие на другите държавни институции. Измамата излиза наяве на фона на скандалния факт, че фирмата на съпругата на сегашния шеф на Държавната агенция \"Държавен резерв и военновременни запаси\" Станимир Пеев участва в охраната на половината имоти на Министерството на отбраната. Описаната схема е от друго естество, но е показателна за начина, по който се източват с 30 млн. лв. Държавният резерв и една от големите частни банки. \"Гласове\" припомня, че Пеев е назначен от Бойко Борисов и доверен човек на Делян Пеевски. Фирмата \"Полисан\" тегли кредит от УниКредит Булбанк в размер на милиони левове. Тя е обезпечила заема с особен залог върху дизелово гориво, който надлежно е вписан в Централния регистър на особените залози. После го продава на Държавния резерв за 30 млн. лв. Сделката се случва на борсата, но нито оттам, нито от ДА \"Държавен резерв\" си правят труда да проверят дали горивото не е с някакви тежести. Купуват го, даже го оставят на съхранение при фирмата, която им го е продала срещу заплащане.  По този начин Държавният резерв хем купува гориво от \"Полисан\", което е заложено пред банката, хем плаща на фирмата десетки хиляди левове годишно за съхраняването му. След като \"Полисан\" е взела два пъти пари за едно и също гориво, спира да плаща кредита. Банката тръгва да си взема особения залог, но установява, че горивото вече е продадено на Държавния резерв и не може да го вземе, защото е задължителен запас по закон. Според източниците на \"Гласове\" далаверата няма как да сработи без знанието на Станимир Пеев и ръководството на ДА \"Държавен резерв\", а подобни схеми от години се въртят в резерва, но за тях никой не пише и не говори. Фирма \"Полисан\" е на път да бъде обявена в несъстоятелност, което означава, че кредиторите й ще останат без погасени дългове, включително и Държавният резерв.", "date": "2019.04.16", "title": "Фирма източва Държавния резерв"}
{"url": "https://duma.bg/predizborniyat-shtab-na-bsp-zapochna-rabota-s-badeshtite-evrodeputati-n189887", "text": "Националният предизборен щаб на БСП заседава за първи път с кандидатите за евродепутати от левицата. Още в ранните часове на деня на \"Позитано\" 20 дойдоха 17-те представители, които ще се включат в надпреварата за ЕП от името на \"БСП за България\". Водачът Елена Йончева, както и лидерът на ПЕС Сергей Станишев дадоха конкретни предложения за елементите на предизборната кампания. Активни с идеи бяха и останалите кандидати за евродепутати. 9 часа Националният съвет на БСП обсъжда листата за предстоящите избори. Списъкът, предложен от ИБ на партията, бе допълнен с осем имена. Окончателният вариант бе определен с таен вот и балотаж за второто място между депутата Петър Витанов и банкерката Цветелина Пенкова, както и за пета позиция между Станишев и бившия зам.-министър на образованието Иван Кръстев. Рокадите изместиха зам.-председателката на БСП Деница Златева от трето на седмо място, а юристът Янаки Стоилов вместо втори се оказа дванайсети. Влизането на Станишев и депутатите Валери Жаблянов и Антон Кутев изкара от листата д-р Десислав Тасков и автомобилния шампион Крум Дончев, отводите на Кутев и Стоилов обаче ги върнаха в надпреварата за ЕП. Лидерът на БСП Корнелия Нинова коментира, че с продължителния дебат партията е доказала, че не е диктаторска и еднолична вождистка партия. Ние можем да победим на тези избори и съм сигурна, че ще го направим, заяви тя. От изявлението й стана ясно, че тя очаква след пренареждането на листата отговорност за изборните резултати да носи Националният съвет. 1. Елена Йончева   Висше образование по журналистика в МГУ. Народен представител в 44-то НС. Известна е с множеството си репортажи и документални филми от конфликтни точки по света. Владее английски, френски, испански и руски език. 2. Петър Витанов  Висше образование - международни отношения и международни финанси. Народен представител в 44-то НС. Член на комисиите по външна политика и отбрана. Зам.-председател на РС на БСП в \"Надежда\" от 2017 г. Владее английски, немски и руски език. 3. Цветелина Пенкова Магистър по финансова икономика в Университета Оксфорд. Работи в инвестиционната платформа Hayfin Capital Management от 2017 г. Съучредител и зам.-председател на \"Милениум клуб България\". Владее английски, немски и руски език. 4. Иво Христов Има висше юридическо образование от СУ \"Св. Климент Охридски\". Преводач е на множество романи от френски. Дългогодишен журналист. Създател на сдружение \"Солидарна България\". Редактор в списанието за политически анализи \"A-specto\". Учредител и член на Общото събрание на Института за социална интеграция. От януари 2017 г. е началник на кабинета на държавния глава. Владее френски, английски, руски и испански език. 5. Сергей Станишев Президент на ПЕС от 2011 г., председател на БСП (2001-2014 г.); министър-председател (2005-2009 г.); народен представител (2001-2005 г. и 2013-2014 г.). Завършил е с отличие Историческия факултет на Московския държавен университет. През 1994 г. става доктор по история. Специализира политически науки в Московската школа за политически изследвания и международни отношения в Лондонското училище по икономика и политически науки. Владее английски и руски език. 6. Иван Кръстев Магистър по международни отношения в СУ \"Св. Климент Охридски\" и финанси в УНСС. Сътрудник към ЕП от 2014 г. Зам.-министър на образованието и науката (2013-2014 г.). Председател на Фондация \"Солидарно общество\". Владее английски, немски, руски език и сърбохърватски език. 7. Деница Златева  Икономист, зам.-председател на ИБ на БСП, отговарящ за международната дейност. Била е депутат в 42-то НС и вицепремиер в служебното правителство през януари-май 2017 г. Тя е заместник-председател на Обединението на жените социалистки в БСП. Владее английски, немски, руски и испански език. 8. Румен Гечев  Преподавател в УНСС, професор доктор на икономическите науки. Народен представител в 42, 43 и 44-то НС. Член на НС на БСП. Вицепремиер и министър на икономическото развитие в правителството на Жан Виденов (1995-1997 г.). Владее английски и руски език. 9. Момчил Неков  Магистър по политология от СУ \"Св. Климент Охридски\" и магистър по Международни икономически отношения в УНСС. Докторант към Философския факултет на СУ \"Св. Климент Охридски\". Член на ЕП от 2014 г. Член на НС на БСП и секретар \"Европейски политики\" на Младежкото обединение в БСП. От 2010 до 2014 г. е бил старши инспектор в Комисията за защита на личните данни. Владее английски и немски език. 10. Велизар Енчев Доктор по международно право и международни отношения. Журналист с 35-годишен стаж, в момента води предаване в БСТВ. Преподавател по Балканистика в СУ \"Св. Климент Охридски\". Владее английски, сърбохърватски и руски език. 11. Димитър Данчев  Магистър по бизнес администрация от Икономическия университет във Виена. Народен представител в 44-то НС. Член на ГС на БСП и на РС на БСП в Подуяне. Председател на РС на БСП в Подуяне от 2012 до 2017 г. Член на НС на БСП от 2012 до 2016 г. Владее английски и немски език. 12. Тодор Стоилов  Магистър по финансов мениджмънт в ПУ \"Паисий Хилендарски\". Мениджър външна търговия в ХЪС ООД. Председател на РС на БСП в район \"Централен\" в Пловдив от 2016 г. Член на ИБ на ГС на БСП в Пловдив от 2017 г. Владее английски, френски и руски език. 13. Валери Жаблянов Доктор по политология. Народен представител в 42, 43 и 44-то НС. Зам.-председател на НС в периода 2016-2018 г. Член на ИБ на БСП от 2016 г. Член на НС на БСП от 2012 г. Владее английски и руски език. 14. Мариела Модева  Висше образование по \"Културология\" от СУ \"Св. Климент Охридски\", има професорска научна степен. Зам.-директор на Института по лидерство в  Университета по библиотекознание и информационни технологии. Специализация \"Европейски институции. Маркетинг, мениджмънт и ПР\" и \"Европейска интеграция\". Владее английски, руски и испански език. 15. Д-р Десислав Тасков Магистър по медицина от Варненския  медицински университет. Уролог в Онкологичната болница във Варна. Управител на МБАЛ \"Каварна\". Председател на БСП в Аксаково и зам.-председател на ОблС на БСП във Варна. Владее испански, италиански, английски и руски език. 16. Крум Дончев  Завършил е НСА. Автомобилен състезател, печелил 2 пъти \"Рали България\" (2008 и 2014 г.). Търговски директор в компания за логистика \"Жефко България\" ЕООД. Работил в Центъра за бойна подготовка и спорт към МВР от 2005 до 2015 г. Владее английски, италиански, руски език и сърбохърватски език. 17. Емил Георгиев  Има висше образование от ВИХВП в Пловдив. Председател на партия \"Политически клуб Екогласност\" от 2006 г. Народен представител от \"Коалиция за България\" в 42-то НС. Владее английски и руски език.", "date": "2019.04.16", "title": "Предизборният щаб на БСП започна работа с бъдещите евродепутати"}
{"url": "https://duma.bg/sadat-otkaza-da-osvobodi-ot-posta-direktora-na-noi-v-silistra-n189880", "text": "Специализираният съд отказа да отстрани от длъжност шефа на НОИ в Силистра Милен Пенчев, обвинен за издаване на фалшиви документи за придобиване на максимални пенсии срещу 10 000 лв. Съдът смята, че той не може да попречи на разследването и да повлияе на свидетели, защото е под домашен арест. Магистратите отстраниха от длъжност шефката на отдел \"Пенсии\" в НОИ в Силистра Стоянка Симеонова, защото е освободена под гаранция и може да въздейства на разследването.  Съдът счита, че има доказателства за повдигане на обвинения на Пенчев и Симеонова заради съучастие в престъпна група и неправомерно отпускане на максимални пенсии в Силистра чрез фалшиви документи. Решението на съда не е окончателно, а Спецпрокуратурата веднага обяви, че ще протестира отказа за отстраняване на Пенчев. Делото в Апелативния специализиран наказателен съд ще се гледа на 23 април. Припомняме, на 8 март Спецпрокуратурата и ГДБОП проведоха акции в София и Силистра срещу злоупотреби с издаване на ТЕЛК решения и източване на НОИ. От финансовото министерство твърдят, че по схемата са източени милиони от НОИ.", "date": "2019.04.16", "title": "Съдът отказа да освободи от поста   директора на НОИ в Силистра"}
{"url": "https://duma.bg/mestan-prekara-24-chasa-v-aresta-zaradi-katastrofa-n189882", "text": "Лидерът на ДОСТ Лютви Местан прекара 24 часа в ареста в Кърджали. Той беше арестуван в неделя заради причинена от него катастрофа край Момчилград, при която загина 6-месечно бебе. Фолксвагенът на Местан излязъл на главния път, отнемайки предимство на другата кола - БМВ, в която пътувало 4-членно семейство. При удара бебето е загинало, а 10-годишно дете и 28-годишната му майка са пострадали и са в болница в Кърджали. Пробата за алкохол на политика е отрицателна. Вчера той бе освободен от ареста. Свидетелят на катастрофата Мустафа Исмаил твърди, че другата кола е виновна, защото карала с висока скорост. Друга е версията на бащата на пострадалото семейство. \"Не очаквах да продължи. Видях фолксвагена, можех да спра, но прецених, че той ще спре на знака \"Стоп\", обясни Юсеин Ахмед, който е със спукан прешлен. Срещу лидера на ДОСТ е повдигнато обвинение за престъпление по чл.343, ал.1 от НК. Събраните до момента доказателства са дали основание да се приеме, че обвиняемият е нарушил и Закона за движение по пътищата, в резултат на което по непредпазливост е причинил смъртта на малолетната Е.А. Местан бе освободен под парична гаранция от 10 хил. лв.", "date": "2019.04.16", "title": "Местан прекара 24 часа в ареста   заради катастрофа"}
{"url": "https://duma.bg/dadoha-20-godini-zatvor-za-ivancheva-i-15-za-petrova-n189883", "text": "Специализираният наказателeн съд осъди на 20 години и наложи глоба от 10 000 лв. на отстранената кметица на район \"Младост\" Десислава Иванчева. Съдът я лиши от възможността да заема държавни длъжности, конфискува част от имуществото й и така напълно удовлетвори искането на прокуратурата. Иванчева е осъдена за поискан подкуп от 187 000 евро от предприемача Александър Ваклин, но е оправдана за искане на 500 000 евро и за получена сума от 56 000 евро, каквото беше обвинението на прокуратурата. По-малки от исканите присъди получиха заместничката й Биляна Петрова и бившият кмет на района Петко Дюлгеров. 15 години лишаване от свобода и глоба от 15 000 лв. бяха присъдени за Петрова. На 12 години затвор бе осъден Петко Дюлгеров, който трябва да плати глоба в размер на 12 000 лв. Решението може да бъде обжалвано. Тримата бяха върнати в ареста.  Преди началото на съдебното заседание Биляна Петрова заяви, че очаква оправдателна присъда и да се докаже, че прокуратурата лъже. Според  Иванчева пък евентуална осъдителна присъда означава, че държавата е умряла и е в крах. \"Делото имаше политически нюанс, но не е имало провокация към подкуп от страна на Ваклин\", обяви съдията Иво Хинов. Неговите мотиви ще бъдат готови до месец. ", "date": "2019.04.16", "title": "Дадоха 20 години затвор за   Иванчева и 15 за Петрова"}
{"url": "https://duma.bg/skandalen-dzhendar-spektakal-v-repertoara-na-ndk-n189881", "text": "За скандален джендър спектакъл, част от репертоара на НДК, сигнализират от сдружение \"Православна младеж - Света Петка Търновска\". Той е посветен на смесването на мъжкото и женското начало, на деконструирането на пола и сексуалността с цел да еманципира човека от обичайните нагласи и да се измести социалната хетеронормативна и ограничаваща конструкция на тялото, става ясно от съобщението за изявата в официалния сайт на НДК.  Спектакълът се нарича CLSTRS и ще се играе на 20 април в рамките на международната програма \"Мигриращото тяло\". Негов автор е хореографът Красен Кръстев.  \"Нима в Министерството на културата, на подчинение на което е НДК, забравиха, че Конституционният съд отхвърли Истанбулската конвенция\", питат от сдружението. Оттам уточняват, че нямат нищо против хората с по-различна сексуална ориентация, но не са съгласни с натрапването й.", "date": "2019.04.16", "title": "Скандален джендър спектакъл  в репертоара на НДК "}
{"url": "https://duma.bg/spisak-s-iskaniya-kam-kmeta-vnesoha-protestirashti-v-gabrovo-n189884", "text": "Списък с конкретни искания към кмета на Габрово Таня Христова внесоха жители на града в общината. Ден по-рано при среща между Христова и недоволните стана ясно, че те ще формулират конкретните си очаквания от местната власт. Сред тях са прокуратурата в града да работи по-активно и да има засилено полицейско присъствие в горещите точки. Жителите на Габрово искат още да се извършват проверки на адресната регистрация, на заетостта на ромите и на решенията на ТЕЛК. Протестиращите искат да научат името на прокурора, освободил тримата роми, които нападнаха продавач в магазин. Те заявиха и искането си за прилагане на законодателството по проблема с раждаемостта сред малолетни и непълнолетни.  Междувременно Българският хелзинкски комитет излезе с позиция, която призовава властите да признаят и осъдят расисткото насилие срещу невинни хора. \"Толерирането и дори поощряването от най-висши държавни представители на саморазправа от една група граждани с друга е несъвместимо с принципите на правовата държава\", пишат от БХК. ", "date": "2019.04.16", "title": "Списък с искания към кмета  внесоха протестиращи в Габрово"}
{"url": "https://duma.bg/vrachansko-selo-kaza-ne-na-kariera-za-glaukonit-n189879", "text": "При 87% избирателна активност 33-ма жители на врачанското с. Мало Пещене са отговорили с \"не\" на въпроса да бъде ли предоставена концесия за добив на глауконит. Само един е отговорил с \"да\", стана ясно вчера от решението на ОИК във Враца за местния референдум в селото. В допитването са участвали 34 от 39 имащи право на глас жители. Предложението за създаването на кариера за добив на глауконит в района беше по проект на фирма \"БН - консулт инженеринг\", която се занимава с търсене и проучване на полезни изкопаеми. Глауконитът има различни приложения, но особено ценен е като естествен минерален тор за интензивно биоземеделие. Находището, към което инвеститорът има интерес, обхваща над 600 дка. Фирмата искаше концесия за 35 години, като обещаваше добивът да бъде по открит способ, но без използването на взривни материали.", "date": "2019.04.16", "title": "Врачанско село каза \"не\" на кариера за глауконит"}
{"url": "https://duma.bg/proveryavat-predpraznichno-yaytsa-kozunatsi-i-agneshko-n189875", "text": "Извънредни проверки в цялата страна заради предстоящите официални празници Великден и Гергьовден започна Българската агенция по безопасност на храните (БАБХ). Инспекторите ще проверяват обекти за производство и търговия с храни, пакетиращи центрове за яйца, складове за търговия на едро с храни, заведения за обществено хранене и търговски обекти за търговия на дребно с храни, пазари и тържища на територията на всяка област. Проверките ще са върху производството и търговията на традиционно предлаганите храни за празничната трапеза - агнешко месо, козунаци, яйца, включително боядисани, пресни зеленчуци и др., както и на боите за яйца. Тази година ще се поставя здравна маркировка на трупно месо в различни цветове. Тя ще обозначава произхода на месото в конкретни два цвята - син и червен с мастило за хранителни цели. За месото от ДПЖ с произход България здравната маркировка ще е със син цвят. При месо с произход, различен от български (заклано в българска кланица, но с чужд произход) маркировката ще е в червен цвят.  Предвиждат се извънредни проверки и на пазарите на живи животни. При необходимост, в проверките ще оказват съдействие и от Икономическа полиция. Дежурни инспектори по безопасност на храните ще проверяват обектите по време на празниците и в почивните дни. Те ще извършват проверки по сигнали на потребители.", "date": "2019.04.16", "title": " Проверяват предпразнично яйца, козунаци и агнешко"}
{"url": "https://duma.bg/zemyata-ni-nay-evtinata-i-nay-razpokasanata-v-evropa-n189871", "text": "България остава страната с най-раздробената земеделска земя в Европа след възстановяването й в реални граници, коментира председателят на Българската асоциация на собствениците на земеделски земи Стайко Стайков. Според него основните проблеми в развитието на пазара са свързани с липсата на специализиран закон за комасация, с крайно недостатъчната инфраструктура за напояване, както и със слабо развитата система за защита от градушки. Да се създаде национална поземлена банка, която да бъде активен участник в процесите по установяване и поддържане на консолидирани земеделски територии, предлагат още от асоциацията. По този начин ще се управляват ефективно земеделските земи и ще се привличат инвестиции в селскостопанските сектори. Банката ще бъде активен участник в изпълнението на селскостопанската политика на държавата за устойчиво развитие на поземлените отношения и ще активизира пазара на земеделски земи, смятат експертите. Ръстът на цената на земеделската земя и рентите ще останат без промени, прогнозират от асоциацията. През миналата година Добрич отново е с най-висока цена на земята, като според реално сключени сделки максималната средна цена е била 2000 лв. за декар, а минималната - 1550 лв. За сравнение през 2017 г. сделки в района са се сключвали на максимална средна цена от 1800 лв. за декар и минимална от 1600 лв. Силистра отново е вторият район с най-високи цени - между 1350 и 1600 лв. за декар. Една трета група оформят градовете Варна, Русе, Плевен, Шумен, Разград, където при покупка на земя се е стигнало до максималната цена от 1300 лв. за декар. На най-ниски цени се е търгувала земята в Габрово и Кърджали - само 400 лв.", "date": "2019.04.16", "title": "Земята ни - най-евтината и най-разпокъсаната в Европа"}
{"url": "https://duma.bg/nad-30-ot-minimalnata-zaplata-otivat-za-nay-neobhodimite-hrani-n189876", "text": "31,6% от парите, които остават след облагането с данъци на минималната работна заплата - 435 лв. (222 евро), отиват за най-необходимите хранителни продукти. Това показва анализ на Picodi.com, озаглавен \"Можеш ли да оживееш с минималната заплата\". В него се прави сравнение какъв е делът на разходите за храна в 52 страни по света спрямо минималното трудово възнаграждение в тях. Анализаторите изчисляват необходимите разходи на базата на минимална кошница с продукти. За месец това са 10 литра мляко, 10 хляба, 1,5 кг ориз, 20 бр. яйца, 1 кг сирене, 6 кг месо, 6 кг плодове и 8 кг зеленчуци. У нас тези продукти струват средно около 137,39 лв., което е над 30% от минималната заплата. Експертите са съставили тази икономична кошница с най-необходимите продукти, които отговорят на нуждите на възрастен човек от въглехидрати, протеини, целулоза и минерални вещества. Цените на тези стоки постоянно се следят, включително и от международната общност, пишат анализаторите от Picodi.  Според класацията ние сме на 33 място по дял на тези разходи. Преди нас са не само румънците, но и сърбите, и албанците. За Румъния делът на разходите за най-необходимата храна е 25,5% от минималното възнаграждение. За Сърбия - 26,9%, а за Албания - 31%. Много преди нас са бившите социалистически страни Словения, Хърватия, Естония, Литва, Латвия, Полша, Чехия, Словакия и Унгария. При тях делът варира между 14,2% - за Словения, и 25,5% за Латвия. Впрочем преди Словения са САЩ с 14% дял от минималната заплата за ней-необходимите храни. Първа е Австралия с дял на тези разходи от само 6,7% и минимално възнаграждение от 1737 евро. Следват я Ирландия - 7,3%, Великобритания - 7,7%, Холандия - 8,9%, и Испания - 9,1%. В първата десетка са още Люксембург и Германия - с 9,8%, Израел - 11,3%, Белгия и Канада - с по 11,4%. Едно стъпало преди нас се нарежда Бразилия с 31,5% дял разходи за храна, като там обаче минималната заплата е по-ниска от нашата. С по-голям дял разходи от нас за най-необходимите храни са Чили - 32,9%, Перу - 33,3%, Колумбия - 34,2%, Русия - 46,2%. В повече от тези страни минималната заплата е по-ниска от нашата. В дъното на класацията е Нигерия, където разходите за храна са над 194% от минималната заплата, която е 39 евро. Преди нея са Филипините и Индия със съответно 81,3% и 61,2% дял на разходите за храна.", "date": "2019.04.16", "title": " Над 30% от минималната заплата отиват за най-необходимите храни"}
{"url": "https://duma.bg/inflatsiyata-s-ryazak-skok-za-godina-n189878", "text": "Рязък скок на инфлацията отчете НСИ. На годишна база поскъпването на живота през март достигна до 3,6% при 3,2% през предходния месец. Това е най-голямото увеличение на инфлацията от октомври миналата година, когато индексът на потребителските цени нарасна до петгодишен връх от 3,7% (най-висока инфлация от февруари 2013 година насам). Средногодишната инфлация за периода април 2018 - март 2019 г. нараства с 3,1% спрямо периода април 2017 - март 2018 година. Най-сериозно поскъпване през последната година е регистрирано при храните Ц 5,6%. Приблизително същото е и увеличението в графата \"развлечения и култура\" Ц 5,5%. Ресторантите и хотелите също са поскъпнали Ц с 4,8% за година. По-сериозно покачване на цените Ц с 4,6%, се регистрира и по отношение на комуналните услуги Ц ток, вода, наем на жилище. Единствено при облеклото и обувките се отчита поевтиняване Ц с 2,1%. През март 2019 г. потребителските цени в България нарастват за трети пореден месец от началото на годината. Индексът на потребителските цени се повишава през март с 0,1% спрямо февруари, когато бе отчетена инфлация от 0,5%. През януари бе отчетено поскъпване на живота с 0,6%. През миналия месец цените на хранителните продукти и на безалкохолните напитки са се повишили с 0,2% спрямо предходния месец, като цените на алкохолните напитки и на тютюневите изделия също са нараснали с 0,2%, докато цените на облеклото и обувките са се  понижили с 0,6 на сто. Цените на жилища, вода, електроенергия, газ и други горива остават на равнището от февруари. След регистрираната средногодишна инфлация от 2,6% през 2018 г. правителството очаква тя да спадне до 1,8% през 2019 г. и отново леко да се покачи до 2,5% догодина. Според финансовото министерство инфлацията в края на 2019 г. ще достигне 2,4%, става ясно от приетата преди дни от кабинета Средносрочна бюджетна прогноза за периода 2020 - 2022 г.", "date": "2019.04.16", "title": " Инфлацията с рязък скок за година"}
{"url": "https://duma.bg/targat-za-aets-belene-se-zabavya-n189877", "text": "Търгът за стратегически инвеститор на АЕЦ \"Белене\" още не е официално обявен във вестника на Европейската комисия, макар че неговите параметри бяха публикувани от Министерството на енергетиката още в началото на март. Причината е, че документите трябва да бъдат преведени на 27 езика и чисто технически публикацията се забави. Тя ще бъде факт в началото на следващия месец. Тогава ще започнат да текат 90-те дни, в които кандидатите могат да направят своите оферти и да започнат преговорите за евентуални договори, заяви министърът на енергетиката Теменужка Петкова в Сочи, където участва в двудневния форум \"Атомекспо\", организиран от руския ядрен концерн \"Росатом\". НЕК е поискала от Агенцията за ядрено регулиране да продължи прекратената през 2010 г. процедура по лицензиране на техническия проект за изграждане на АЕЦ \"Белене\". Целта е това разрешително да бъде издадено до около 6 месеца, за да може да се прибави към активите на ядрения проект, който си търси стратегически инвеститор, съобщи Петкова в Сочи след нейни срещи с представители на френската \"Фраматом\" и със сръбския министър на иновациите Ненад Попович.   Очаква се Петкова да има срещи с представители на \"Росатом\", чието дъщерно дружество \"Атомстройекспорт\" е изпълнител на българския ядрен проект, с френската \"Фраматом\" и американската \"Дженерал Електрик\", които имат интерес да участват в проекта като доставчици на оборудване и партньори на руснаците. Очаква се на срещата с \"Росатом\" да се обсъди и дали компанията има интерес да участва не само като изпълнител на проекта, а и като инвеститор. Преди дни изпълнителният й директор Алексей Лихачов каза, че компанията още не е подала документи за участие в процедурата за инвеститор, но смята да стори това. Още преди това пък той заяви, че руската компания ще участва в проекта, но ще постави свои условия. Най-вероятно става въпрос за предоставяне на държавни гаранции за осигуреното финансиране. Подобно изискване имат и от Китайската национална ядрена корпорация (CNNC), която се афишира като кандидат-инвеститор. Макар и на \"Атомекспро\" в Сочи да има представители на CNNC, срещи на Петкова с тях не са предвидени. Смята се, че за китайците е ключово важно да влязат в българския ядрен проект като пробив на европейския пазар, което ще ги превърне в съществен конкурент на \"Росатом\", заради което и руснаците вече са преосмислили виждането си за АЕЦ \"Белене\" и смятат да участват и като инвеститор. От 11 март, когато енергийното министерство обяви правилата на процедурата, предстояща за официално публикуване, китайците не са искали разяснителни срещи. Такива са проведени с представители на \"Фраматом\" и консултанти на други френски компании, които имат интерес да участват като доставчици на оборудване, стана ясно от думите не изпълнителния директор на Националната електрическа компания (НЕК) Петър Илиев, който придружава Петкова в Русия. Той каза, че предстоят срещи и с представители на унгарски компании, които искали разяснения по процедурата. Те вече били посетили площадката на АЕЦ \"Белене\", но какъв е унгарският интерес, не е ясно.", "date": "2019.04.16", "title": "Търгът за АЕЦ \"Белене\" се забавя"}
{"url": "https://duma.bg/zemedeltsite-tryabva-da-deklarirat-dohodite-si-do-kraya-na-april-n189874", "text": "Земеделските стопани декларират доходите си от 2018 г. до края на април. Задължението да подават данъчна декларация за доходите се отнася за всички земеделски стопани - регистрирани или нерегистрирани като земеделски производители. В декларациите, освен доходите от производството и продажбата на земеделска продукция, се обявяват и субсидиите, получени от Държавен фонд \"Земеделие\". От Националната агенция по приходите съобщиха, че земеделците могат да проверят точния размер на изплатените им суми през 2018 г. на сайта на ДФЗ. Справката става с ЕГН. Ако фермерите вече са подали данъчна декларация, но по някаква причина са пропуснали да посочат част от получените от ДФЗ суми, могат да подадат коригираща декларация до 30 април 2019 г. Данъчните са изпратили 43 хил. електронни писма до земеделци, който са получили субсидии през 2018 г. През миналата година земеделските производители са декларирали над 170 млн. доходи.   ", "date": "2019.04.16", "title": " Земеделците трябва да декларират доходите си до края на април"}
{"url": "https://duma.bg/silno-nash-chovek-n189870", "text": "Необходимо е повече от логика, за да схване човек защо задържаха Лютви Местан като участник в катастрофа, при която загина бебе, а не задържаха Ивайло Московски като участник в инцидент, при който загина собственият му син. Причината е двойният аршин. Има и по-простичко обяснение - нарича се \"силно наш човек\". Тук няма логика. От едната страна са Тримата (Б.,П. и Ц.), които де факто управляват държавата, и васалите им, а от другата - останалите. Ако Тримата имат интерес някой да е на пангара, репресивният апарат (прокуратура, съд, КПКОНПИ и пр.) се задейства. Ако има нужда да се изпишат вежди и да се извае показност - пак същите са в акция. В останалите случаи - каквото дойде. Така работят Цацаровци и Гешевци. Затова и резултатите са такива. \"Апартаментгейт\" ли? Прокуратурата възлага някакви имотни проверки, което измества вниманието от ГЕРБ. Междувременно \"излъска\" името на министъра на културата Боил Банов. Така историята \"Ало, Банов\" е на път да повтори сюжета на \"Ало, Ваньо\". И Цацаров трябва да каже дали парламентът да уволни шефа на КПКОНПИ Пламен Георгиев. Синоним на целенасочения и координиран произвол на институциите е и делото \"Иванчева\". Година след показния арест и дни, след като единият подсъдим се отказа от показанията си, дадени под натиск, присъди има. Сагата предстои. Ще плащаме и за останалите безобразия на \"Ние, държавата\". Ще носим последиците и от операцията срещу ТЕЛК-решенията. На фона на корупционните скандали и мимикрията на правораздавателните органи, изненадващ е приоритетът на новия правосъден министър Данаил Кирилов: \"установяване на режим за предсрочно прекратяване на пълномощията на т.нар. трима големи в съдебната власт\" - главния прокурор и председателите на двете върховни съдилища. Те са добре уредени в Закона за съдебната власт и Конституцията. \"Ние, държавата\" има своя логика. Над закона.", "date": "2019.04.16", "title": "Силно наш човек"}
{"url": "https://duma.bg/agentsiyata-po-vpisvaniyata-shte-plashta-chetiri-pati-poveche-za-poddrazhka-n189872", "text": "Агенцията по вписванията е готова да отдели над 4 пъти повече средства за поддръжката на информационните си системи, става ясно от прессъобщение на агенцията за предстояща нова обществена поръчка. Докато през последната година (до 3 май 2019 г. включително) поддръжката на системите на институцията се извършва от фирмата „Лирекс БГ“ срещу сумата от 98 640 лв. без ДДС, прогнозната стойност за следващата поръчка е 429 500 лв. без ДДС. Освен това се предвижда договорът да се сключи за срок от две години.   \"Стратегическа цел в управлението на агенцията е гарантирането на сигурността на базите данни. Горчивият опит на институцията показа, че е необходима по-сериозна инвестиция както на средства, така и във висококвалифицирани експерти, които да следят в детайли процесите\", казва Габриела Козарева – изпълнителен директор на агенцията. Предстои Агенцията по вписванията да изпрати покани за участие в конкурса до компании, отговарящи на нормативните изисквания за изпълнение на дейности в област отбрана и сигурност. До края на април агенцията трябва да избере изпълнител сред фирмите, изпратили оферти. Компаниите, чиито технически предложения отговарят на изискванията, ще бъдат класирани по критерия „най-ниска цена“.", "date": "2019.04.16", "title": " Агенцията по вписванията ще плаща четири пъти повече за поддръжка"}
{"url": "https://duma.bg/srabski-vibratsii%09-n189868", "text": "Говорих тези дни с един сръбски приятел и логично го попитах какво става в близкия до сърцето ми Белград. Естествено, имах предвид протестите там и драматизирането им в някои наши медии. Та той съвсем спокойно и някак си иносказателно ми отговори: \"Да, има вибрации в нашата столица, но сме още далеч от сериозни сътресения. Но така ще е, когато улицата изобщо не знае какво иска.\" На мен ми е известен профилът на водачите на провежданите от няколко месеца през почивните дни шествия. Те имат своята публичност, защото повечето бяха в предишните управления на страната. При това нямам памет за техни невероятни успехи във властта. Голяма част от народа и тогава живееше в оскъдица, също бушуваше югоносталгия по миналото величие и изобилие, а корупционните скандали бяха част от живота. Вероятно затова сегашните опоненти на Вучич нямат ясна платформа за промяна, липсват ясните послания, а се залага на обществената енергия, която при сърбите бързо се възпламенява, но и бързо притихва. До момента обединението срещу сръбската власт и президента Александър Вучич явно изпуска парата главно през свирката. Много шум, малко резултат. Втренчили са се в превземането на държавната телевизия, осигуряването на свой ефир и промяна на управлението й, за да облъчат предимно провинциалните райони. Някой очевидно е дал акъл, че сърбинът величае държавната РТС и каквото каже тя, това и става. Времената обаче са други и старите хватки със свирките и атаките на медиите са поовехтели. Пък и хората действително искат промяна, но най-вече за себе си и собственото си битие, а не толкова в сегашното политическо статукво, което все още подкрепят масово. Очевидно отчетената от социолозите впечатляваща подкрепа за властта в Сърбия от избирателите притеснява демонстриращите. Затова те търсят сблъсъка и издънването на властта с употребата на непремерена сила. Управляващите обаче имат опит и от едната, и от другата страна на барикадата. Реагират адекватно на натиска и в рамките на своите пълномощия. Естествено, верен на своята бивша радикална битност, самият Вучич предупреди неотдавнашните щурмоваци на телевизията твърде сериозно с думите: \"Нека само отново да опитат.\"  Тази решителност много се харесва на сърбите. Поначало те са склонни да изписват ореол около своите водачи и обичат умерения авторитаризъм, който защитава достойнството им и изразеното чувство за национална принадлежност и патриотизъм. Съвсем друг е въпросът, че стандартът на Запад от нас категорично се срина, а това възбужда и тежки мисли, но и желания за промяна. Тази важна част от живота на комшиите остава обаче в сянката на опозиционните послания. Затова и щенията за свалянето на президента и правителството мнозина тълкуват като гола борба за власт и опит да се домогнат до нея на някои олигарси, експлоатиращи и чистите чувства за реална политическа промяна на студенти, интелектуалци и обикновени хора. В Белград тези дни долетя и вестта за кончината в Русия на вдовицата на Милошевич - Мириана Маркович. Същият мой приятел кратко коментира събитието с думите: \"Едни скърбят, други се радват.\" Разбирам тези полярни чувства. Сърбите не обичат много-много жените да се бъркат на лидерите. Така беше с Тито и тези след него, така беше и с Маркович. Така че с уважение към покойника с основание можем да кажем, че с нея си отива и една противоречива епоха от близкото минало, което все още разделя сръбското общество.   ", "date": "2019.04.16", "title": " Сръбски вибрации\t"}
{"url": "https://duma.bg/petna-ot-maslo-n189869", "text": "Както се вижда от вчерашните данни на статистиката, поскъпването на живота с 3,6% на годишна база е само с 0,1% по-малко от 5-годишния рекорд, отчетен през октомври 2018 г. Напоследък официалната месечна инфлация не надхвърля 1 процент, но с нейното натрупване всеки започва да я усеща по джоба си. Един от аргументите, който ни втълпяват управляващите, е, че под техните грижи непрекъснато забогатяваме, защото заплатите се увеличавали. Явно там не разбират, че едно е да ти расте заплатата, а съвсем друго е да ти се увеличава банковата сметка. Последното в днешни условия за обикновените граждани е невъзможно, защото тенденцията разходите на домакинствата да нарастват по-бързо от доходите им е трайна. Понякога сравняват инфлацията с отровата, защото, ако е в големи количества, тя убива, но при правилно дозиране, може да има и здравословен ефект. Тук изникват два въпроса. Първият е дали изобщо може да се говори за здравословно обедняване. Другият проблем е, че през годините на т.нар. преход обикновените хора поеха прекалено големи дози с \"отрова\". Първите им бяха \"инжектирани\" през 1991 г., когато кабинетът на Димитър Попов освободи цените на всички стоки. Тогава инфлацията надмина 350%. Нещо подобно се случи и през зимата на 1997 г., когато цените в магазините се меняха през час. След няколко години, когато еврото официално ще измести лева, се задава поредната доза. Колко голяма ще бъде тя, засега можем само да гадаем. Според последно изследване на учени от БАН, от 2010 до 2017 г. оценките за стандарта на живот у нас спрямо ЕС-28 са 4-6 пъти по-ниски. Явно лекарството не помага. Някои пък сравняват икономиката с двигател на автомобил. И казват, че инфлацията имала същото значение за нея, каквото маслото за двигателя. Когато е в повече, капакът се цапа, а когато е малко, двигателят прегрява. Очевидно в момента петната от масло започват да избиват. ", "date": "2019.04.16", "title": "Петна от масло"}
{"url": "https://duma.bg/krib-iska-otlagane-na-tol-sistemata-za-2020-g-n189873", "text": "Конфедерацията на работодателите и индустриалците в България (КРИБ) разкритикува публикувания проект за изграждането и въвеждането на тол системата. От КРИБ посочват, че към настоящия момент интегрирането на системата за събиране на таксите не е свързано с НАП и митниците, което е предпоставка за основателни съмнения за прозрачното събиране и разходване на сумите. Според организацията предвидената цел за събиране на 1,3 млрд. лв. на година изглежда повече от съмнителна. Работодателите призовават преди въвеждането на системата да се направи оценка на въздействието й, като тази оценка със сигурност ще даде основание както за преосмисляне на обхвата й, така и за плавното и поетапно нейно въвеждане. \"Най-важното обстоятелство е, че системата не е готова и няма да бъде готова преди края на първо тримесечие на 2020 г. По тази причина събирането на тол такси в аванс или на \"зелено\" граничи с въвеждането на нов данък или просто с престъпление\", гласи становището на КРИБ. Именно затова организацията и нейните секторни сдружения настояват стартирането на тол системата да се отложи до началото на 2020 г. или докато не бъдат изпълнени препоръките на организацията. Също така КРИБ смята, че е задължително да бъде публикуван доклад за ефективността на системата, за да не бъдат допуснати технически затруднения при стартирането й, което да доведе до блокирането на транспорта в България. В страната ни транзитният трафик има най-голямо негативно влияние върху пътната мрежа. \"По тази причина по-приемлив вариант би бил в обхвата на системата да бъдат включени само автомагистралите и онази част от пътищата от клас I, които са част от трансевропейската пътна мрежа. По този начин системата за таксуване ще бъде насочена основно към транзитното движение и едновременно с това ще даде алтернатива на превозвачите, които работят на българския пазар\", гласи позицията на организацията.", "date": "2019.04.16", "title": "КРИБ иска отлагане на тол системата за 2020 г."}
{"url": "https://duma.bg/nikolay-tsonkov-vlastta-sasipva-veterinarno-sanitarniya-kontrol-v-armiyata-n189867", "text": "- Това е поредният абсурд, който е на път да сътвори ръководството на Министерството на отбраната в лицето на министър Красимир Каракачанов и началника на отбраната ген. Андрей Боцев. Ветеринарномедицинската служба към Министерството на отбраната и Българската армия е с над 100-годишна история. Към момента тя е в състава на бригада Логистика към Съвместното командване на силите. Съставът й е от 9 души, които са ситуирани в 3 вътрешноведомствени лаборатории за контрол по качеството и безопасността на храните от животински произход - в щаба в София и в продоволствените бази на БА - гр. Пловдив, с. Негушево и с. Радко Димитриево.  Ветеринарните лекари от състава на службата са с дългогодишен опит и подготовка, включваща обучения и курсове по ветеринарно-санитарна експертиза, проведени в БАБХ и във военната ветеринарна служба на Република Франция.  - Дейността на службата е широкообхватна и  разнопосочна. Тя извършва контрол върху качеството и безопасността на суровините и храните от животински произход, постъпващи в МО, тяхното транспортиране, приемане, съхранение, преработка и реализация. Лабораториите за ветеринарно-санитарен контрол са основното първосигнално звено в Българската армия, което гарантира доставката и приемането на качествени и безопасни за консумация храни. Това води до недопускането на хранителни отравяния и добро здравословно състояние на личния състав, което е основна предпоставка за това той да изпълнява в пълен обем възложените задачи. Ветеринарномедицинското осигуряване е част от единното медицинско здравно осигуряване поради факта, че дейността по контрола на хранителните продукти и предпазване от зоонози корелира пряко с превенция на здравето на личния състав. За пример в армиите от държавите членки от алианса военната ветеринарномедицинска служба е основното и единствено звено, контролиращо качеството и безопасността на храните. - В некомпетентното становище, изготвено от директора на дирекция Логистика, като причина за предложеното съкращение се отбелязва наличието на паралелна подобна структура в лицето на Научноприложния център по военна епидемиология и хигиена към ВМА, която също извършвала ветеринарно-санитарен контрол в МО и БА. В посочената структура обаче има само един ветеринарен лекар. Интересен е фактът, че това е синът на началника на отбраната, а още по-скандалното е, че същият, допреди няколко месеца, е бил част от вътрешноведомственото ветеринарномедицинско звено от състава на Съвместното командване на силите. Цитираната лаборатория разполага с ограничени възможности. Тя е само една и не може да изследва храна с животински произход например. Тук възниква въпросът и кой ще се грижи за кучетата, които са предвидили да закупят \"Военна полиция\". Друго парадоксално предложение в становището е ликвидирането на службата да стане още тази година. На фона на стартиращия преглед на способностите с цел изготвяне на новия \"План за развитие на въоръжените сили до 2021-2026\", с който комисии на МО ще преценят способностите и нуждата от всяка структура, изглежда абсурдно искането за скоропостижното закриване на службата, преди да е минал този детайлен преглед. Справка за дейността на двете служби показва, че тази в структурата на ВМА е направила много малко проверки през последните години в сравнение с ветеринарномедицинската служба към бригада Логистика. - С оглед на изтичащия му мандат през 2021 г. много вероятно изглежда да е налице злоупотреба от негова страна със служебното му положение, разпореждайки се за закриването на военната ветеринарна служба в рамките на мандата му. По всяка вероятност целта е облагодетелстване и даване приоритет и бъдеще на структурата, в която служи неговият син. Явно има конфликт на интереси, защото има пряка зависимост в йерархията между баща и син. Другото възможно обяснение е, че с тези промени се цели занижаване на критериите за безопасност на храните с цел облагодетелстване на фирма доставчик на храна. Нека припомня, че в момента Българската армия все още няма доставчик на храна. - На първо място, това е преустановяване извършването на ветеринарно-санитарен контрол в обектите за хранене в структурите на пряко подчинение на министъра на отбраната и Българската армия, което пряко ще застраши здравето и живота на личния състав. Облагодетелствани ще са фирмите доставчици, които ще използват липсата на компетентни контролни органи във ведомството, за да доставят некачествени и опасни храни. Няма да има подготвени военнослужещи ветеринарномедицински специалисти, които при необходимост да вземат участие в мисии зад граница, където съвместно с ветеринарните служби на страните членки на НАТО да изпълняват поставените от съвместното командване задачи.  Закриването на службата ще доведе до липса на компетентни органи, които да извършват бракуване на негодни за човешка консумация хранителни продукти, и до специалисти, които да изготвят технически спецификации за хранителни продукти. Няма да има компетентни органи, които да разглеждат, превеждат и изготвят ратификационните предложения за STANAG, свързани с контрола на храните и здравето на служебните животни. Служебните кучета на служба \"Военна полиция\" и на Силите за специални операции ще останат без лечение и профилактика. Опитът в годините категорично показва, че закриването на определени структури без обосновка само с цел обслужване на лични интереси и придобиване на дивиденти от това впоследствие води до непоправими загуби както на декларирани вече способности, така и на квалифицирани кадри, чието възстановяване впоследствие се оказва изключително трудно, дори невъзможно.", "date": "2019.04.16", "title": "Николай Цонков: Властта съсипва ветеринарно- санитарния контрол в армията"}
{"url": "https://duma.bg/predvelikdenska-molitva-n189866", "text": "Има такъв лаф сред отчаяния български народ, когато вижда некадърност и неадекватност някъде: \"Господи, прибери си вересиите!\" Вече 30 години при синьо общинско управление в Пловдив жителите му все не могат да случат на кадърни и адекватни управници - и кметове, а и при общинските съветници попаденията са печално ниски. Това показа и текущата астрономическа година, в която Пловдив е Европейска столица на културата и този надпис с логото липсва само в обществените тоалетни. Откри се и закри с много шум и блясък скандалната по масраф и безсмислие Вавилонска кула насред пъпа на Пловдив, измъчиха се до дупка  жители и гости на града от транспортния хаос... Който от властниците и техните приближени си взе голямата пара - взе си я и си отвори апетита за още. А контролните органи уж за месец трябваше да установят как се пилеела народна и европейска пара, но си мълчат и вероятно  ще трябва да минат евроизборите, за да кажат нещо потресаващо, което би объркало иначе изборните резултати за днешните управляващи. Въздъхнаха си малко пловдивчани и гостите на града след въпросното мероприятие и тръгването на автобусите отново по определеното им по картите трасе, но последва нов потрес. Започна модернизирането на Централния площад. Там вече от месеци само танкове дето не се появиха. Тече парадът на всякаква мощна строителна техника, булдозери, багери и прочие. Почти като парадите в Москва...  Гостите на намиращия се в епицентъра на строителните работи на площада турски хотел \"Рамада\" - бивш български \"Тримонциум\", дошли да видят и те града, набеден за Европейска столица на културата, не изтрайват и две нощи, и като си казват \"Аман, аман\", си вдигат по хотелиерски казано чуковете, втрещени от гледката. И най-вече от шума, по-силен и от този на Ниагарския водопад. А на гражданите на Пловдив и подмамените от рекламите туристи от света им остава орисията да се опитват да се промъкват невредими с деца, с бастуни през целия този голям национален строителен обект, който се отвори баш по това време. А уж градът е отворил прегръдки за гости от целия свят като столица на културата! Ама че попадение, а? Иначе всеки нормален пловдивчанин ще ви каже, че когато е поканил гости да му дойдат в дома, никога не се резили да предприема ремонти на банята си, тоалетната, терасата... Но десните общинари са май хора с друга логика, извънземна, може би, и са предприели на широк фронт модернизирането на мегдани и булеварди. Точно по време, когато градът още малко и ще започне да претендира и да се урежда с връзки и с това-онова и за столица на световната цивилизация. Защо не? Колко му е? И за колко? А работещите в лафките в центъра на Пловдив, които наблюдават всеки ден потоците от хора, са категорични: спадът от туристи след \"откриването на столицата\" е крещящ, като се изключат минаващите на големи групи мигранти от известни географски посоки, юрнали се за по-добър живот на Запад. Местните хора възпитано са се кротнали в панелките и са кандисали и на това, което им се отрежда великодушно от Брюксел, макар че и те искат по-добър човешки живот.  Но мине, не мине седмица и медиите гърмят - \"Пловдив отново е класиран на челни места по туризъм в света!\" И се сипят международни награди след награди, и правят тегели по света успешни  пловдивчани и пловдивчанки, отдали се изцяло тялом и духом на туризма. Вижте снимките от пресни дати и ще се съгласите, че градът безспорно, по време на управлението на ГЕРБ, заслужава даже и да му дадат Нобеловата награда по туризъм. Но по... екстремен туризъм! Та, ако идвате в културната столица на Европа, бъдете внимателни, промъквайки се по модернизиращия се пловдивски мегдан - може да налетите на някой от движещите се по него гигантски багери и булдозери и така да се впишете и вие в славната история на голямата герберска авантюра - да посрещаш по бели гащи гости от цял свят като столица на културата!", "date": "2019.04.16", "title": "Предвеликденска молитва"}
{"url": "https://duma.bg/pristiga-makedonskiyat-laureat-na-nagradata-za-literatura-na-es-2016-n189862", "text": "Благодарение на поетичния си, красив и докосващ стил на писане Ненад Йолдески спечели Наградата за литература на Европейския съюз за 2016 г. Младият македонски писател пристига в София, за да представи българското издание на наградената си книга \"Всеки със своето езеро\". Събитието е днес, 16 април, от 18.30 ч. в Македонския културно-информационен център, ул. \"Оборище\" 7, научи ДУМА от издателя Пламен Тотев. Ненад Йолдески е роден през 1986 г. в Струга, Македония. Завършва Икономическия факултет и магистратура към катедрата по Общо и сравнително литературознание във Филологическия факултет на тема \"Интертекстуалната ирония в модерния и постмодерния разказ\". Той е един от основателите на ИНКА (Инициатива за независим културен активизъм), сформирана през 2013 г. в Струга, както и на фестивала за пропагандиране на културата ДРИМON. \"Всеки със своето езеро\" излиза в превод на Таня Попова, издание на \"Персей\", в поредица, подкрепена от програма \"Творческа Европа\". Книгата, разказваща малки истории за големи неща и важни хора, включва 14 къси разказа - напрегнати, драматични, меланхолични и иронични. Те са потопени в атмосферата на очарователния малък град, който постепенно обезлюдява. През последните години Струга и Охридското езеро са претърпели катастрофални промени и са загубили предишния си автентичен вид. На фона на тревожни градски пейзажи са поставени проблемите за остаряването, любовта и тъгата. Необичайни по своята структура, разказите в сборника \"Всеки със своето езеро\" преплитат лични и градски истории, документална проза и художествена литература, преклонение към родителите и обикновените хора. Книгата ще бъде представена и в Хасково - на литературния фестивал \"Южна пролет\", включващ конкурс за дебютна литература.", "date": "2019.04.16", "title": "Пристига македонският лауреат на Наградата за литература на ЕС 2016"}
{"url": "https://duma.bg/datata-n189864", "text": "ДЕН НА БЪЛГАРСКАТА КОНСТИТУЦИЯ И НА ЮРИСТА. С решение на МС от 12 март 1991 г. 16 април - денят, в който първото Велико Народно събрание приема през 1879 г. Търновската конституция, е обявен по инициатива на Съюза на юристите в България и за професионален празник на българските юристи. 1850 - УМИРА МАРИ ТЮСО, ШВЕЙЦАРСКА СКУЛПТОРКА ОТ ФРЕНСКИ ПРОИЗХОД (Р. 1761 Г.). Рожденото й име е Мария Гросхолц. Известна е с восъчните фигури, които извайва, както и с музея на восъчните фигури \"Мадам Тюсо\", основите на който полага в Лондон. Днес подобни музеи има в много държави по света. 1889 - РАЖДА СЕ ЧАРЛИ ЧАПЛИН, БРИТАНСКИ АКТЬОР (УМИРА 1977 Г.). Сър Чарлс Спенсър Чаплин е една от най-креативните личности в ерата на нямото кино, а по-късно и забележителен режисьор. Изработва легендарния образ на Малкия човек. Първият му звуков филм е \"Великият диктатор\" - антихитлеристки, заснет през 1940 г. Незабравими са лентите с негово участие \"Хлапето\", \"Треска за злато\", \"Светлините на града\" и др. 1893 - РАЖДА СЕ ЕЛИСАВЕТА БАГРЯНА, ПОЕТЕСА (УМИРА 1991 Г.). Рожденото й име е Елисавета Любомирова Белчева. Утвърждава се като поетеса след издаването на първата си поетична книга \"Вечната и святата\". Следват десетки стихосбирки, между които \"Звезда на моряка\", \"Сърце човешко\", \"Пет звезди\" и пр. Стиховете й са преведени на 30 езика. Удостоена е със златен медал на Международната асоциация на поетите в Рим. 1925 - УБИТ Е ЙОСИФ ХЕРБСТ, БЪЛГАРСКИ ЖУРНАЛИСТ И ОБЩЕСТВЕНИК (Р. 1875 Г.). След Септемврийското въстание през 1923 г. в публикациите си разобличава репресиите на режима на Цанков. При убийството на комуниста Вълчо Иванов през нощта на 12 срещу 13 февруари 1925 г. става свидетел на изхвърлянето на трупа му от извършителите. Описва видяното във вестниците. С това си спечелва омразата на режима и \"безследно изчезва\" през април 1925 г. Днес се навършват 94 години от атентата в църквата \"Св. Неделя\". 1947 - ОФИЦИАЛНО СЕ НАЛАГА ИЗРАЗЪТ \"СТУДЕНА ВОЙНА\". Непосредствено след края на Втората световна война британският писател и публицист Джордж Оруел използва наименованието \"Студена война\" в есето си \"Ти и атомната бомба\", публикувано на 19 октомври 1945 г. в сп. \"Трибюн\". Разглеждайки света, живеещ в сянката на заплахата от атомна война, той предупреждава за създаването на \"мир, който не е мир\", а перманентна Студена война, имайки предвид засилващата се идеологическа конфронтация между СССР и Запада. Навлизането на наименованието в политическата риторика се приписва на американския финансист и политик Бърнард Барух, който в реч от 16 април 1947 г. в Сената на Южна Каролина казва: \"Нека не се заблуждаваме - днес ние сме в състояние на Студена война.\"", "date": "2019.04.16", "title": "Датата"}
{"url": "https://duma.bg/eva-volitser-pee-za-lyubov-n189863", "text": "Проектът на театър \"Галерия\" и Ева Волицер с щемпела на \"Пловдив 2019\", което означава, че е част от официалната програма, ще събере за втори път почитатели от европейската столица на културата, този път в културния център \"Тракарт\".  Актриса, режисьор, педагог, професор по актьорско майсторство в НБУ, Ева Волицер е и певица, която изпълнява прочувствено и красиво любовни песни на старинния език ладино. Всъщност това е езикът на сефарадските, т.е испанските евреи, групи от които населяват и България. Първата среща с пловдивската публика беше в красивата зала на дома на ОЕ \"Шалом\". Успехът беше очаквано голям. По същество \"От Толедо до Пловдив\" е музикално-театрален мултимедиен спектакъл с постановка, сценография и специален костюм на изпълнителката по проект на Яна Дворецка, видео с картините на Шагал, Модилияни, Ел Греко, Цанко Лавренов и участието на музикантите Явор Желев - флейта, Виделин Джеджев - цигулка, Христо Нейчев - акустична китара. Песните са подбрани и аранжирани от проф. Николай Кауфман. Те носят чувственост, имат сюжети, свързани с младостта, любовта, трепетите на душата. Всяка песен е малка поетична картина, емоционално наситена, с елегантна мелодика и майсторски аранжиран акомпанимент. В Пловдив намаляващата с годините поради редица причини, включително и икономически, еврейска общност е интересна багра в културното многообразие на града. Еврейските културни вечеринки и арменските балове са част от празничността на древния град. Тук винаги ще споменават с благодарност родолюбивите дела на фамилиите Калев, Паси, Мешулам, Вагенщайн, Литман, Левиеви, Анави... Ева Волицер също е свързана лично с Пловдив, живяла е тук, неин учител в театралната академия е бил Крикор Азарян. От тв предаване се разбра, че улица в Трън носи нейното име - така се е казвала нейната леля, загинала като участничка в антифашистката борба. Културният център \"Тракарт\" със своите 150 места вероятно ще се окаже тесен за почитателите на такова събитие. През следващите месеци - май и юни, представлението може да бъде видяно и в Историческия музей, и в едно от по-новите пловдивски читалища - \"Петко Р. Славейков 2008\".  В самото читалище \"Шалом Алейхем\" реализираха с финансовата подкрепа на Общинската фондация \"Пловдив 2019\" интересната документална изложба \"От Орта Мезар и нататък...\", както и литературно четене като нейно продължение.", "date": "2019.04.16", "title": "Ева Волицер пее за любов"}
{"url": "https://duma.bg/starata-ramka-na-vesko-velev-pokazva-kontrast-n189860", "text": "Изложбата на Веско Велев \"Старата рамка\" се открива днес, 16 април, в 18.30 ч. в столичната галерия \"Контраст\", ул. \"Цар Самуил\" 49. Куратор е проф. Аксиния Джурова. Творбите ще може да се разгледат до 3 май. Веско Велев е роден на 18 март 1956 г. в с. Кърнаре, област Пловдив. Завършва Националната художествена академия, специалност живопис в класа на проф. Иван Кирков. Член е на Съюза на българските художници. Живее и твори в родното си Кърнаре, както и в ловешкото село Дълбок дол. Творческата му биография включва 12 национални, над 27 самостоятелни изложби, участие в 13 международни и 15 колективни експозиции, 25 пленера, 8 фестивала и др.", "date": "2019.04.16", "title": "\"Старата рамка\" на Веско Велев показва \"Контраст\""}
{"url": "https://duma.bg/diko-gori!-n189865", "text": "Преданието разказва, че през ХV век, когато търновката Божана изпратила сина си Рачо сам да вади прехраната си, му подшушнала да свие гнездо там, където все преминават хора и от всеки да научава по нещо ново. Затова ковачът изградил работилницата си в началото на планинския проход под голям габър - хем да подковава конете, хем да се среща с различни и интересни люде. Край неговата ковачница изникнали и други дворове - хан, воденица, бичкиня... Така се появило Габрово. Не преданията, а фактите доказват, че тук се случват три вълни на бурно разрастване. Първата е още през Възраждането и е свързана с просветителството, овенчано с делото на Васил Априлов и Николай Палаузов. Тогава паланката Габрово се превръща в град, а в него прииждат будните българи от всички краища на поробеното отечество, които нямат средства да се учат в Русия, Виена или Влашко. Още преди Руско-турската освободителна война градът е по-голям от бъдещата столица София, а след победата в него остават със семействата си опълченци, занаятчии, даскали... Оттук тръгва и първият министър-председател на свободна България Тодор Бурмов. Второто голямо набъбване е в края на ХIХ и първите 20 години на ХХ век. Привлечени от никнещите като гъби фабрики, цели родове от съседните села вдигат къщи в града. Започва обезлюдяването на Балкана, но се появяват кварталите \"Варовник\", \"Голо бърдо\", \"Шивара\", \"Маркотея\", \"Дядо Дянко\", \"Боровото\"... От 11-12 хиляди населението се увеличава три пъти и надминава 30 хиляди души. Третата вълна е свързана с на миналия век. Само за периода от 1965 до 1985 г. са изградени десетки корпуси на промишлени гиганти, което води до недостиг на работна ръка - и в заводите, и за строителни работници, които да градят жилища и пътища. В Габрово се заселват стотици семейства от Родопите, Добруджа и други краища на страната. Населението пак се увеличава три пъти и надминава 90 хиляди. Промишлеността води със себе си и нуждата от професионални училища - по текстил, по машиностроене и телферостроене, по сградостроене, малкият полувисш институт става технически университет с 3 големи нови учебни корпуса. За десетина години са построени и над 10 нови жилищни комплекса - \"Младост\"-1, 2, 3 и 4, \"Палаузово\", \"Трендафила\"-1 и 2, \"Русевци\", \"Хр. Ботев\", \"Стефан Караджа\"... Изгражда се съвременна екологична тролейбусна мрежа, независимо че градът е разположен по планински хълмове. Промените от 1989 г. заварват града като стохилядник (малко над 98 хил. по официалната статистика). Докато дойде ударът в началото на 90-те. Законодателят (не заради конспирация или заговор, а от некадърност, невежество и алчност) приема реституционните закони, които сриват битието на габровци. Оказва се, че в Габрово има най-голям процент реституция на глава от населението - и на едра градска собственост, и на промишлени предприятия, от всички други градове в страната. Мнозина търсят в това обяснението и на гласуването на част от габровци след 1990 г. Важно е друго - как резултатите от тези закони убиват Габрово и го превръщат в След влизането на законите в сила наследниците получават не само някога национализираните постройки, а и новите сгради, построени по-късно на мястото на малките им фабрички. Оказва се, че реститутите нямат намерение да продължат производството в подарените им цехове и цели заводи, а единственото, което искат, е да се превърнат в рентиери и да получават убийствено висок месечен наем от предприятията, които още работят. И започват фалитите. Един след друг загиват завод след завод. Първи текстилните, после трикотажът, промишлената електроника, машиностроенето, телферостроенето, обувното производство... Последни фалират производството на пластмаси и кожарската индустрия. Случайно или не, точно в този момент кметът (от десницата) отказва среща с голям стратегически инвеститор и той отива в съседния град Севлиево. Рушащите се постройки на закритите предприятия и до днес стърчат зловещо на десетки места в града. След промишлеността логично си отиват и професионалните училища. Като сянка от филм на ужасите, съвсем до Дома на хумора и сатирата, се извисява внушителната сграда на някогашния най-голям в страната текстилен техникум. Освен професионалните едно след друго затварят врати и общообразователните. Най-гнусно е закриването на Седмо основно училище - независимо от многото деца в района, реститутът Кристо Явашев си \"възстановява\" собствеността върху голямата училищна сграда, построена върху имот на предците му, и не допуска повече никого до нея. И тя се руши, като се превръща в призрак на алчността. ГЕРБ закрива \"неефективния\" тролейбусен транспорт, за да даде парички на приближена автобусна фирма. Естествено, Голямото изселване започва първо с работниците и техните семейства. Втори са търговците - тук няма какво да продават. Следват предприемачите - най-първи са строителните. В Габрово няма какво да се строи. Единствените обекти са декоративните тротоари и безсмислени пешеходни мостове по европроекти, парите от които местната власт раздава на фирми от други градове. Не остават назад и културните институции - закрити са всички кина. Изчезват оркестри, вариететният театър, почти всички вестници, местната телевизия, радиостанциите (последното Радио \"Габрово\" замлъква на 1 март тази година), хорове, танцови състави... И всички си тръгват. Тръгват си не просто този или онзи, а си тръгват габровци. Накъде?  Да, в Габрово почти няма безработица. Защото няма хора. Само за 25 години след промените градът официално е намалял с 50 хиляди души. Останали са най-възрастните хора, които... четат книги от библиотеката. А младите? За тях идва ред на отчаянието и завистта. Защо в София да може, а тук да не може да се живее нормално? Аз ли точно съм неудачникът, който остана в Града на сенките? Където освен скелетите на някогашните промишлени гиганти и престижни училища всеки ден виждам тъмните прозорци в пустеещите жилищни комплекси. Как в блоковете с по 60-70 апартамента вечер светят само 4-5 от тях... Ако за търновката Божана всичко е само предание и легенда, то още има живи габровци, които си спомнят Божана Циганката. И случката, когато в късна доба тя звъни в пожарната и уж уплашено крещи: \"Дико гори!\". Огнеборците се отзовали на минутата и установили, че колоритният божанин мъж Дико има доста висока температура. Звъннали на колегите от болницата и със смях си тръгнали. Това е единственото провинение на единствената ромска фамилия, която габровци познават. Незнайно откъде появила се и просъществувала цял век в града на улица \"Зелена ливада\" в добросъседство с българските къщи. Днес Дико наистина гори. Една от нападнатите при т. нар. протест къщи, като че ли символично, е на внук на Дико и Божана. Таеното с години чувство на отчаяние натрупва омраза и младите недоучени и неработещи скинари не се чудят дълго накъде да го насочат. Не мислят много. Въоръжават се със сопи, боксове, железа, маски и камъни и тръгват срещу ромите. Те са нещото нетипично за този град. Никога не ги е имало. Значи те объркват живота. Откъде са се взели? Появата им започва преди 7-8 години. Тук има много безлюдни къщи, има работа в чистотата, а и никой не ги проверява или преследва, както по родните им места. И сред тях има бандити. Както сред българите. Но никой не протестира, когато трафикант на наркотици или плът изхвърли млада девойка от терасата на висок блок. Никой не протестира, когато младежи пребиха и наръгаха ученичка. Те не бяха цигани. За местните, че и за националните политици ситуацията е конфузна. Затова не взимат страна, нямат ясна позиция. Защото наесен има избори, а скинарите са им избиратели, че и съседи... Като забравят, че омразата днес е подгонила ромите, а утре ще подгони старите, после болните, после бедните... Всички, които не се връзват с \"щастието\" в депресивното отчаяние на малкото останали габровци.", "date": "2019.04.16", "title": "Дико гори!"}
{"url": "https://duma.bg/ritamat-na-balkanite-sabira-virtuozi-v-parvo-studio-na-bnr-n189861", "text": "Оркестърът за народна музика на БНР с диригент Димитър Христов ще представи шестото издание на най-успешния си проект \"Ритъмът на Балканите\" на 18 април от 19.30 ч. в Първо студио на националното радио. Емоционален, пъстър и вдъхновяващ, този фолклорен празник надскача граници и прехвърля музикални мостове над тях. За този проект Оркестърът за народна музика на БНР бе удостоен с наградата на Столичната община за 2018 г. за принос към фолклорните и сценичните изкуства. Специални гости на оркестъра тази година ще бъдат виртуози от съседните страни: цимбалистът Лорен-Мариан Стан от Румъния, цигуларят Кириакос Гувентас от Гърция, тромпетистът Джамбо Агушев от Македония и една от най-големите звезди на съвременната българска музикална сцена - акордеонистът Петър Ралчев. Ще бъдат изпълнени написаната за проекта пиеса \"Балкански игри\" на маестро Димитър Христов и най-обичаните от публиката емблематични произведения.", "date": "2019.04.16", "title": "\"Ритъмът на Балканите\" събира виртуози в Първо студио на БНР"}
{"url": "https://duma.bg/rut-koleva-shte-pokori-pekin-n189856", "text": "Популярната българска изпълнителка Рут Колева ще представи България на големия музикален форум \"16+1\" в Пекин в началото на май. След десетки успешни концерти в Азия и Европа певицата се подготвя усилено за второто си турне в Китай, което започва след броени дни. Наскоро Рут Колева изнесе два поредни концерта в най-новия клуб за жива музика в Токио - LDH Kitchen Haneda, в компанията на музикантите Кеске Уасабе, Ивасаги Ори и Върнън Кийт. По време на престоя си в Страната на изгряващото слънце певицата ще запише два сингъла с легендарната японска група Kyoto Jazz Massive, които се предвижда да излязат до края на 2019 г. Това не е първото успешно участие в тази държава за българската соул изпълнителка. Още през 2016 г. Рут получи награда за най-добра вокалистка от \"Интер ФМ\" радио, а след това впечатли стотици фенове с концерта си в легендарния Cotton Club в Токио. Рут ще започне своето второ европейско турне в края на май. Заедно със своята група The Fingertones певицата ще покори отново едни от най-добрите кубове за жива музика на континента. http://instagram.com/ruthkoleva http://facebook.com/ruthkolevamusic", "date": "2019.04.16", "title": "Рут Колева ще покори Пекин"}
{"url": "https://duma.bg/filmi-na-charli-chaplin-prozhektirat-v-gabrovo-n189857", "text": "Панорама от творчеството на Чарли Чаплин ще завладее музея \"Дом на хумора и сатирата\" в Габрово днес, 16 април. В деня, когато се навършват 130 години от рождението на великия комик, от 9 до 18 ч. във фоайето на третия етаж ще бъдат прожектирани едни от знаковите късометражни филми (1914-1918) на световноизвестния актьор и режисьор. Сред творбите изпъкват \"Най-добрият квартирант\", \"Реквизиторът\", \"Гуляйджии\", \"Тези любовни мъки\", \"Тесто и динамит\", \"Скитникът\", \"Банката\", \"Една нощ в мюзикхола\", \"Странстващият музикант\", \"Авантюристът\", \"Кучешки живот\" и др. В Залата на жирафите от 16 ч. Цветомир Цанков ще проведе кинолектория, след която публиката ще се наслади на \"Светлините на града\", оценен от Британския филмов институт като най-доброто постижение на легендарния артист. Чарли Чаплин е сред изключително талантливите личности от ерата на нямото кино. Той е най-известният актьор в ранните холивудски филми, а по-късно изпъква и като забележителен режисьор.  \"Бях вестникарче, майстор на детски играчки, духач на стъкло, прислужник на лекар и т.н., но като брат ми Сидни по време на всички тези \"професионални отклонения\" нито за момент не забравих крайната си цел - да стана актьор\", отбелязва Чаплин в книгата си \"Моята автобиография\". Още през 1973 г. чрез Комитета за културни връзки с чужбина председателят на организационния комитет на 9. Фестивал на хумора и сатирата арх. Карл Кандулков отправя покана към комика да гостува в Габрово. Чарли Чаплин не успява да дойде, но в архива на ул. \"Брянска\" 68 се съхранява благодарственият му отговор: поласкан е, че са помислили за него. Неслучайно в Габрово се намира единственият паметник на актьора в България. Оригиналната композиция е дело на акад. Георги Чапкънов и е разположена в Парка на смеха до музея \"Дом на хумора и сатирата\".", "date": "2019.04.16", "title": "Филми на Чарли Чаплин прожектират в Габрово"}
{"url": "https://duma.bg/pochina-aktrisata-bibi-anderson-n189858", "text": "Известната шведска актриса Биби Андерсон почина на 83 години, съобщи за в. \"Гьотеборгс постен\" режисьорката Кристина Улофсон. Андерсон започва кариерата си в киното, когато е на 15 години, в реклама, заснета от Ингмар Бергман. Скоро тя става една от звездите на шведското кино и театър. Андерсон изпълнява една от първите си роли във филма \"Усмивки от една лятна нощ\" (1955) на Бергман, с когото кариерата й в киното е тясно свързана. Играла е в 11 филма на режисьора, сред които \"Седмият печат\", \"Поляната с дивите ягоди\", \"Сцени от съпружеския живот\". Една от най-добрите й роли, според критиците, е на медицинската сестра Алма в \"Персона\". През 1958 г. получава в Кан наградата за най-добра женска роля в \"На прага на живота\" на Бергман. През 1963 г. е удостоена със \"Сребърна мечка\" на Берлинале за най-добра женска роля в \"Любовница\" на Вилгот Шеман. През пролетта на 2009 г. Андерсон получи масиран инсулт и оттогава бе в болница за възрастни хора в Стокхолм.", "date": "2019.04.16", "title": "Почина актрисата Биби Андерсон"}
{"url": "https://duma.bg/azbukata-na-griynauey-e-golemiyat-pobeditel-na-mastar-av-art-2019-n189859", "text": "Големият победител на фестивала \"Мастър ъв арт\" е \"Азбуката на Грийнауей\" на Саския Бодеке. Приза в категория \"Видео арт и реклама\" получи филмът \"Умната\" - реж. Джулиано Доло. Специалната награда на журито спечели \"Франк Гери: Да строиш правосъдие\" - реж. Ултан Гилфойл. Изборът на българската кинокритика е \"Очите на Орсън Уелс\" - реж. Марк Казънс. Отличието на публиката отиде при Борислав Колев за филма му \"Рокендрол\". За най-добър български филм бе посочен \"Монолог в антракта\" - реж. Петър Вълчев. ", "date": "2019.04.16", "title": "\"Азбуката на Грийнауей\" е големият победител на \"Мастър ъв арт 2019\""}
{"url": "https://duma.bg/detsa-daryavat-na-detsa-v-stolichnata-biblioteka-n189855", "text": "Благотворителен Великденски базар \"Деца даряват на деца\" ще се състои в Мраморното фоайе на Столичната библиотека утре, 17 април, от 16 ч. Събитието се организира със съдействието на НЧ \"Бели брези 2007\" и 99 ЦДГ \"Брезичка\", като възпитаниците й ще се включат със специално участие в инициативата.", "date": "2019.04.16", "title": "\"Деца даряват на деца\" в Столичната библиотека"}
{"url": "https://duma.bg/zhana-bergendorf-i-damyan-popov-strastno-se-tseluvat-v-edno-n189853", "text": "Страстна целувка си разменят Жана Бергендорф и Дамян Попов в новата им песен \"Едно\". Мощни вокали, зашеметяваща визия и страстно любовно обещание запечатват парчето като емблематичен хит и за двамата артисти. За Дамян този проект е стартов към нов албум, а Жана направи своето голямо завръщане на поп сцената след Equinox и представянето си на \"Евровизия\". След русия си период в актуалната песен певицата отново се обръща към червеното - като избор за цвят на косата и като тема на облеклото. А то спокойно може да се нарече уникално. Над 5 метра е дълга роклята на Бергендорф в клипа към песента. И за да се снима в цял размер, екипът осигурява специална подемна техника. Под умелата режисура на Люси Иларионов сюжетът на видеото предизвиква двамата в изгаряща целувка. Сцената е толкова страстна, че веднага доведе до слухове, нашепващи за нещо повече от професионално приятелство между Жана и Дамян. По този въпрос изпълнителите мълчат многозначително и може би само времето ще покаже какви са истинските им отношения. \"Едно\" вече имаше своята премиера в YouTube и веднага събра над 90 000 гледания. Феновете нарекоха изпълнителите \"българските Zayn и Sia\", но самите Дамян и Жана категорично предпочитат добре наложените си български имена, които ги превърнаха в любимци на меломаните.", "date": "2019.04.16", "title": "Жана Бергендорф и Дамян Попов страстно се целуват в \"Едно\""}
{"url": "https://duma.bg/vitaminite-v-rastitelnata-hrana-udalzhavat-zhivota-n189854", "text": "Експерти от университета Тъфтс в Масачузетс заключиха, че единствено витамините и минералите, които се съдържат в растителната храна, а не в хранителните добавки, удължават живота и намаляват риска от преждевременна смърт, съобщи Лайв сайънс. Специалистите са анализирали резултатите от изследване, обхванало 27 000 американци на възраст над 20 години. Участниците били попитани какво са консумирали през последните 24 часа и дали са приемали хранителни добавки през предишните 30 дни. Здравословното им състояние било проследявано 6 години. За този период починали 3600 души. Оказало се, че хората, които приемат достатъчно количество магнезий, калий, витамини А и К, цинк и мед, са с по-малък риск от смърт в сравнение с участниците с недостатъчно количество минерали. Ефектът обаче се наблюдава единствено у онези, които са ги приели с естествената храна, а не посредством хранителни добавки. Освен това прекомерното количество калций (1000 милиграма дневно) увеличава риска от рак.", "date": "2019.04.16", "title": "Витамините в растителната храна удължават живота"}
{"url": "https://duma.bg/grisho-veche-e-28-i-igrae-s-nemets-v-monte-karlo-n189851", "text": "Григор Димитров прогресира с позиция в световната ранглиста. Водещият ни тенисист вече е 28-и с 1300 т. Той не беше участвал по турнири от 25 март, когато отпадна в Маями, а в неделя надви Матео Беретини (Ит, №55) със 7:5, 6:4 на старта на \"Мастърс\"-а в Монте Карло. На \"домашната\" надпревара хасковлията има да защитава още 315 т. от 1/2-финала миналата година. При ранно отпадане той е застрашен да изхвърчи от топ 40 на ранглистата и с това от поставените във втория турнир от Големия шлем - \"Ролан Гарос\".  За място в III кръг Димитров излиза срещу Ян-Ленард Щруф (Гер, №44), който обърна Денис Шаповалов (Кан, №20) с 5:7, 6:3, 6:1. Досега 27-годишният хасковлия и година по-възрастният немец са си разменили по една победа. Гришо печели на твърда настилка в Стокхолм през 2013 г. с 6:1, 6:3, а Щруф стига до успеха именно в Монте Карло преди 2 години с 4:6, 6:3, 6:2. Срещу Беретини Гришо получи 18 точки за пробив и реализира 4, а съперникът му оползотвори 2 от 8. Проблемите бяха при сервиращите заради силния вятър и ниските температури, но Димитров затвори мача за 2 часа игра. В Монако той се пусна и на двойки, но със Стан Вавринка (Швейц) загубиха от един от най-добрите дуети в последните години - поставените под №6 Хенри Континен (Фин) и Джон Пиърс (Авл) с 6:7 (6), 3:6. На двойки игра и световният №1 Новак Джокович (Сърб), но с по-малкия си брат Марко загубиха от Роберт Фарах (Кан) и Хуан Себастиан Кабал (Кол) с 1:6, 3:6.", "date": "2019.04.16", "title": "Гришо вече е 28-и, играе с немец в Монте Карло"}
{"url": "https://duma.bg/ludogorets-pak-udari-s-20-levski-v-sofiya-n189821", "text": "Тогава гневни ултраси нахлуха на пистата и бяха готови да линчуват румънския национал, но бяха озаптени от охраната и стюардите на мача. Фен обаче скочи върху тунела, за да търси саморазправа с Моци, и счупи покрива му. Очакванията за пълни трибуни не се оправдаха и на Националния стадион имаше само около 8000 зрители.  Заради наказания и травми на титуляри треньорът Георги Дерменджиев започна със 7 българи в състава, а на резервната скамейка останаха още 4-ма юноши на клуба. Левскарите претендираха и за дузпа срещу Иван Горанов в 70-ата мин, ритнат отзад от Вандерсон, но реферът Ивайло Стоянов прецени, че няма основание да посочи бялата точка. В крайна сметка след всичкия екшън Лудогорец си тръгна с успех от София и запази аванса си пред ЦСКА-Сф в класирането на Първа лига. Разградчани вече са с 67 т., пред ЦСКА-Сф 64, а Левски с 58 е без всякакви шансове за титлата. Преди месец \"сините\" загубиха с 0:2 от Лудогорец и на \"Герена\" в редовния сезон, а този път треньорът им Георги Дерменджиев оцени мача като равностоен. \"Добре започнахме и имахме ситуации, но трябваше по-правилно да ги изиграем, за да може да отбележим гол. Доволен съм от играчите, тъй като имаше мотивация. Просто допуснахме 2 грешки, от които Лудогорец се възползва. Тези грешки се оказаха фатални. Не съм коментирал никога съдиите. Има кой да ги оценява тях. Не трябва де се стига обаче до подобни ексцесии. Феновете обичат отбора си. Тази постъпка не е правилна. Доволен съм от факта, че днес играха млади момчета. В подобни срещи те се каляват. Милош Цветкович тренираше с отбора и бе готов при подобна ситуация да бъде на линия. Всички мачове за Левски са с голям залог. Ние винаги играем за победа”, заяви Дерменджиев.  \"За съжаление се получи нервен мач. Като цяло, напрежението ескалира след радостта на Моци. В конкретния случай той нямаше намерение да провокира публиката, но всеки футболист има право да се радва, когато вкара гол. Къде да го направи? В съблекалнята ли?\", коментира изпълнителният директор на Лудогорец Ангел Петричев. ", "date": "2019.04.16", "title": "Лудогорец пак удари с 2:0 Левски в София"}
{"url": "https://duma.bg/mladok-nadvi-rosi-v-sasht-n189848", "text": "Младокът Алекс Ринс заслужи дебютната си победа в Кралския клас на мотоциклетизма. На пистата \"Америкас\" край Остин 23-годишният испански пилот на Сузуки извъртя 20-те обиколки за 41:45,499 мин, за да запише отборът му първи успех от лятото на 2016 г. Ринс изпревари за първото място легендата Валентино Роси (Ит, Ямаха), който беше по-бавен само с 0,462 сек. Трети се нареди Джак Милър (Авл, Дукати) на 8,454 сек. Роси обаче стана първият пилот, навършил 40 години, с два поредни подиума в Мото ГП. \"Дадох максимума, състезанието беше на много висока скорост, но в крайна сметка Ринс се справи по-добре от мен и не бях способен да мина пред него\", каза Роси. Големият фаворит в САЩ и световен шампион Марк Маркес (Исп, Хонда) падна неочаквано в десетата обиколка, след като водеше с над 3 сек, и не успя да финишира. 23-годишният Ринс пък изпревари Доктора 4 обиколки преди края и въпреки опитите да си върне мястото италианецът остана втори. Четвърти се класира сънародникът му Андреа Довициозо (Дукати), който обаче събра 54 т. и оглави генералното класиране. Втори се изкачи Роси с 51, пред Ринс 49, Маркес 45 и др. При конструкторите води Дукати с 57 т., пред Хонда 51, Ямаха 51 и др. Следващото състезание е на 5 май на пистата \"Херес\" в Испания. ", "date": "2019.04.16", "title": "Младок надви Роси в САЩ"}
{"url": "https://duma.bg/osem-balgarski-pluvtsi-s-vizi-za-svetovnoto-n189850", "text": "Осем българи покриха нормативи за участие на Световното първенство по плуване на 50-метров басейн това лято в Куанджу, Корея (12-28 юли). Това са Антъни Иванов, Габриела Георгиева, Калоян Братанов, Йосиф Миладинов, Йордан Янчев, Любомир Епитропов, Лъчезар Шумков и Светлозар Николов. Всичките изпълниха изискванията на БФПС по време на турнирите \"Мултинейшън\" в Австрия и Швейцария, Гран при в Бургас и в Ричмънд, САЩ. Общо 11 национални рекорда, от които 4 за мъже, бяха подобрени в тези надпревари. Йордан Янчев счупи рекордите на 200 и 400 м св. стил за мъже, Йосиф Миладинов подобри върховото постижение на 100 м бътерфлай, а Калоян Братанов счупи собственото си постижение на 50 м св. стил. Антъни Иванов пък си осигури участие и на Олимпиадата в Токио 2020, покривайки норматив \"А\" на 200 м бътерфлай на турнира в Ричмънд.  Други шестима българи покриха нормативи \"Б\" за Токио 2020. \"Определено най-силното представяне на турнири в историята на българското плуване досега. Плуването е най-прогресиращият спорт в България и се радвам, че съм част от това\", написа във фейсбук Иванов.", "date": "2019.04.16", "title": "Осем български плувци с визи за световното "}
{"url": "https://duma.bg/bortsite-ni-peti-v-evropa-n189852", "text": "Националният отбор на България по борба се нареди на пето място в общото класиране по нации на Европейското първенство в Букурещ. Родните състезатели заслужиха общо шест медала, от които 2 златни, 3 сребърни и 1 бронзов. Последен с отличие се окичи Кирил Милов (97 кг), който донесе сребро. 22-годишният дупничанин загуби в спора за титлата от Муса Евлоев (Рус) с 0:8 т. Финалът бе повторение на битката за златото и от Мондиал 2018, когато в Будапеща българинът отново загуби (2:7). Състезателят в класическия стил вече е с 2 медала при мъжете. Милов имаше сериозни успехи и при юношите. През 2014 г. той спечели сребърен медал на Младежките олимпийски игри в Нанкин, а същата година стана и европейски шампион за кадети на първенството в Самоков. В Букурещ Милов е единственият българин, който стигна до големия финал. При \"класиците\" в последния ден Айк Мнацаканян (72) донесе бронз. Натурализираният арменец победи за отличието представителя на домакините Илие Кожокари с 2:1 т. Това е втори медал за Мнацаканян за България, след като на световното в Будапеща също грабна бронз.  В северната ни съседка останалите ни призьори са при жените. Там титли заслужиха Тайбе Юсеин (62) и Биляна Дудова (59). И за двете това е второ поредно европейско злато. Останалите ни с медали в Букурещ са Миглена Селишка (50) и Евелина Николова (55), които се поздравиха със сребро.  В класирането само при жените България е втора със 112 т. след Украйна 168.   Незадоволително пак се представиха \"свободняците\", които останаха без призови класирания. Отборен шампион на европейското е Русия с 21 медала (8, 4, 9), пред Турция 16 (6, 2, 8), Украйна 10 (5, 2, 3) и Азербайджан 13 (4, 2, 7).", "date": "2019.04.16", "title": "Борците ни пети в Европа"}
{"url": "https://duma.bg/taygar-uuds-s-parva-titla-ot-11-godini-n189849", "text": "Тайгър Уудс позира с трофея от \"Мастърс\"-а, с който сложи край на 11-годишна пауза без отличие в голфа. Така 43-годишният американец направи едно от най-великите завръщания в историята на спорта. През последните години голфърът имаше здравословни и лични проблеми, довели до огромен спад в изявите му и приказки, че е приключил със спорта.", "date": "2019.04.16", "title": "Тайгър Уудс с първа титла от 11 години"}
{"url": "https://duma.bg/otide-si-sinyata-legenda-sasho-kostov-n189834", "text": "Легендарният футболист на Левски Александър Костов почина на 81-годишна възраст.  „Левскари, тази сутрин на 81-годишна възраст си отиде една от най-ярките светлини на нашия клуб, символът и емблемата на левскарщината. Човекът, който знаеше какво значи да обичаш, уважаваш и носиш в сърцето си синята идея. Напусна ни титанът Сашо Костов!”, написаха от ПФК Левски на официалната си страница. \"Отиде си Човек, който те пренасяше за секунда в най-романтичните времена на Левски и говореше с трепет за Гунди. За онова вълшебно време и затова колко голяма дума е да си левскар. Човекът, който казваше, че левскарският дух никога няма да умре.  Сашо Костов има 331 мача и 85 гола за „сините”, трикратен шампион на България и петкратен носител на Купата. За националния отбор има само 8 мача, но играе на първите 2 за България световни първенства - в Чили 1962 и в Англия 1966. Поклонението и опелото пред непрежалимия Александър Костов ще се състои в сряда от 12 часа в храм \"Света София\", съобщиха от Левски.  Поклон пред светлата му памет! Един от най-емблематичните футболисти на Левски е роден на 2 март 1938 година и играе за \"сините\" в продължение на 15 години - от 1956 до 1971 година. Единственото прекъсване е в периода 1960-61, когато като войник се състезава за Ботев Пловдив. Има 7 мача и 1 гол за „А\" националния отбор (1962-1967), 7 мача с 2 гола за „Б\" националния, 3 мача за младежкия и 5 мача с 1 гол за юношеския национален отбор. Участва на Световното първенство през 1962 в Чили (в 3 мача) и на Световното първенство през 1966 в Англия (в 1 мач).", "date": "2019.04.16", "title": "Отиде си синята легенда Сашо Костов"}
{"url": "https://duma.bg/bivsh-trenor-na-vereya-pred-diskvalifikatsiya-n189838", "text": "Бившият треньор на Верея Александър Севидов е заплашен от доживотна дисквалификация за участие в договаряне на мачове, пишат медиите в Украйна. Освен него също така и президентът на клуба Суми - Ростислав Козар ще бъде отстранен. Севидов пое Верея през януари, но остана на поста до края на март, когато се смени ръководството на клуба. В своята кариера Севидов е бил наставник още на Металург Донецк, Стал, Гелиос, Зимбру, Говерла, Карпати, Металист, Мариупол, а после пое Верея за кратко. През 2018 година органите на реда в Украйна обискираха дома на Севидов по подозрение за договаряне на футболни срещи, като тогава обиските бяха над 50 на различни футболни функционери. Играещият в Първа лига на Украйна Суми беше изхвърлен от професионалния футбол за договаряне на мачове. Клубът е спечелил над 10 млн. евро от уреждане на мачове, като около 30 срещи са завършили с \"необходимия\" изход на срещата. Преди да бъде изхвърлен от първенството Суми заемаше 13-ото място с актив от 15 т. след 21 кръга. В последните 4 срещи пораженията са с 1:3 от Металист, 0:3 от Авангард, 0:7 от Волин и 0:7 от Днипро. Президентът на клуба Ростислав Козар също ще изхвърчи пожизнено от футбола в Украйна.", "date": "2019.04.16", "title": "Бивш треньор на Верея пред дисквалификация"}
{"url": "https://duma.bg/refer-%E2%84%961-shte-sviri-na-botev-pd-i-tsska-sf-n189842", "text": "Рефер №1 за 2018 г. Николай Йорданов ще ръководи първия мач от полуфиналите за Купата на България между Ботев (Пд) и ЦСКА. Двубоят е утре от 19.00 ч. в Коматево. Днес Локо Пд пък приема на „Лаута“ Септември. Двата отбора ще изведе Станислав Тодоров. Реваншите са следващата седмица отново във вторник и сряда.", "date": "2019.04.16", "title": "Рефер №1 ще свири на Ботев Пд и ЦСКА-Сф"}
