{"url": "https://duma.bg/petachno-lezherno-n198477", "text": "Интрига с оставката на началника на НСО забърка премиерът Бойко Борисов в петък, като заяви, че ген. Данчо Дяков е \"изритан\" поради \"огромните скандали в президентската институция\".  Каквито и скандали да има на \"Дондуков\" 2, ако изобщо има такива, те не могат по никакъв начин да застрашат развитието на държавата, най-много да уронят престижа на институцията. Виж, в изпълнителната власт всяко грешно, корупционно или глупаво решение се отразява негативно върху живота на българите. Когато президентът Румен Радев казва от Шипка, че: \"Скандалите са в правителството, те са много и унищожителни\", той вероятно има предвид точно това.  Пробита национална сигурност в случая с НАП, предаден национален интерес в Македония, нови дългове заради скандалната покупка на Ф-16, съмнения за корупция на най-високо ниво в \"Апартаментгейт\", тежък удар върху свиневъдството заради безхаберието на Бойко-Борисовите чиновници. Това са по-големите скандали на \"Дондуков\" 1, и то само в последно време.  Констатацията на Радев, че управлението на Борисов \"закотви България на дъното на Европа\", не може да бъде оборена. Фактите са на страната на президента. Премиерът няма какво да отговори, затова пада ниско в коментарите си. Пада там, където е заврял страната.", "date": "2019.08.26", "title": "Петъчно лежерно"}
{"url": "https://duma.bg/miladinov-zasluzhi-bronz-na-50-m-baterflay-n198475", "text": "16-годишният Йосиф Миладинов донесе втори бронзов медал за българското плуване от световен шампионат за юноши. Тийнейджърът от Пловдив, който живее в Швейцария, завърши трети във финала на 50 м бътерфлай в Будапеща. Той преплува дистанцията за 23,48 секунди - само с 9 стотни след руснака Андрей Минаков, спечелил световната титла в бътерфлая на 100 м, и на 2 стотни пред сънародника му Александър Шчеголев. Титлата изненадващо грабна Томас Чекон (Италия), който плува във втори коридор, с 23,37 сек. С бронза Йосиф нарежда България 16-а в класирането по медали на шампионата заедно с Бразилия и Гърция. Преди него само Антъни Иванов е печелил бронз за мъжкото ни плуване - на 200 м бътерфлай на предишния шампионат в Индианаполис през 2017 г.  Самият Миладинов, трениран от швейцарския специалист Жерар Мьорланд, направи четвъртия си национален рекорд на шампионата в Будапеща, три от които на 50 м бътерфлай. Българското плуване записа най-славната си страница в историята на юношеските световни първенства – общо 3 финала, бронзов медал на 50 м и четвърто място на Миладинов на 100 м бътерфлай (гарнирано с олимпийска квота) и седмо на Йордан Янчев на 400 м св. стил.", "date": "2019.08.26", "title": "Миладинов заслужи бронз на 50 м бътерфлай"}
{"url": "https://duma.bg/sportat-po-televiziyata-dnes-n198483", "text": "20.30 Ботев Вр - Етър ПО МАКС СПОРТ 3 21.45 Интер - Лече ПО ЕВРОСПОРТ 2 ЕВРОВОЛЕЙ 2019 (жени) 14.50, 17.00 Обзор на груповата фаза, ПО ЕВРОСПОРТ 1 Колоездене 15.15 Обиколка на Испания, II етап 16.00 Обиколка на Испания, III етап", "date": "2019.08.26", "title": "Спортът по телевизията днес"}
{"url": "https://duma.bg/rezultati-efbet-liga-vii-krag-n198480", "text": " Стериакис (45-С);    1:9 Ст. Христов (41) 1:1 Евандро (68);   Робърта (59);   1:0 Перван (22) 1:1 Ил. Димитров (33) 2:1 Перван (60);   1:0 Карачанаков (20) 1:1 Камбуров (40) 2:1 Георгиев (71);  Жоржиньо (Чм-39),   Ховсепян (38-А);   20.30  (Диема спорт).    4. Берое 7 4 0 3 14:11 12   5. ЦСКА-Сф 7 3 3 1 10:9 12   6. Черно море 7 2 4 1 9:6 10   7. Арда  7 2 3 2 10:10 9   8. Славия 7 2 3 2 10:10 9   9. Царско село 7 2 2 3 6:9 8  10. Ботев Пд 7 2 2 3 8:11 8  11. Дунав 7 2 1 4 9:14 7  12. Етър 6 0 5 1 7:8 5  13. Ботев Вр  6 1 2 3 7:11 5  14. Витоша Б 7 0 0 7 4:18 0", "date": "2019.08.26", "title": "Резултати efbet Лига, VII кръг"}
{"url": "https://duma.bg/bfs-sprya-pravata-na-refera-apostolov-n198499", "text": "БФС спря правата на международния съдия Стефан Апостолов, който е и депутат от ГЕРБ. Съдийската комисия се събра спешно на извънредно заседание, за да отреже рефера от Симитли. Той е наказан за \"неопределено време\". Апостолов опорочи мача от VII кръг Лудогорец - Славия (0:0), като вдигна несъществуващ червен картон на вратаря на гостите Антонис Стериакис. В края съдията отмени гол на Вандерсон, с което отне успеха на домакините от Разград. БФС на този етап не съобщава дали наказва помощниците на Апостолов Петър Джугански и Красимир Миланов. Първият е син на бившия шеф на Съдийската комисия Никола Джугански, който също така беше и тъчрефер.", "date": "2019.08.26", "title": "БФС спря правата на рефера Апостолов"}
{"url": "https://duma.bg/voleybolistkite-s-2-zagubi-na-evro-2019-n198479", "text": "  Българките започнаха силно и спечелиха без проблеми първата част. Във втория гейм сръбкините взеха инициативата и оформиха стабилна преднина. Тя се запази до края и резултатът бе изравнен 1:1 гейма. В началото на следващата част българките се доближиха до съперничките си, но не успяха да ги преодолеят. Състезателките на Зоран Терзич се откъснаха и увеличиха аванса си. Темпото се запази и в четвъртия гейм, а момичетата на Иван Петков загубиха уверенност, че могат да бъдат равностойни на съседките. Най-резултатна за България бе Нася Димитрова с 18 точки (1 ас, 3 блокади), 16 точки добави Елица Василева (1 ас, 3 блокади). За сръбския тим Бранкица Михайлович бе топреализатор с 24 точки (3 блокади), Тияна Бошкович се отчете с 15 точки (1 ас, 1 блокада).  Утре родните представителки излизат срещу домакините от Турция от 19.30 ч. и мачът ще се предава по БНТ3. В групата са още съставите на Гърция и Финландия, които са далеч от класата на нашите и при 2 победи те ще продължат на 1/8-финалите.  На старта момичетата ни драматично загубиха с 2:3 (20:25, 25:13, 15:25, 25:19, 13:15) от подмладения френски отбор. В историята на мачовете между двата отбора това бе едва втора победа за французойките след 35 години. Те се завърнаха на европейско първенство след пауза от 6 години. Най-резултатна за България бе Мирослава Паскова с 18 точки, а Елица Василева добави 15 т. Освен в Турция европейското първенство се провежда в още 3 държави - Полша, Унгария и Словакия. 1/8-финалите ще се играят в Словакия и Турция, а финалите в Турция. ", "date": "2019.08.26", "title": "Волейболистките с 2 загуби на Евро 2019"}
{"url": "https://duma.bg/nad-350-dushi-byagaha-ot-ndk-do-cherni-vrah-n198474", "text": "Над 350 души стартираха на традиционното състезание \"Витоша Рън 2019\", организирано от сдружение \"Маратон\". По трасето от НДК до витошкия първенец с дължина 18 км и с 1734 м обща положителна денивелация най-бързи бяха Шабан Мустафа и Елена Димитрова. Мустафа финишира за 1:43:13 ч и постигна седма победа в надпреварата. Горещото време обаче му попречи да подобри рекорда си за скоростно изкачване на върха (1:36:45 ч от 2011 г.). Той се изстреля напред още след старта и не изпусна водачеството до финала. Мустафа ще бяга след 2 седмици планински маратон на 42 км в Швейцария. Втори завърши неколкократният победител в Маратона на София Петко Стефанов за 1:51:05 ч, а трети е победителят от 2015 г. Димитър Михайлов с 1:54:28 ч. При жените най-бързо изкачи върха Елена Димитрова - за 2:14:22 ч, пред Анна Стефанова 2:24:16 ч и Каролина Калибацева 2:30:53 ч. Всички те бяха приветствани от близо 3000 души, които изкачиха витошкия първенец по стъпките на Алеко и участваха в Националния туристически събор.", "date": "2019.08.26", "title": "Над 350 души бягаха от НДК до Черни връх"}
{"url": "https://duma.bg/etar-vze-ivan-ivanov-n198503", "text": "Футболист №1 на България за 2013 г. Иван Иванов-Русия официално е най-новото попълнение на Етър. Опитният бранител привлече вниманието на \"виолетовите\" със силните си изяви за аматьорския Вихрен Сандански от началото на сезона. 31-годишният Иванов това лято се присъедини към тима от Сандански, като в първите три мача от първенството на Югозападната Трета лига се понрави със стабилните си изяви в тандем с Даниел Златков в центъра на защитата. Юношата на ЦСКА обаче предпочете да продължи кариерата си в елита и се присъедини към Етър. През пролетта Иван Иванов носи екипа на литовския Паланга, а преди това беше част от втородивизионния турски Алтай. През сезон 2017/2018 беше част от Берое. Бранителят е играл още за ЦСКА, Локо Пд, Алания, Партизан, Базел, Панатинайкос и Арсенал Тула. Часове след като Иван Иванов подписа договор с Етър, бранителят беше картотекиран в БФС. Картотека получи и другото ново попълнение - нападателят Ивайло Димитров, преотстъпен от Арда.", "date": "2019.08.26", "title": "Етър взе Иван Иванов"}
{"url": "https://duma.bg/kodinov-sas-srebro-na-500-m-kanu-v-seged-n198476", "text": "Ангел Кодинов спечели сребърен медал на 500 м едноместно кану от Световното първенство в Сегед, Унгария. 21-годишният ни талант направи впечатляващо състезание и водеше с аванс почти до края, но отстъпи титлата във финалния спринт на германеца Себастиан Брендел, двукратен олимпийски шампион на 1000 м от Лондон 2012 и Рио 2016. Бронза заслужи молдовецът Олег Тарновски. Пловдивчанинът влезе със седмо време във финала и не бе сред фаворитите за медал, но в крайна сметка остана на по-малко от секунда от титлата. Това е най-големият успех в кариерата на Кодинов, който има бронзови медали от младежки първенства, а преди 3 години бе най-младият олимпиец в българската делегация в Рио де Жанейро. Медалът му е първи за българския кану-каяк след третата световна титла на Станилия Стаменова на 200 м от Милано 2015. \"Сребърният медал от световно първенство е голямо постижение за Ангел. Той направи перфектна гонка. Млад е, но показва големия си талант от години, прави и грешки - пуска съперниците на старта. Сега проведе професионална гонка на финал на световно за мъже. Дори водеше на Брендел до 150 м преди финала. По-важното е, че и във финалните метри се бори докрай и заслужи медала. Дори конкурентите му бяха изненадани колко силно състезание направи, много по-силно от сериите. Категорично си заслужи големия успех\", коментира президентът на Българската федерация по кану-каяк Николай Бухалов, единственият българин - двоен олимпийски шампион от една олимпиада (на 500 и 1000 м кану от Барселона 1992). Той разкри, че Кодинов е бил изтощен в полуфинала на олимпийската дистанция 1000 м, който бил скоро след гребането на 500 м, в което е хвърлил всичките си сили за медала. Бухалов се надява съгражданинът му да се пребори за олимпийска квота догодина. \"И за Игрите в Рио той успя от втората квалификация. В Сегед някои от големите имена предпочитаха да спестяват сили на 500 м. В крайна сметка най-важното е, че България има световен вицешампион. Да спечелиш медал на световно първенство е нещо голямо\", завърши пловдивската легенда.", "date": "2019.08.26", "title": "Кодинов със сребро на 500 м кану в Сегед"}
{"url": "https://duma.bg/berbatov-se-predlozhi-na-man-yunayted-i-totnam-n198504", "text": "След домакинските загуби на Манчестър Юнайтед и Тотнъм, съответно срещу Кристъл Палас (1:2) и Нюкасъл (0:1), бившият нападател на двата клуба Димитър Бербатов се пошегува, че очаква техните обаждания, тъй като все още не е обявил края на своята кариера. \"Хора, обобщение на уикенда - не беше добре. Юнайтед загуби в събота, Тотнъм - в неделя. Все още не съм обявил официално своето оттегляне, така че ако се нуждаете от нещо... (показва с жест обаждане по телефона и се смее). Хайде, можете и по-добре!\", обяви в инстаграм Бербатов. Той не е играл от миналата пролет, когато напусна индийския Керала Бластърс. ", "date": "2019.08.26", "title": "Бербатов се предложи на Ман Юнайтед и Тотнъм"}
{"url": "https://duma.bg/goranov-uveryava-che-nap-ima-pari-da-si-plati-globata-n198472", "text": "Националната агенция за приходите (НАП) има достатъчно пари, за да плати глобата, която Комисията за защита на личните данни (КЗЛД) ще й наложи заради изтичането на личните данни на над 5 млн. българи. Това заяви през уикенда финансовият министър Владислав Горанов. \"Това няма да се отрази на бюджета, ще се отрази на съдбата на тези терористи, които атакуваха системата. Имаме достатъчно пари от самия бюджет и няма да се наложи дофинансиране на системата. Няма да има орязване на заплати и бонуси, тъй като от гледна точка на бюджета изплащането на глобата представлява нетна операция\", каза Горанов. С уволнението на двамата ръководители на звената за IT сигурност в НАП пък били направени \"достатъчно кадрови промени\" заради пробива в системата. Борисов обаче се ядоса на журналистите, че го питат за хакерския пробив срещу НАП, вместо да се интересуват за \"единия милиард инвестиция в \"Ада тепе\". Междувременно Спецпрокуратурата публикува на сайта си поредна порция доказателства срещу тримата обвинени в тероризъм заради хакерската атака - собственика на \"ТАД груп\" Иван Тодоров, търговския директор Георги Янков и служителя Кристиян Бойков. Според обвинението имало данни за сериозни престъпления, включително опит за дестабилизация на държавата и правителството и всяване на хаос в обществото. Новите записи от разговори и мейли ясно сочели, че извършителите са знаели точно какво правят и в деянието имало умисъл. Публикуван е и още един запис на разговор от видеокамера на тераса в офиса на \"Тад груп\", проведен малко след ареста на Бойков между Янков и друг служител във фирмата, който е свидетел по разследването. Голяма част от разговора обаче \"не се разбира\". Асоциацията на индустриалния капитал в България настоява с декларация за пълен одит на киберсигурността в държавната администрация и вземане на незабавни мерки, за да не се допусне втора \"цифрова катастрофа\" като тази с НАП.", "date": "2019.08.26", "title": "Горанов уверява, че НАП има пари да си плати глобата"}
{"url": "https://duma.bg/godina-sled-katastrofata-kray-svoge-patyat-ostava-opasen-n198473", "text": "Една година след автобусната катастрофа край Своге пътят остава опасен. Местните хора се оплакаха, че за месеците след трагедията нещата почти не са се променили и участъкът остава все така рисков. Вчера граждани и близки на жертвите почетоха паметта им със заупокойна молитва и осветяване на паметната плоча на мястото на инцидента. \"Сложиха мантинели, направени по безумен начин. Влизаш зад мантинелата, където се намира тротоарът, и стигаш доникъде. За да можеш да продължиш, трябва да се прекачваш през нея или да пролазваш отдолу... и излизаш на пътната настилка\", обясни Лилия Георгиева от инициативния комитет, оглавил протестите на местните хора. Те споделят, че новото е само смененият асфалт и шумящата маркировка, които обаче не решавали проблема. Не са изградени и обещаните две пасарелки. Бордюрът на фаталната отсечка е двойно по-висок от стандартите за този път и качеството на подменения износващ асфалтов пласт е лошо, което създава предпоставки за нов инцидент, сигнализираха от Института за пътна безопасност. Недоволството си изразиха и жителите на село Световрачане, което даде най-много жертви в катастрофата. Точно преди година автобус излезе от платното и се преобърна, в резултат на което загинаха 20 души. Делото за автобусната катастрофа край Своге все още не може да влезе в съда. Забавянето е заради издирването на петима роднини на загиналите, които от месеци не могат да бъдат открити. Към момента шофьорът е единственият обвиняем. Той е с парична гаранция. ДУМА припомня, че катастрофата и състоянието на пътя станаха повод за оставки и обвинения в корупция, а оставки подадоха министърът на вътрешните работи Валентин Радев, регионалният министър Николай Нанков и транспортният - Ивайло Московски.  Имаше и съмнения, че при ремонтирането на пътя не е използван качествен асфалт, а следователи влязоха в сградата на \"Трейс Груп Холд\" АД, която бе сред основните изпълнители на ремонта на пътния участък край Своге.", "date": "2019.08.26", "title": "Година след катастрофата край Своге пътят остава опасен"}
{"url": "https://duma.bg/protesti-za-bokluka-nerviraha-vlastta-n198470", "text": "Протести на жителите на созополските села Атия, Черноморец и Присад нервираха властта. Хората недоволстваха вчера срещу изграждането на 3 депа за опасен боклук. Те се изграждат на площ от 60 дка в защитената местност Бакарлъка, на 300 метра от къщите на Атия. Те ще са за инертни и строителни материали, за непотребни електроуреди и за опасни битови отпадъци. Протестиращите блокираха пътя към селото и настояха за местен референдум за намиране на по-подходящо място за сметищата. Нено Димов се опита да залъже недоволните, че няма да се изгражда депо, а само площадка за складиране на отпадъци. Екоминистърът беше посрещнат със сваляне на шапки в почит към умиращата природа. Жителите на созополските села Атия, Черноморец и Присад излязоха на протест срещу изграждането на 3 депа за опасни отпадъци. Те блокираха частично пътя към Атия и скандираха \"Не искаме боклуци, искаме природа\". Недоволните настояват за провеждането на местен референдум за определяне на по-подходящо място за депата. Вчера при тях дойде екоминистърът Нено Димов, който се опита да успокои хората с обяснението, че няма депо, а само площадка за складиране на битови отпадъци. Той беше посрещнат със сваляне на шапки в почит към умиращата природа.  Притесняваме се от замърсяването на околната среда, според нас има и риск за здравето на хората, заяви Виолета Райнова, председател на Инициативния комитет за възраждане на Атия. \"Ще има трошачни машини и контейнери, което предполага замърсяване на въздуха, на почвите и на водите, а това е бивш рудник. Под земята всичко е в шахти, превърнати в сметища, пълни с олово, живак, пестициди, което е с изключително висока степен на риск за здравето и за живота на населението\", категорична е Райнова.", "date": "2019.08.26", "title": "Протести за боклука нервираха властта"}
{"url": "https://duma.bg/bsp-v-sofiya-otbelyaza-100-godini-ot-smartta-na-georgi-kirkov-n198454", "text": "БСП в София отбеляза 100 години от смъртта на Георги Кирков. Да отдадат заслужена почит на Майстора пред паметника му на Женския пазар се събраха общински съветници от групата на социалистите в СОС, районни председатели, членове и симпатизанти на левицата, много столичани. Сред присъстващите бяха членовете на НС на БСП проф. Янаки Стоилов, Георги Пирински, Юрий Асланов, зам.-председателят на ГС на БСП в София проф. Ваня Добрева, доц. Лъчезар Костов, Ана Пиринска, общинските съветници Иван Таков и Николай Николов, Янко Янков, кандидат на БСП за кмет на район \"Сердика\", зам.-председателят на БАС Евгений Белий, Любка Герасимова, председател на Политическия клуб \"Георги Кирков\". \"Наш дълг е да помним делата на Кирков и да не позволяваме забраната и забравата да ги изличат от паметта на българите. Личност като него е истинска гордост за България и за нас като продължители и пазители на неговите идеи\", заяви Иван Таков, председател на Районния съвет на БСП във \"Възраждане\". Той припомни, че Майстора отдава живота и таланта си за левите идеи и за мечтата за по-справедлив, достоен и социално устроен живот. \"Чрез почитта си към Георги Кирков можем да спрем покорния отказ от истинската ни история, от подмяната, от цензурата, от лъжите, от опита за изтриване на народната памет. Защото народ без памет няма бъдеще\", категоричен е Таков. \"Светът се намира в тежка морална криза. Безпардонният капитализъм ограбва ценностите, здравето, знанието, спокойствието и природата ни. Отнема ни свободата\", отбеляза зам.-председателят на РС на БСП във \"Възраждане\" Ана Пиринска. \"Длъжници сме на Кирков и неговите завети, защото в днешната уродлива капиталистическа действителност се оказваме неспособни да четем, да разпространяваме, да осмисляме и да подемем, както пише Кирков, \"великата неравна борба за оздравяването на нашето общество и за насочването му в естествения път на модерното социално и политическо развитие, като оставаме винаги верни на себе си и на идеалите на социалната революция\", подчерта Пиринска. \"Благодарение на своите качества, на непоколебимата си убеденост в социалистическата кауза и на моралното си превъзходство Георги Кирков печели уважение и доверие. Дали и днес БСП може да се гордее с подобни предимства? Кирков дълбоко ненавижда ония, които правят от партията кариера и които преследват лични сметки. Той е безпощаден към всички, които гледат на нея като на хан, и се бори с онези, които превръщат партийните организации в място за пустословие. Ето защо единственият начин да опазим историческата си памет, както пише Борис Борисов в статията си \"Ораторското изкуство на Георги Кирков\", без обаче да се превърнем в консерватори, в обърнати към миналото ретроградни политически дейци, е да се стремим да съчетаваме почитта и уважението към ярките фигури на социалистическото движение с модерното социално и политическо развитие в името на човешкия прогрес\", заключи Пиринска. Преди тържеството социалистите поднесоха цветя на гроба на Георги Кирков в Централните софийски гробища.", "date": "2019.08.26", "title": "БСП в София отбеляза 100 години от смъртта на Георги Кирков"}
{"url": "https://duma.bg/irini-zhambonas-s-nagradata-sartseto-na-saraevo-n198464", "text": "Най-новият филм на Стефан Командарев \"В кръг\" взе две от шестте награди на кинофестивала в Сараево, съобщи БНР. Ирини Жамбонас (на снимката) спечели приза \"Сърцето на Сараево\" за най-добра актриса. В мотивите си журито е посочило, че отличието се дава за \"дълбоко и многопластово изпълнение и за детайлност и прецизност\". Втората награда е за \"изключително постижение в европейската аудио-визуална култура\", защото промотира идеята за европейски диалог и интеграция. Това всъщност е първият фестивал, на който лентата се показва. \"В кръг\" тръгва по кината в България на 8 ноември. Това е вторият филм от планираната от Командарев трилогия след \"Посоки\", който разказва историите на три двойки патрулиращи полицаи в нощна София. Грузинският актьор Леван Галбакияни беше отличен за най-добър актьор за ролята си в \"И тогава ние танцувахме\". Холивудската звезда Тим Рот и френската актриса Изабел Юпер получиха почетни награди. Голямата награда за най-добър филм отиде при германо-холандската продукция \"Отведи ме на някое хубаво място\" на босненската режисьорка Ена Сендияревич. Призът е с парично изражение от 16 000 евро.", "date": "2019.08.26", "title": "Ирини Жамбонас с наградата \"Сърцето на Сараево\""}
{"url": "https://duma.bg/v-tri-darzhavi-se-pravyat-tantsovite-horeografii-za-pirin-folk-n198465", "text": "XXVII издание на традиционния фестивал за авторска македонска песен и изпълнителско изкуство \"Пирин фолк\" в Сандански ще се проведе на 30, 31 август и 1 септември.  За първи път хореографиите са поверени основно на ансамбъл \"Майсторите на танца\" от  Перник. Интересен факт е, че танците за 30-те конкурсни песни се изработват специално и успоредно в три европейски държави - Франция, Румъния и България, научи ДУМА от Валентина Ненова, пиар \"Фен фолк тв/\"Пирин фолк\". \"В момента една част от \"Майсторите на танца\" е на турне във Франция, друга - в Румъния. Останалата част от нашия ансамбъл има ангажименти в България. На \"Пирин фолк\" ще вземат участие 20 танцьори, разпределени на три групи. Всяка от тях се намира в различна държава и в нея изработва хореографиите. В днешното интернет и дигитално общество това не е никакъв проблем, разказва художественият ръководител Красимир Димитров. За нас този фестивал е нещо голямо, престижно и стойностно. Чест е да дебютираме на тази сцена и обещаваме красив и емоционален танцов \"съпровод\", сътворен в различни точки на Европа\", допълва той.  По традиция хореографиите на участниците в \"Детския Пирин фолк\" на 30 август ще са дело на местните състави \"Македонци\" и \"Празник\", а на същата дата Николина Чакърдъкова ще се качи на сцената в Летния театър с Неврокопския танцов ансамбъл. Танцовата формация \"Пролет\" към НЧ \"Братя Миладинови - 1914\" в Петрич ще подкрепи Илия Луков на 31 август. \"Майсторите на танца\" ще танцуват и на Радостина Паньова, Йорданка Варджийска и Райко Кирилов на 1 септември.", "date": "2019.08.26", "title": "В три държави се правят танцовите хореографии за \"Пирин фолк\" "}
{"url": "https://duma.bg/dvama-moldovtsi-izbyagaha-ot-zatvor-v-stara-zagora-n198471", "text": "Двама затворници - молдовски граждани, избягаха от затворническо общежитие от открит тип в Стара Загора, съобщиха от Министерството на правосъдието. Бегълците са Александър Мораро - на 24 г., и Василе Хаджи - на 30 г. Преди година са осъдени на 7 години затвор заради взривяване и обир на два банкомата в Казанлък и Стара Загора. След пълните им самопризнания и връщане на откраднатите пари присъдите им са намалени на 4 години и 8 месеца. Преди седмица те са били настанени в затворническото общежитие в Стара Загора, откъдето след няколко дни трябвало да бъдат транспортирани в София за изтърпяване на наказанието.  Затворниците са избягали през оградата, вероятно между 12 и 15 ч., става ясно от съобщението. Надзиратели са открили бягството им около 15.45 ч. Двамата са обявени за общонационално издирване. Преди седмица съпругите им са ги посетили в затвора, а преди бягството си в събота те са тренирали на открития фитнес. Правосъдният министър Данаил Кирилов разпореди спешна проверка за изясняване на случая. До приключване на броя затворниците не бяха хванати. Това е поредното бягство от затвор у нас в последните години. Най-емблематичното от всички обаче бе показното бягство преди две години посред бял ден на двама осъдени убийци през главния вход на Централния софийски затвор.", "date": "2019.08.26", "title": "Двама молдовци избягаха от затвор в Стара Загора"}
{"url": "https://duma.bg/ostava-otbelyazva-27-godini-na-stsenata-n198466", "text": "Българските инди-рок любимци от група \"Остава\" ще отпразнуват на 30 август 27 години на музикалната сцена с премиера на книгата \"аз ОСТАВА\" по време на ежегодния си голям концерт в клуб \"Маймунарника\" в Борисовата градина, научи ДУМА от Мила Панайотова, пиар експерт. Още на следващия ден, 31 август, момчетата ще акостират в знаковото за Пловдив място - бар \"Конюшните\", за да представят книгата, да повторят незабравимата емоция и прекрасно шоу и пред пловдивските си фенове. Първоначалната идея за биографична книга за \"Остава\" е на журналиста Даниел Ненчев и се ражда още преди 8-9 години, но, за съжаление, така и не е реализирана. Преди година същата идея се заражда в главата на автора Георги Гаврилов и екипа на издателство \"Scribens\", които твърдо решават да я осъществят. В резултат на усилената работа на Георги, Мария Куманова, Наталия Иванова и Валентин Дишев биографичната книга \"аз ОСТАВА\" е вече факт. Специален принос имат също Елин Рахнев, който дава името на творбата, и Даниел Ненчев, чиито избрани интервюта с артисти и приятели на групата намират място в нея. Визията е на Антония Георгиева, а фотографиите са дело на Добрин Кашавелов. В \"аз ОСТАВА\" освен безброй истории на бандата читателите ще намерят непознати текстове на песни, отговори на въпроси от фенове, една страхотна обща среща между музикантите и авторите, разкази на много хора, свързани с \"Остава\", и още много интересни неща. По време на двата концерта всеки ще може да си купи книгата, а след това тя ще може да се намери и в книжарниците из страната. В двучасовата програма на концертите освен големите си хитове бандата ще изсвири и първите две готови песни от предстоящия си нов студиен албум, който записва в момента и се очаква да излезе идната пролет. Тази година специален гост на софийския концерт на \"Остава\" ще бъде група \"Джеръми?\", а диджей съпортът ще е от Пинг Понг Галя. По време на събитията феновете ще имат възможност да си купят книгата, диск, тениска или други аксесоари, свързани с \"Остава\".", "date": "2019.08.26", "title": "\"Остава\" отбелязва 27 години на сцената "}
{"url": "https://duma.bg/patuvashtoto-lyatno-kino-s-bnt-obikalya-stranata-n198463", "text": "Пътуващото лятно кино на Българската национална телевизия продължава своя осми сезон. Филма на Иван Владимиров и Валери Йорданов \"Кецове\" (на снимката) ще могат да гледат жителите на с. Овощник днес, 26 август, пред библиотеката; на 28 август - в Брезово, пред читалище \"Отец Паисий\"; на 7 септември в Синеморец, на лятната сцена. Филмът \"Светът е голям и спасение дебне отвсякъде\" на Стефан Командарев ще бъде излъчен на 27 август в казанлъшкия парк \"Розариум\"; на 2 септември на амфитеатъра \"Аква Калиде\" в Бургас; на 3 септември в центъра на с. Черни връх. \"Урок\" на Кристина Грозева и Петър Вълчанов ще има две прожекции - на 29 август на площад \"Европа\" в Раковски и на 5 септември на градския площад в Ахтопол. \"Прогноза\" на Зорница София ще гледат в Пещера на 30 август, на площад \"България\", и в Приморско на 4 септември, в двора на СУ \"Никола Вапцаров\". Закриването на инициативата е в София на 11 септември с \"Лошо момиче\" на Мариан Вълев на лятната естрада в Борисовата градина.", "date": "2019.08.26", "title": "Пътуващото лятно кино с БНТ обикаля страната"}
{"url": "https://duma.bg/mogat-da-se-podavat-iskove-sreshtu-faliralata-olimpik-n198467", "text": "В срок от 35 дни, който тече от 23 август, клиентите на фалиралата застрахователна компания \"Олимпик\" трябва да подадат своите искове за изплащане на обезщетения. Законовият срок е посочен в публикувания в Кипър пакет от решения за обявяването на компанията в ликвидация. В Официалния вестник на Кипър вече е публикувано решението на съдия Ангелос Давид от Окръжния съд на Никозия за откриване на производството по ликвидация на \"Олимпик\", което бе взето на 30 юли. В съответствие с кипърския закон за начало на ликвидацията се смята 10 август миналата година - датата, когато бе внесен искът за ликвидация на \"Олимпик\". Поради многото клиенти - над 200 000 са потърпевшите застраховани в България, и трудностите с установяване на активите на компанията, които трябва да послужат за удовлетворяване на бъдещите искове, се очаква цялата процедура по ликвидация и изплащане на дължимите суми да продължи над 5 години. Българската Комисия за финансов надзор се ангажира да поддържа активна комуникация със Застрахователния надзор на Кипър, за да може да съдейства за разрешаване на възникващите въпроси относно защитата на засегнатите лица в България, съобщиха оттам. При фалита на компанията пострадаха около 200 000 български шофьори с повече от 9 млн. лв.", "date": "2019.08.26", "title": "Могат да се подават искове срещу фалиралата \"Олимпик\""}
{"url": "https://duma.bg/kzk-shikalkavi-za-kovachki-pravela-sektoren-analiz-n198469", "text": "Разгласяването в публичното пространство на сигналите, с които Комисията за защита на конкуренцията (КЗК) е сезирана, възпрепятства ефективното упражняване на правомощията й за разкриване на тайни споразумения, които ограничават конкуренцията. Това се казва в становище на регулатора, разпратено до медиите. КЗК следи случващото се на пазара на електроенергия по свободно договорени цени, разясняват от комисията във връзка с разпространената информация за отказ на КЗК да разгледа сигнали, свързани с пазара на ток. Комисията информира, че всички постъпили през последните месеци сигнали за проблеми на пазара на търговия с електрическа енергия по свободно договорени цени са присъединени и се разглеждат в рамките на производството за извършване на секторен анализ на електроенергийния пазар, което КЗК извършва в момента. Всички твърдения в получените сигнали се проучват с цел събиране на достатъчно доказателства за наличието на конкурентни проблеми в сектора, които да дадат основание на КЗК да се самосезира в рамките на своята компетентност и при спазване целите на Закона за защита на конкуренцията (ЗЗК), обяснява се в съобщението. КЗК припомня, че няма правомощия по Закона за мерките срещу изпирането на пари и Закона за икономическите и финансовите отношения с дружествата, регистрирани в юрисдикции с преференциален данъчен режим, контролираните от тях лица и техните действителни собственици, а това е работа на други държавни органи и на съдебната власт. Така регулаторът отговаря на сигнала на работодателите, в който се твърди за злоупотреби от топлофикационните дружества, въглищни мощности и търговец на ток от групата около Христо Ковачки на борсата за електроенергия. През миналата седмица от БСП алармираха, че КЗК не си е свършила работата по подадения сигнал за монопол на енергийния пазар. Малко по-късно пък енергийният министър отхвърли упреците за монопол в енергетиката.   Въпроси дали Христо Ковачки е монополизирал пазара на електроенергия с помощта на държавата, подразниха премиера Бойко Борисов в петък. Повод бяха обвиненията на работодателите за цените на тока, отказът на КЗК да разследва енергийни фирми, свързвани с Ковачки, участието на бизнесмена в търга за АЕЦ \"Белене\" и заявката на БСП, че ще сезира прокуратурата за монопола на бизнесмена. Ако държавната китайска атомна компания е близка на Ковачки, ако държавната южнокорейска огромна ядрена фирма е близка до Ковачки, ако \"Росатом\" е близка, ако \"Дженерал Електрик\" е близка, ако немците, французите са близки, те просто в отчаянието си не знаят какви глупости говорят\". \"Една година труд съм вложил, за да докарам едновременно французи, руснаци, германци, за да можем да построим АЕЦ \"Белене\", заяви Борисов.", "date": "2019.08.26", "title": "КЗК шикалкави за Ковачки, правела секторен анализ"}
{"url": "https://duma.bg/ochakvat-21-tona-zlato-ot-ada-tepe-za-8-g-n198468", "text": "\"Дънди Прешъс\" ще добие 21 тона злато от рудника \"Ада тепе\" край Крумовград през следващите 8 години, съобщиха от компанията при откриването на съоръжението през миналата седмица. При подписването на договора за 30-годишната концесия през 2012 г. оценката беше за близо 37 тона злато и над 34 тона сребро. Причината за разминаването е, че само на теория можело да се извлече 100% от ценното съдържание на метала, разясниха от компанията. Тъй като на \"Ада тепе\" не се прилага цианидна технология, а класическата технология на флотация (обогатяване), добивът на полезен компонент ще e 85-87%.  Планираните производствени мощности за преработката на рудата са в размер на около 800 000 тона руда годишно. Плановете на \"Дънди Прешъс Металс Крумовград\" са след изчерпването на запасите терените да бъдат рекултивирани. Компанията ще плаща на държавата концесионно възнаграждение от 1,44% от борсовата цена на добитите през годината злато и сребро. Част от средствата ще отиват и за община Крумовград. Дейността на \"Дънди Прешъс Металс\" в България започва преди 15 години със златното находище край Челопеч, като вложените там средства са над 860 млн. лв. досега. През последните седем години \"Дънди Прешъс Металс\" е вложила 280 млн. лв. в Крумовград. Около 300 души работят в компанията в града.", "date": "2019.08.26", "title": "Очакват 21 тона злато от \"Ада тепе\" за 8 г."}
{"url": "https://duma.bg/bdzh-shte-kupuva-avtobusi-koito-se-dvizhat-po-relsite-n198450", "text": "БДЖ ще обяви обществена поръчка за доставка на шинобуси - автобуси, движещи се по жп релсите, през септември. Компанията обмисля да купи около 10 такива превозни средства като алтернатива за влаковете, за които има малко пътници, а в същото време трупат големи експлоатационни разходи. Прогнозната стойност на 10-те шинобуса е 1,5-2 млн. евро, но пък возят 60 пътници. Те са за къси разстояния, по които пътуват и по-малко пътници, и така компанията смята да намали разходите. През септември се очаква БДЖ да открие и още няколко обществени поръчки за нов подвижен състав. Плановете на компанията са да бъдат закупени 5 или 6 нови локомотива с характеристики, подобни на \"Смартрон\" на германския гигант \"Сименс\", а освен това са проучвани и възможностите за закупуване на пътнически вагони втора ръка от \"Дойче Бан\". Вероятно бъдещата обществена поръчка ще е за 30 такива второкласни употребявани вагона на цена от порядъка на 30 000 евро за брой. Освен вагони втора ръка БДЖ ще пусне търг и за 30 чисто нови вагона, чиято единична цена е около 1 млн. евро за брой.  Амбицията на националния превозвач е всички обществени поръчки да бъдат с максимално кратки срокове и доставката на новия подвижен състав да е до 12 месеца. От БДЖ ще кандидатстват за финансиране от около 80 млн. лева по Оперативна програма \"Околна среда\" за закупуване на нов подвижен състав.", "date": "2019.08.26", "title": "БДЖ ще купува автобуси, които се движат по релсите"}
{"url": "https://duma.bg/soyuz-ms-14-pak-shte-probva-da-se-skachi-s-mks-n198446", "text": "Космическият кораб \"Союз МС-14\" с хуманоидния робот Фьодор на борда не успя да се скачи с международната космическа станция (МКС) в планирания час. Според експерти причината е неизправност в системата на стиковане с кораба \"Курс\". Това е първият за последните 30 години полет на управляем кораб без екипаж. Единственият \"космонавт\" на борда е хуманоидният робот Фьодор, който трябваше да остане 14 дни на международната космическа станция. От НАСА съобщиха, че корабът не разполага със система за дистанционно управление. Това означава, че в случай че автоматичната система не се включи и корабът не може да се скачи със станцията, космонавтите от МКС не биха могли да скачат \"Союз\" ръчно. Роботът Фьодор също не може да поеме управлението, тъй като в програмата му са заложени ограничения за работа вътре в космическия кораб. Следващият опит за скачане на \"Союз М-14\" с МКС ще е във вторник.", "date": "2019.08.26", "title": "\"Союз МС-14\" пак ще пробва да се скачи с МКС"}
{"url": "https://duma.bg/zakonat-anti-ninova-nyama-da-spre-bsp!-n198455", "text": "  Днес страната има крещяща нужда от промяна и водещата алтернатива е само една - социалистическата партия, затова ГЕРБ предприеха стъпката да я задушат финансово. Как се стигна до това решение на парламента, наложено от премиера Бойко Борисов? На 8 май 2016 г. БСП избра за свой председател Корнелия Нинова. Социалистите и обществото отдавна очакваха промяна в партията и придаване на нова динамика на структурите й след години на десетина последователни изборни поражения. След три години позитивните резултати от този избор вече са видими. Вътрешнопартийно: започна организационна реформа и подмладяване на националните и местните структури, въведе се мандатност на лидера и народните представители, създаде се партийна телевизия и се спаси вестник ДУМА. Активизира се опозиционната дейност, създаде се \"Визия за България\", която за пръв път от 30 години излиза от каноните на прехода и мантрите на неолибералния глобализъм. Тя очертава нова роля на държавата и отвоюването на институциите от т.нар. \"Паралелна държава\" - олигархия, задкулисие, зависимост от чужди \"началства\", корупция. Разработена бе и \"Визия за Европа\", според която БСП е проевропейска партия, но не приема налаганите от ПЕС и вредни за обществото джендър-идеология, Пакт за миграция, русофобска политика на санкции, двойни стандарти при храните и др. В политически план: Категорична победа на президентските избори през 2016 г., удвояване на броя на депутатите в 44-то Народно събрание и подмладяване на парламентарната група, като от 80 народни представители близо половината са нови лица под 40-годишна възраст - така най-старата и масова партия постигна немислимо за другите партии обновление. БСП стана единствената партия, увеличила гласовете си и на европейските избори, постигнала още един депутатски мандат в ЕП. Партията зае първо място в 60 общини, \"диша във врата\" на ГЕРБ в София и други големи градове. Партията даде заявка за обединителен център на нови леви, патриотични, екологични организации, които виждат в нея гарант за промяна на България. И това е така, защото БСП в рамките на този мандат води систематична битка с корупционните модели на ГЕРБ (\"Кумгейт\", \"Суджукгейт\", \"Апартаментгейт\", \"Оградагейт\"), защити майките на деца с увреждания, животновъдите, пациентите и лекарското съсловие, потребителите, малкия и средния бизнес, води активна политика за защита на парламентаризма и изборните права. БСП бе тази, която ясно формулира като своя политическа цел разграждането на \"паралелната държава\" на корупцията и задкулисието. Не се страхуваше да задава неудобните за властта и капитала въпроси - за качеството на пътищата, за обществените поръчки. Въпреки критиките към ръководството по повод излизането от парламента никой не може да отрече, че благодарение на този ход беше отстранен неговият председател-цензор Димитър Главчев, а на по-късен етап беше върнат преференциалният вот, беше спряно незаконното опрощаване на милиони на близки до властта бизнесмени. БСП внесе добре мотивирани алтернативни закони за защита на потребителите, срещу монополите, за защита на дребния бизнес и малки ферми. След 10 ноември 1989 г. в България не е имало толкова активна опозиция, която освен критики да предлага и алтернативни решения. При това БСП постигна това в условията на почти десетилетен монопол на ГЕРБ над властите и институциите. Тази трудно пробиваема машина днес има само една алтернатива и това е БСП с новия стил на ръководство на Корнелия Нинова.  Лидерството на Корнелия Нинова се оказа ефективно, ориентирано към автентичните идеи и традиции на БСП. А по отношение на идеологията и политическата практика се оказа новаторско - идеята за постигане на златното сечение между лявото и патриотизма, защото защитата на националния интерес е изход от кризата, в която трайно са затънали глобалистките европейски елити. Може да се окаже, че чрез БСП България предлага работещото решение за лявото в Европа, което в своята социаллиберална битност все повече губи електорална база, затъвайки в срамни компромиси с дясното, с транснационалния капитал, с бюрократичните елити, изоставяйки интересите на трудовите и онеправдани хора. Видно е, че всичко това са амбициозни лидерски цели, които генерират много противници - вътрешни, външни, олигархични. Вътрешните - представители на евробюрократичните елити на национална почва, идейно убедени в \"правилността\" на всяка повеля, идваща от Брюксел и Вашингтон, за които българщината е демоде, а евроатлантизмът, джендърът и идеите на Сорос са верую - за щастие в БСП са единици; Преходни елити, свикнали със статуквото, смятащи, че високите постове в партията и парламента, в местните органи на властта са им гарантирани по право, а в някои случаи - и по наследство; Икономически обвързани с властта, желаещи да трансформират тези финансови обвързаности във властови, чрез безпринципна коалиция с ГЕРБ; Млади амбициозни кадри, които разчитаха промяната да им донесе бърза кариерна реализация. Разбира се, сред недоволните има и честни социалисти, чиито представи не съвпадат с тези на ръководството, но те не разбират, че днес в партията е време разделно - трябва да се избере между статуквото и промяната, а с действията си, волю или неволю, поддържат силите на статуквото. Външни - Управляващите кръгове и елитът на ГЕРБ начело с Бойко Борисов. Олигархични - Българската олигархия, икономическото задкулисие също са особено притеснени от идеите на \"Визия за България\", от принципно новата роля на държавата, за която ще се бори БСП. Симбиозата между тези групи - недоволни от промяната социалисти, икономически кръгове на олигархията и представители на властта, роди изкривени понятия като \"вътрешна опозиция\", \"криза в БСП\", \"загуба на \"нарисувани\" избори\", \"разправа с врага с партиен билет\", \"едноличен стил\" и др. Върху Гьобелсовия принцип, че, казана сто пъти, лъжата става истина, още от 2017 г. създава и градира своеобразна медийна истерия срещу Нинова, безпрецедентна за българския преход. Вътрешните дела на БСП се вадят координирано и едновременно от вътрешни \"агенти\", от медиите и от властта, която услужливо подава топката в нужния момент. А нужният момент винаги е този, в който БСП се готви за нова и градивна политическа инициатива.  Далеч сме от мисълта, че сегашното ръководство и лично Нинова са безгрешни, нито че всеки с различно мнение е съглашател и предател. Напротив - дискусията е нужна, пътища за консолидация трябва да се търсят. Но консолидацията и критиката също имат своите червени линии. Нека си спомним, че за партията и идеята поколения дейци са посветили живот, сили и знания, без да виждат себе си в парламентарното кресло или като несменяеми и наследствени членове на ръководството. Да си спомним, че за БСП може да се работи не само в лъскавия кабинет, а и в кварталната организация. Връх на тази координирана атака срещу ръководството на БСП от консорциума \"недоволни елити\" - \"олигархия\" - \"власт\" бе времето след европейските избори, което те изчислиха като идеално за сваляне на легитимния лидер на БСП, за опитомяване на БСП като послушна и беззъба опозиция. Партията обаче се консолидира около лидера и в персонален, и в идеен план. Така широко промотираната в присъдружните на властта медии \"вътрешна опозиция\" се оказа от 25-30 човека. И когато не мина конгресната интрига за подмяна на политическото лидерство в БСП, бе стартиран още един сценарий - този път на парламентарно ниво. С благовидни аргументи, но с порочен замисъл -  драстичното орязване на партийната субсидия от 11 на 1 лев на глас годишно и директното вкарване на едрия бизнес с цел корумпиране на партийния живот. Изигран от властта в навечерието на края на политическия сезон, уж за да бъде удовлетворен вотът на милиони българи на Референдума отпреди 3 години! Не беше чут нито един от разумните аргументи... Всички тези аргументи не бяха чути, въпреки че дойдоха не само от опозицията, но и от социолози, политолози, юристи, от коалиционни партньори на ГЕРБ. Тогава остава един извод - че парламентът узакони едно от най-безпринципните решения, откакто ГЕРБ е на власт - това да бъде задушена опозицията в навечерието на местните избори, които има сериозен шанс да спечели, имайки предвид резултатите от евровота по региони. Популизъм на властта, отклоняване на хорското внимание от тежките проблеми, но и удар по БСП и Корнелия Нинова. Когато партията не можа да бъде овладяна отвътре, идва ред на обсадата. Защото днес БСП е обсадена крепост. Защото показа, че е единна, сплотена, че има лидер, който да я води и да начертае пътя. Но бившият член на БКП Бойко Борисов и тези, които му помагат вътре в БСП, би трябвало да помнят, че Социалистическата партия е на 128 години, че е водила борби за социално освобождение и правдини, срещу фашизма, за модерна социална държава, а в повечето от годините на преход - за защита на социалните завоевания на българския народ.  Такава партия може да бъде ругана и клеветена, може да бъде оставена без финанси, може да бъдат извършени принудителни съкращения на кадри и дейности, но БСП ще оцелее и при тази криза. Защото е идейна, масова и демократична партия. Важно е днес опозиционната БСП да продължи без колебания линията на противопоставяне на опасния за България модел със социалистическата, патриотична и традиционалистка политика. Но и да дава надежда на хората, да покаже, че проблемите ще се решат по пътя на национално помирение - между всички честни българи, но не и с корумпираните елити. По пътя на промяната - не имитативна, а реална и решителна. По пътя на защитата на суверенитета, националния интерес, социалната държава.", "date": "2019.08.26", "title": "Законът \"Анти-Нинова\" няма да спре БСП!"}
{"url": "https://duma.bg/gerb-i-abv-zaedno-na-mestniya-vot-v-kovachevtsi-n198453", "text": "АБВ и ГЕРБ ще се явят заедно на изборите за кмет и с обща листа за съветници в пернишката община Ковачевци. За това съобщават пернишки медии. Предстои да бъде подписано предизборно споразумение между двете формации. Кандидатите за съветници от ГЕРБ ще заемат първо, трето и пето място в листата за  общинския съвет. От партия АБВ ще получат второ, четвърто и шесто място. Припомняме, че коалиция на предстоящите местни избори между партиите АБВ и БСП в Перник не се очертава, защото двете партии не са се разбрали да излязат с обща листа за общински съветници и подкрепа за Станислав Владимиров от левицата. \"Преговаряхме с АБВ, но разговорите не доведоха до краен резултат. Причината е рекетьорското поведение на хората на Георги Първанов, които искат единствено постове и назначения. С другите партньори, с които преговаряме за подкрепа, обсъждахме визия, позиции и допирни точки за ускорено развитие на Перник. Аз дори в едната от срещите ни с АБВ им казах: \"Ние няма ли да говорим за бъдещето на Перник?\", а те ми отговориха, че \"по-късно това ще го обсъдим\". За тях бяха важни само постовете. Това не е принципна позиция\", коментира Владимиров.", "date": "2019.08.26", "title": "ГЕРБ и АБВ заедно на местния вот в Ковачевци"}
{"url": "https://duma.bg/fich-prognozira-33-rast-na-bvp-n198449", "text": "Международната рейтингова агенция \"Фич\" (Fitch Ratings) прогнозира реалното нарастване на БВП да възлезе на средно 3,3 на сто в периода 2019-2021 г., което е в съответствие с медианата за групата страни, оценени с ВBB. Агенцията потвърди дългосрочния кредитен рейтинг на България в чуждестранна и местна валута BBB, като перспективата остава положителна. Прогнозата на \"Фич\" е по-ниска от направената преди дни прогноза на БНБ, която очаква нарастването на реалния БВП на България през 2019 г. да бъде с 3,7%. За периода 2020-2021 г. централната банка очаква обаче плавно забавяне на ръста на реалния БВП до 3,4% през 2021 г.", "date": "2019.08.26", "title": "\"Фич\" прогнозира 3,3% ръст на БВП"}
{"url": "https://duma.bg/izobilie-ot-vkusove-pak-prevzema-plovdiv-n198432", "text": "На изобилие от вкусове - от сочни бургери до освежаващ италиански сладолед, ще имат възможност да се насладят всички желаещи, които от 20 до 22 септември посетят Малката главна (ул. \"Райко Даскалов\") в Пловдив.   Храната е изкушаващ аромат, нежен допир, потапящо усещане. Докосва всичките ни сетива и позволява да се насладим на всяка хапка и глътка, като ни дарява с истинско удоволствие за цялото тяло. В това вярва и Mood for food Street Fest и поради тази причина за втори пореден път събитието дава възможност на любителите на хубавата храна да се насладят на незабравимо кулинарно преживяване. Тази година ще има от всичко за всеки вкус. Миналата година над 25 хиляди души успяха да се потопят в истинска наслада за всички сетива, а разнообразието от храна затрудни посетителите в избора какво да хапнат най-напред. В сърцето на Пловдив отново ще има толкова голямо разнообразие от кухни - от български пухкави мекички до мексикански такоси и индийски ароматни чайове, Mood for food обещава и този път да задоволи всички сетива на посетителите си. Био- и здравословни продукти, сред които натурален шоколад, изкусителни барчета и безглутенова гранола, също ще присъстват в богатата палитра от участници на фестивала, за да има по нещо вкусно и за всички, водещи по-балансиран начин на живот. Тази година Mood for food се завръща с пълна сила и нова вълнуваща тридневна програма, включваща музикални изпълнения, изобилие от вкусна храна, а за най-смелите - традиционното надяждане с люто. За най-сръчните ще има обособени работилници за създаване на красиви лотоси от хартия и рисуване с брашно, както и за невероятни мандали от прежда. Тези и много други изненади, сред които дори ескейп рум (escape room) на място и рисуване с къна, очакват посетителите в края на септември в Пловдив. Повече информация за фестивала, както и пълен списък с участниците, които ви очакват, можете да намерите на: ", "date": "2019.08.26", "title": "Изобилие от вкусове пак превзема Пловдив"}
{"url": "https://duma.bg/pchelarite-se-oplakaha-ot-slabi-dobivi-i-niski-izkupni-tseni-n198451", "text": "Пчеларите се оплакаха от ниските изкупни цени на пчелния мед на едро и вноса му от чужбина, който на практика регулира и цената на българския. По думите на председателя на Съюза на българските пчелари и на Обединения български пчеларски съюз инж. Михаил Михайлов в момента родната продукция се изкупува на цена на едро от 3,80-4 лева за килограм. Българските пчелари протестират и срещу решение на ЕС да бъдат внесени без мито 45 хиляди тона пчелен мед от Южна Америка, което ще се отрази негативно върху реализацията на българската продукция. Традиционно в България се произвеждат между 10 и 12 хиляди тона мед, от които три четвърти се изнасят в Европа, каза още Михайлов. По думите му държавата трябва да възстанови пчеларите проверители и да има по-голям контрол при отглеждането на пчелите. Пчеларите се оплакаха и че тази година реколтата от мед е по-слаба. Пчелари приеха миналата седмица декларация и организираха подписка за решаване на проблемите в сектора. Това стана по време на 55-ата Национална пчеларска среща \"Север-юг\". Михаил Михайлов поясни, че декларацията и подписката ще бъдат внесени още в началото на седмицата в Министерството на земеделието. Чрез нея пчеларите искат България да излезе с предложение пред ЕС в новата програма на общата селскостопанска политика за периода 2021-2027 г. да бъде приет регламент, чрез който пчеларите ще бъдат подпомагани директно за извършена опрашителна дейност на пчелите. Те искат и адекватно подпомагане на всички регистрирани пчелари, на брой пчелни семейства и по-драстични мерки от страна на държавата чрез Министерството на земеделието, храните и горите и Българската агенция по безопасност на храните спрямо нерегламентираното пръскане от страна на земеделските производители с пестициди, които тровят пчелните семейства.", "date": "2019.08.26", "title": "Пчеларите се оплакаха от слаби добиви и ниски изкупни цени"}
{"url": "https://duma.bg/nito-edin-morski-kruiz-u-nas-za-5-godini-n198448", "text": "Нито един морски круиз не е бил реализиран от българските пристанища във Варна и Бургас през последните 5 години, показват данни на \"Евростат\" за страните от ЕС през 2018 г. Макар в страната ни да няма морски круизи, много родни туристически компании предлагат такива. Те се предлагат като екскурзии с организиран транспорт и включен самолетен билет до пристанището, откъдето започва водното пътешествие.  Най-много пътници са започнали своя круиз от Италия. Сред петте страни на ЕС, най-често избирани за начална точка на пътуването, са Испания, Германия, Великобритания и Белгия. Иначе 2018 г. е рекордна по брой хора, пътували с морски круиз от страна в ЕС до различна дестинация. Общо числото достига 7 млн. души и то надминава предишния рекорд от 2012 г.", "date": "2019.08.26", "title": "Нито един морски круиз у нас за 5 години"}
{"url": "https://duma.bg/poukata-n198442", "text": "Поуката, както знаем, е урок, заключение, което се извлича от дадена история или събитие. При лоши обстоятелства предприемаш стъпки, за да не се повтори неприятното събитие. Поуката обаче много трудно се извлича в българското общество. Още повече - от държавните институции. Нейната ужасяваща липса пролича и вчера - точно една година след трагичната катастрофа на пътя край Своге, взела 20 жертви. Оказа се, че те са твърде малко, за да предизвикат жалост или да подтикнат към действия отговорните органи, за да се предотврати нов инцидент на същия път.  Днес там всичко е същото. Рискът дебне от същия завой. До реално обезопасяване не доведоха нито скандалите, нито разследванията и експертизите, нито височайшите оставки, нито ремонтите. Кой помни вече тримата изчезнали бивши министри? Или застрахователите, които се пазариха за изплащането на мизерните суми на близките на жертвите? А за некачествения асфалт на фаталното трасе и проверката на фирмата изпълнител? Явно трагедията се оказа удобен повод за политическите отстранявания и нищо повече, а угрозата от бъдещи нещастия - не достатъчно затрогваща.  Цяла година серия от палиативни действия доведе до две не особено оригинални заключения - че у нас човешкият живот не струва нищо и че винаги има кой да се гаври и с живите, и с мъртвите. Най-отчайващо обаче е, че след цялата едногодишна показност на мними усилия наяве изкристализира безпощадната истина: цялата държавна машина не успя да се справи с едно просто шосе. С асфалт, наклон и завой! Некадърността и безучастието дебнат отвсякъде и са много по-опасни от лошия път. А забравата е най-удобното измъкване. След още една година малцина ще помнят какво се е направило и какво не. На дневен ред ще е друга трагедия.", "date": "2019.08.26", "title": "Поуката"}
{"url": "https://duma.bg/buhalka-po-sarvara-n198443", "text": "В последните няколко дни финансовият корифей на държавата Владислав Горанов си позволи открити подигравки с данъкоплатците. Не че някога е изпитвал срам от демонстрацията на пълна безотговорност, но този път надмина себе си. По думите му НАП имала достатъчно пари да си плати глобата, наложена й заради грандиозния гаф с теча на личните данни. Та същата тая глоба НАП щяла да плати от \"собствения си бюджет\", дори нямало да се намаляват заплати и бонуси.  Да оставим настрана абсурда, който ни разиграват с \"врътката\" една държавна структура да санкционира друга. Органът, който събира парите в държавата, е глобен и трябва да плати с парите на държавата, които ще отидат в държавата! Или както се казва, от левия в десния джоб. Чe oткъдe ги имa тия пaри НAП бe, Гoрaнoв? Кaквo прoизвeдe, прoдaдe и как ги изкaрa? Тoвa ca нaшитe пaри, oт нaшитe зaплaти и дaнъци. A виe cи ги хaрчитe eй тaкa, бeз мнoгo дa му миcлитe. Що за безсрамие да глoбявaт жeртвитe нa измaмaтa зaрaди тoвa, чe ca измaмeни! Зaтвoр трябвa тук! Нe милиoни глoбa нa гърбa нa данъкоплатците, защото е налице конкретна винa от нечия немарливост. И тo в ocoбeнo гoлeми рaзмeри!  А сега си прeдcтaвeтe cлужбaтa, кoятo щe взeмe пaритe - кaк лecнo щe ги пoхaрчи зa eдни нoви кoли примeрнo, зaщoтo глoбитe не ca плaнoви прихoди и ce хaрчaт aдcки лecнo. Та тoвa, Горанов, нe е нищо повече от престъпен трик зa изтoчвaнe нa пaри oт държaвнитe структури. Краденето у нас обаче отдавна се е превърнало в официална политика. Даже Борисов неволно се изпуска и го признава, докато обикаля с джипката, дори и да не го осъзнава. Запитан за слуховете, които витаеха, че България ще настоява за еврокомисар по земеделието, той съвсем откровено изтърси: \"За какво ни е ресор \"Земеделие\", там парите са разпределени ясно и точно за всички държави, какво ще направиш с ресор \"Земеделие\"?  Какво искаше да ни каже ли? Ами чисто и просто, че в земеделието вече няма далавера. И бездруго почти го ликвидираха, а и достатъчно се омазаха с къщите за тъщи. Но виж ИТ е друга работа, там в мъглата на виртуалната реалност по-може. Затова, видите ли, \"искаме модерните ресори - киберсигурност, управление на ИТ технологиите. Това сме го заявили преди месец и половина в мое лице\", отсече Борисов пред опулените погледи на смаяните журналя.  Трябва наистина да си загубил всякаква мярка за адекватност, за да изречеш всичко това, след като си допуснал пробив в националната сигурност на собствената си страна. А за този случай си има и народна поговорка: \"Те не го пускат в селото, той пита за поповата къща.\" Нима си мисли, че в Брюксел не са наясно с \"невинните ръчички\" на ГЕРБ? Май само за един ресор ставаме: \"Охрана и рекет\" - една бухалка по сървъра и ни хакер, ни вирус имат шанс.", "date": "2019.08.26", "title": "Бухалка по сървъра"}
{"url": "https://duma.bg/ogan-bushuva-po-tsyalata-zemya-n198447", "text": "Президентът на Колумбия Иван Дуке призова международната общност да отпусне средства за спасяването на Амазония, съобщава \"Франс прес\". В призива си по време на посещение в югозападния град Кали той заяви, че \"освен думите са необходими средства и техническа подкрепа, за да опазим нашите \"амазонски бели дробове\". Съединените щати не предоставят на Бразилия конкретна подкрепа за борбата с горските пожари въпреки предложението на президента Доналд Тръмп за помощ, заяви в събота бразилският министър на отбраната Фернандо Азеведо. По-рано бразилският президент Жаир Болсонаро каза, че е разрешил използването на федерални войски и техника за овладяване на пожарите в тропическите гори на Амазонка.  Според сателитните данни, предоставени от Бразилския национален институт за космически изследвания, през 2019 г. е имало над 80 процента увеличение на броя на горските пожари в сравнение с миналата година. Очаква се пожарите дори да се засилят, тъй като сега започва сухият сезон в Амазония. Болсонаро, който встъпи в длъжност на 1 януари, се сблъсква с нарастващо световно недоволство заради антиекологичната си риторика и отслабването на защитата за тропическата гора в полза на икономически интереси от животновъдството и дърводобива.  Междувременно пламъци бушуват и в други части на света.  Площта на горските пожари в Русия се е увеличила със 7,7 хиляди хектара за последните 24 часа, съобщи Федералната служба за горска защита, цитирана от РИА Новости. Ден по-рано беше съобщено, че в Русия са регистрирани 122 горски пожара на площ от 42,4 хиляди хектара. \"До 00.00 московско време на 25 август на територията на Руската федерация горят 109 горски пожара на площ от 50 140 хектара, които се гасят активно\", се казва в съобщението. В четири региона: Иркутска област, Красноярския край, Бурятия и Якутия, беше обявено извънредно положение. Министърът на природните ресурси Дмитрий Кобилкин заяви, че вероятна причина за избухването на огъня са гръмотевичните бури, но следователите работят и по други версии.  58 горски пожара са избухнали в Гърция за денонощие, съобщава БГНЕС. Те са били на територията на цялата страна. В събота пламнаха нови три огнища - едно в региона на Атика и две на полуостров Пелопонес. Огромни площи горят и в АФрика. В Ангола са регистрирани почти 7000 огнища на пожари, докато в Конго те са около 3500. Огнената стихия бушува още в Мадагаскар и Замбия. Територията, която пламъците са обхванали на континента, е дори по-голяма от тази в Бразилия.", "date": "2019.08.26", "title": "Огън бушува по цялата Земя"}
{"url": "https://duma.bg/nasa-razsledva-parvoto-prestaplenie-ot-kosmosa-n198444", "text": "НАСА разследва инцидент, който може да се окаже първото престъпление, извършено в Космоса - незаконно влизане в чужда банкова сметка от борда на Международната космическа станция. Американската астронавтка Ан Маклейн признава, че докато е била в полет, е влязла в банковата сметка на еднополовата си съпруга, с която се намират в процес на развод. Маклейн не смята, че е извършила престъпление, съобщава в. \"Ню Йорк таймс\". Според адвоката й тя просто е искала да се убеди, че няма проблеми със семейния бюджет и парите са достатъчни за плащане на сметките и грижите за сина, когото семейната двойка отглежда.", "date": "2019.08.26", "title": "НАСА разследва първото престъпление от Космоса"}
{"url": "https://duma.bg/chinovnitsite-sa-nay-produktivni-mezhdu-10-i-11-ch-n198430", "text": "Ако ви се наложи да имате работа с чиновници, най-добре е да я свършите между 10 и 11 ч., тъй като тогава служителите са най-продуктивни, пише \"Мирър\". Изданието цитира национално проучване на сайта за наемане на офис персонал с променливо работно време Workthere, осъществено сред 2000 души. Участниците в изследването били запитани кога са най-продуктивни на работното си място. Вторникът е посочен като най-добър ден от седмицата за постигането на най-висока производителност. Следван е от понеделника и срядата. 19% от запитаните доверили, че се чувстват най-производителни между 8 и 11 ч. Само 2 на сто от анкетираните се похвалили за висока производителност между 16 и 18 ч. . Средностатистическият офис служител във Великобритания си ляга в 22.30 ч. и се събужда в 6.45 ч., установи още проучването.", "date": "2019.08.26", "title": "Чиновниците са най-продуктивни между 10 и 11 ч."}
{"url": "https://duma.bg/prekomernata-lyubov-sashto-vodi-do-razvod-n198431", "text": "Жителка на Обединените арабски емирства подаде молба за развод, тъй като не издържала на прекомерната любов на съпруга си, пише вестник Khaleej Times. Жената не била щастлива, че през годината на брачния им живот не са се карали, мъжът никога не й е крещял и винаги бил мил. В същото време тя се възмутила, понеже той понякога й съдействал с почистването на къщата въпреки факта, че тя не е поискала такава помощ, а също така дори готвел за нея. \"Искам да споря, дори да се карам понякога и да не водя комфортен живот в послушание. Стремя се да поспорим поне веднъж, но това е невъзможно с моя романтичен съпруг, който винаги ми прощава и подарява подаръци\", признава жената. Мъжът от своя страна вярва, че не е направил нищо лошо и просто е искал да бъде идеален съпруг. Човекът разкри, че неговата жена веднъж му направила забележка за наднорменото му тегло, след което той се поставил на диета и е започнал да спортува. Съпругът поиска съдията да препоръча на жената да оттегли иска си. В крайна сметка магистратите отложиха разглеждането на делото, за да дадат възможност на мъжа и жената да се помирят.", "date": "2019.08.26", "title": "Прекомерната любов също води до развод"}
{"url": "https://duma.bg/bsp-nominira-kandidat-kmetove-za-dimitrovgrad-chepelare-i-bankya-n198452", "text": "БСП в Димитровград единодушно номинира финансиста Георги Стайков за кандидат-кмет на общината. \"Той е директор на отдел \"Приходи\" в общинската администрация и познава плюсовете на управлението, но и минусите, с които ще се справи, ако получи доверие. Битката ще бъде трудна, но ако сме единни, ще имаме успех\", категорични са социалистите. Кандидат за кмет на БСП за община Чепеларе е Пантелей Мемцов. Нели Дочева е номинирана отново за кметския пост в село Павелско, а безпартийната Елена Сивакова - за село Хвойна. В листата за общински съветници са включени млади хора и предприемачи в сферата на дърводобива, строителството, туризма и други сектори на общинското стопанство. Иво Пиперов е независим кандидат за кмет на Банкя, издигнат от Инициативен комитет и подкрепен от БСП. Той е на 31 години. Развива семеен бизнес в сферата на преводаческите услуги. \"Ще работя за промяната на облика на града, за да може гражданите и гостите да остават с добро впечатление от Банкя. Сега има огромен контраст между облагородения център и останалите квартали, които са занемарени и тънат в разруха\", коментира Пиперов.", "date": "2019.08.26", "title": "БСП номинира кандидат-кметове за Димитровград, Чепеларе и Банкя"}
{"url": "https://duma.bg/meksikantsi-s-rekord-na-gines-za-nay-mnogolyuden-naroden-tants-n198429", "text": "882-ма души се завъртяха и здраво тупаха с крака земята под ритмите на музика в мексиканския град Гуадалахара, за да поставят рекорд на Гинес за най-многолюден народен танц в света. Жегата не успя да потисне ентусиазма на мъжете и жените, облечени в традиционни костюми с ярки бродерии и в ярки цветове. Ентусиастите се събраха, за да счупят предишния рекорд, също поставен в Гуадалахара през 2011 г. с 457 участници. \"Новото постижение показва, че нашите традиции продължават да се разпространяват сред младите хора\", заяви Ксавие Орендайн, президент на Търговската камара на Гуадалахара и организатор на събитието. Танцьорите са били длъжни да изпълняват традиционен танц в продължение на най-малко 5 минути без прекъсване, за да се класират за рекорда, заяви съдията на \"Гинес\" Карлос Тапия. Тоалетите на участниците също бяха оценени, като мъжете носеха традиционните костюми \"чаро\" с шапки и вратовръзки, докато жените бяха с живописни рокли, смели бижута и панделки в косите. Танцьорите бяха предимно от училищата за народни танци.", "date": "2019.08.26", "title": "Мексиканци с рекорд на Гинес за най-многолюден народен танц"}
{"url": "https://duma.bg/kim-se-hvali-s-nova-raketna-ustanovka-n198445", "text": "На 24 август Северна Корея е провела тест с нова ракетна пускова установка, като опитът е бил наблюдаван от държавния ръководител Ким Чен-ун, предаде ТАСС. Пробното изстрелване било извършено от наскоро разработена голяма ракетна пускова установка. По данни на агенция Йонхап тестовото изпробване е показало, че всички тактически и технологични характеристики на новата система отговарят на предварително зададените параметри. Информацията за изпитанието бе потвърдена и от японското правителство. От Министерството на отбраната в Токио съобщиха, че изстреляните от Пхенян ракети са балистични. Тяхното изстрелване не е представлявало пряка заплаха за сигурността на Япония, отбелязват още от ведомството. Същевременно от Южна Корея уточниха, че ракетите са минали на около 380 км в посока Японско море.", "date": "2019.08.26", "title": "Ким се хвали с нова ракетна установка"}
{"url": "https://duma.bg/kupa-na-balgariya-zhrebiy-za-116-finalite-n198459", "text": "Миньор Пк/Струмска слава -  Суворово/ЦСКА 1948 -  Светкавица/Спартак Пл -  Севлиево/Нефтохимик -  Партизани Чбр/Хебър -  Балкан Ботевград -    Хитрино/Кариана -    Върбица Бенковски/Черноморец Бч -   Лато Алеково/Спартак Вн -    Загорец Нова Загора/Пирин Бл - Добруджа/Локо Сф -    Вихрен Сандански/Ботев Гъл -    Марица/Локо ГО -  Созопол/Поморие - Дреновец/Литекс -  Ботев Ихт -   ", "date": "2019.08.26", "title": "Купа на България, жребий за 1/16-финалите"}
{"url": "https://duma.bg/levski-nadvi-loko-pd-s-10-n198435", "text": "  Най-новото попълнение Найджъл Робърта (59) донесе 5-ия успех на \"сините\". Тъмнокожият холандец бе намерен в наказателното поле между двама защитници от капитана Живко Миланов и с технично отиграване матира вратаря на гостите Мартин Луков. Миланов изигра своя мач №150 за Левски в елита, а младото \"лале\" отбеляза третия си гол в 4-ия си мач за \"сините\" и с 16 т. те изкачиха отново върха поне за 24 часа, преди мача на шампиона Лудогорец (14 т.) срещу колебливия тим на Славия. Локо Пд претърпя втора загуба, но запази третото място с 13 т., след като и преследвачите му Берое и Черно море не спечелиха мачовете си. Зрителите аплодираха доскорошния си любимец Георги Иванов, завърнал се на \"Герена\" след 2 години, но вече като директор на Локо Пд. Преди като треньор на Черно море Гонзо измъкна 2:2 на \"Герена\" и също получи овации от сините фенове. Пловдивчанинът изгледа мача в ложата с изпълнителния директор на Левски Павел Колев, който празнуваше 44-ти рожден ден, със спортния директор на \"сините\" Ивайло Петков и с легендата Чавдар Цветков, съветник на собственика на \"смърфовете\" Христо Крушарски. На два пъти след игра с глава на Стивън Езе топката срещна гредите на гостите.  Голмайсторът на Първа лига от миналия сезон Станислав Костов изгледа успеха на своите от трибуните.", "date": "2019.08.26", "title": "Левски надви Локо Пд с 1:0"}
{"url": "https://duma.bg/datata-n198433", "text": "1886 - КНЯЗ АЛЕКСАНДЪР I БАТЕНБЕРГ АБДИКИРА. Под натиска на Русия, която открито е против управлението му, князът назначава регентство в състав Петко Каравелов, Стефан Стамболов и подполк. Сава Муткуров и напуска страната. На 1 септември 1886 г. на извънредна сесия на Народното събрание са утвърдени регентството и правителството. 1901 - РАЖДА СЕ АЛЕКСАНДЪР ЖЕНДОВ, ХУДОЖНИК (УМИРА 1953 Г.). Следва в Художествената академия в София, учи графика и декоративно изкуство в Германия, завършва Висшия художествено-технически институт в Москва. Сътрудничи на всички леви издания, редактира вестниците \"Жупел\", \"Поглед\" и \"Фронт\". Пише хумористични и сатирични разкази и фейлетони, репортажи и статии. Автор на книгите \"Албум от репродукции\", \"Антихрист. Илюстрации от автора\", \"Разкази и фейлетони\". 1910 - В СКОПИЕ СЕ РАЖДА МАЙКА ТЕРЕЗА (УМИРА 1997 Г.). Агнес Гонджа Бояджиу, която е от албански произход, пристига като послушница в Индия през 1929 г. От 1948 г. посвещава живота си на бедните, болните и умиращите от покрайнините на Калкута, през 1979 г. получава Нобелова награда за мир. Обявена е за светица от папа Йоан Павел II през октомври 2003 г. 1934 - ОТКРИТ Е ПАМЕТНИКЪТ НА СВОБОДАТА НА ВРЪХ ШИПКА. Основният камък е положен на 26 август 1922 г., а строителството завършва през 1930 г. През 1920 г. живите ветерани опълченци се събират на конгрес и решават да се построи Паметник на свободата на връх Шипка. Средствата за изграждането му са от доброволни дарения от целия народ. Конкурсът за паметника е спечелен от габровския арх. Атанас Донков и скулптора Александър Андреев, който заедно с Кирил Шиваров изпълнява монументалната фигура на лъва. Цар Борис III открива тържествено паметника. 1939 - РАЖДА СЕ ТОДОР КОЛЕВ, АКТЬОР, МУЗИКАНТ И ШОУМЕН (УМИРА 2013 Г.). Играл е в театрите в Смолян, Шумен, Пловдив, \"Сълза и смях\" и \"София\". Участва в над 30 игрални филма, сред които \"Цар и генерал\", \"Козият рог\", \"Иван Кондарев\", \"Двойникът\", \"Опасен чар\" и др. Автор и водещ на телевизионното предаване \"Как ще ги стигнем с... Тодор Колев\". 1990 - ПОДПАЛЕН Е ПАРТИЙНИЯТ ДОМ В СОФИЯ. Пожарът започва след предупреждение на Пламен Станчев, член на движение \"Инициатива за гражданско недоволство\", че ще се самозапали, ако от Партийния дом не се махне петолъчката. Преговорите на поета Радой Ралин и депутата Йосиф Петров със Станчев са безрезултатни. В 23 ч. сградата пламва, а тълпата унищожава и разграбва имущество в 94 помещения.", "date": "2019.08.26", "title": "Датата"}
{"url": "https://duma.bg/yasen-e-shampionat-po-vaobrazhaema-kitara-n198428", "text": "Роб \"Маркиз\" Месел от САЩ стана световен шампион по въздушна китара на конкурса във финландския град Оулу. Състезателите имитират движения на истински музиканти, като използват най-вече въображението си по време на \"свиренето\". Победителят печели истинска ръчно изработена китара. Американецът е получил 34,7 точки, което го превърна в победител тази година. Роб \"свири\" пред аудитория от 3000 човека на площада в Оулу. Организаторите съобщават, че \"Маркиз\" участва в конкурса за трети път. На второ място е класиран австралиецът Александър Робъртс с 34,3 точки, а третото заема французинът Фредерик Рео с 33,4 точки. Конкурсът е разделен на два етапа. В първия участниците \"свирят\" под звуците на предварително подготвена 60-секундна композиция. При втория трябва да \"импровизират\" под акомпанимент на запис, който им предложат организаторите. Първият конкурс по въздушна китара се провежда през 1996 г. като елемент от развлекателната програма на Oulu Music Video Festival.", "date": "2019.08.26", "title": "Ясен е шампионът по въображаема китара"}
{"url": "https://duma.bg/dzhonsan-zaplashva-da-plati-samo-edna-chetvart-ot-zadalzheniyata-na-london-kam-es-n198426", "text": "Британският премиер Борис Джонсън заяви, че страната му ще плати само 9 от договорените от предшественичката му Тереза Мей 39 млрд. паунда (50 млрд. евро) задължения и обезщетения към страните от ЕС заради Брекзит. Ако това се случи, би трябвало да се наложи финансирането на всички програми на ЕС да бъде пренаписано без британските вноски, което може да се отрази на изпълнението, сроковете и обхвата им. През юни източник, близък до френския президент Еманюел Макрон, каза, че ако Лондон откаже да плаща своята част по европейски програми и проекти, както и за неизпълнени ангажименти, поети като член на ЕС и към частни компании, това ще има правната стойност на фалит. \"Ако не изпълниш задълженията си, това е неизпълнение на международни ангажименти с еквивалент на неплащане на вноски по държавен дълг с неизвестни от всичко това последици\". В началото на юни, докато все още беше водещ кандидат за наследник на Тереза Мей, Борис Джонсън каза в интервю, че ще спре договорените плащания, докато ЕС не даде по-изгодни за Лондон условия за Брекзит. Сега според Скай нюз премиерът говори за частични плащания, но въпреки това ефектът от това е блокиране на преговори за бъдещия формат на търговските отношения Великобритания - ЕС и искове от ЕС пред съда за събиране на вноските. Позицията на Джонсън едва ли ще бъде приета добре.", "date": "2019.08.26", "title": "Джонсън заплашва да плати само една четвърт от задълженията на Лондон към ЕС"}
{"url": "https://duma.bg/za-kogo-e-tigrovata-kletka-n198423", "text": "1939 година. Френските колонизатори в Югоизточна Азия обогатяват пейзажа в близост до бреговете на Виетнам с нови елементи - т.нар. тигрови клетки. Представляват конструкции от кръстосани дебели бамбукови пръти, в които въоръжените \"мисионери\" на \"хуманната европейска цивилизация\" затварят своите политически противници. Като \"политически противници\" френските колонизатори категоризират всички виетнамски патриоти, независимо от възраст, пол, религия, занятие; които просто са активни участници в съпротивата срещу наложеното от Франция колониално господство и ограбване на тяхната родина. \"Тигровите клетки\" наподобяват по форма клетките за птици. Но за разлика от тях не предоставят изобщо толкова свободно пространство на своя затворник, колкото относително има спрямо размера й за една птица в нейната клетка. С наименованието си \"тигровите клетки\" са се сдобили вследствие на своя произход. В Югоизточна Азия те са били използвани още преди столетия, като в тях са били държани заловени тигри, за да бъдат разкарвани от собствениците им по различни панаири, като развличат тълпата. Естествено, срещу заплащане, макар и скромно. Но нали европейската цивилизация в своето колониално приложение е по-напреднала в областта на \"високите технологии\", дори когато става въпрос за методи за изтезания, френските специалисти по разпити на арестувани находчиво изобретяват ново приложение на \"тигровите клетки\". С размери около 1,50 на 2,70 м, но с височина далеко по-малка от обикновен човешки ръст, те възпрепятстват затворника да стои прав, като му позволяват да се движи вътре в ограниченото пространство само пълзешком или в друга поза със свито тяло. Идеален инструмент за физически и психологически тормоз с цел изтръгване на необходимите признания. Френските колонизатори използват първоначално \"тигровите клетки\" за изтезания във Френска Гвиана. В \"тигрови клетки\" и японците през Втората световна война държат американски, английски, холандски, австралийски и новозеландски военнопленници. Модерната практика за инквизиции става световноизвестна десетилетия по-късно чрез филма \"Папилион\", в главните роли са Стив Маккуин и Дъстин Хофман. Понеже са държава, която не е натрупала исторически опит като колониална империя, Съединените американски щати при бойните си действия срещу Виетконг през 60-те години на миналия век възприемат наготово опита на французите в използването на \"тигровите клетки\". През 1971 г. департаментът на военноморските сили на Съединените щати сключва договор с компанията \"Раймънд, Морисън, Кнутсън-Браун Руут & Джоунс\", за да построят нови \"тигрови клетки\", дори със значително по-малки размери от първоначалните, използвани от френските колонизатори както в Френска Гвиана, така и във Виетнам. Трагичният парадокс е, че средствата за построяване на американския вариант на \"тигрови клетки\" са осигурени от данъкоплатците на Съединените щати по програмата \"Храна и мир\". Но никак не е случайно съвпадение, че като част от т.нар. строителен консорциум фирмата \"Браун & Руут\" по-късно е подизпълнител на печално известната компания \"Халибъртън\", която построява \"изолационните клетки\" в американската база \"Гуантанамо\", Куба, за затворници от Афганистан и Ирак. Има купища доказателства, че инквизициите със сигурност са били съществена част от политиката на Съединените американски щати по време на военните им действия в Югоизточна Азия през 60-те и 70-те години на ХХ век. Също както по време на войната на САЩ в Ирак във Виетнам американското правителство защищаваше тезата, че затворниците - макар и арестувани по политически причини - всъщност са \"криминални затворници\" и върху тях не се разпростира Женевската конвенция. Колкото и внимателно да е била цензурирана индиректно информацията, идваща от Виетнам по време на войната, водена от трите рода войски на армията на Съединените американски щати, макар и много трудно, но откъслечни сведения достигат до американското антивоенно движение и демократичната общественост в страната - противници на войната. През 1970 г. тогавашният президент Ричард Никсън изпраща делегация от десетима конгресмени във Виетнам, за да се запознаят как върви процесът на \"умиротворяване\". Но тяхната визита в Южен Виетнам има за цел да представи мисията им като \"неутрална\" загриженост и за лицата, намиращи се в затворите както в Южен, така и в Северен Виетнам. По този начин да получат разрешение от властите в Ханой да инспектират условията, при които са държани американските пилоти, свалени от военновъздушните сили на Социалистическа република Виетнам по време на бомбардировките над мирни обекти: жилищни квартали в столицата на Северен Виетнам, електроцентрали, язовирни стени, диги срещу наводнения, фабрики и заводи. Том Харкин, по това време сътрудник на групата от американски конгресмени на посещение в Южен Виетнам, убеждава двама от членовете на групата да проверят информацията за извършване на изтезания и на затваряне на арестанти в \"тигрови клетки\". За целта наемат самолет, който да ги транспортира до острова Кон Сон, на около 200 мили от крайбрежието. По пътя към него Франк Уолтън - американският специалист по затворите, описва Кон Сон като приличащ на \"възстановителен лагер за бой скаути\" - най-големият затвор в \"свободния свят\". Съвсем друга картина откриват американските конгресмени след кацането на самолета в Кон Сон. Като използват карта, която им е начертана от бивш затворник в \"тигрова клетка\", членовете на инспектиращата група се отклоняват от планирания маршрут и се упътват по алеята между двете основни затворнически сгради. Успяват да открият малката, трудно забележима вратичка. Чул шума отвън, пазачът вътре отваря. \"Лицата на затворниците в \"тигровите клетки\", разположени под нивото на повърхността, са все още издълбани неизличимо в съзнанието ми: мъжът с три отрязани пръста, мъжът (очакващ скорошната си смърт) от провинция Куанг Три, чийто череп беше разсечен; и будисткият монах от Хюе, който непрекъснато говореше за репресиите срещу будистите. Спомням си зловонието от диария и откритите рани, където оковите се впиваха в краката на затворниците. Всички те молеха за малко вода\" - спомня си Том Харкин, после сенатор в Конгреса на Съединените американски щати от щата Айова. Фотографиите, които той заснема в подземието с \"тигровите клетки\", са отпечатани в сп. \"Лайф\" (17 юли 1970 г.). Международните протести принуждават американското правителство да нареди прехвърлянето на 180 мъже и 300 жени от \"тигровите клетки\". Някои са изпратени в други затвори, други са настанени в психиатрии за лечение. Една от бившите затворнички в \"тигрова клетка\" е Тису Ти Тао. Арестувана на 16 години, понеже отказала да приветства националното знаме. В затвора Тао е пребивана с палка по главата. После главата й е заключена между два метални пръта. Давена е с вода, наливана насилствено в устата й. Провесвана е да виси над земята. После, на 20 ноември 1968 г., тя е прехвърлена в щаб-квартирата на националната полиция в Южен Виетнам. Там тя отново е пребивана и изтезавана с електричество. Губи разсъдъка си, не може да спи изобщо повече от петнадесет дена, като си въобразява, че е дресирано куче, което може да се храни само с хляб и мляко. Понеже не ги е получавала, тя отказва да яде и отслабва толкова много, че дори няма сили да говори. Когато подухва вятър, тя иска да лети. По-късно, през 1969 г., Тао е прехвърлена в \"тигрова клетка\" в Кон Сон. Тя престоява там повече от година, а после е прехвърлена в клиниката за душевно болни в Биен Хоа. Няколко дена е окачена на желязна кука. Гръбначният й стълб е повреден от това мъчение и тя все още носи около врата си поддържащо приспособление. Все пак Тису Ти Тао оцелява, като успява да запази зрението си. Но не такава е съдбата на Ба Сау - най-възрастната затворничка в \"тигрова клетка\" на остров Кон Сон. Тя е ослепена от сода каустик, хвърлена върху затворниците като \"дисциплинарна мярка\". За половин век оттогава нищо по принцип не се е променило в Съединените американски щати - \"маяка на демокрацията\". Понастоящем съществува правова основа за прилагане на изтезания спрямо лица, за които съществува \"основателно съмнение\", че са заподозрени в тероризъм. Което \"съмнение\" не е било предварително преценено от съдебен състав дали е основателно.", "date": "2019.08.26", "title": "За кого е тигровата клетка?"}
{"url": "https://duma.bg/elenko-bozhkov-es-mozhe-da-zabavi-protsedurata-za-belene-n198424", "text": "- Господин Божков, има 13 кандидати за АЕЦ \"Белене\", кои обаче са сериозните, реалните инвеститори? - Процедурата беше обявена по следния начин. Заявление за стратегически инвеститор и писмо за намерения - или като миноритерен инвеститор, или като търговец, който има намерение да реализира електроенергия, произведена от \"Белене\". А както се вижда и от приложенията към процедурата, има още една възможност - да бъде едновременно и миноритерен инвеститор, и търговец на ток. Като се направи това разделяне, се вижда, че от подадените 13 кандидатури седем са свързани с искания за участие като мажоритарен инвеститор, а останалите са писма за намерения. Прави впечатление, че от тези седем, без да е дадена такава възможност в самото съобщение за процедурата, има две много известни фирми, които искат да участват като доставчици на оборудване и в структурирането на финансирането на проекта. Което не е точно инвеститор. Това са \"Фраматом\" и \"Дженерал Електрик\". Понеже са световноизвестни доставчици на оборудване за атомната енергетика, и двете са допуснати за участие. При останалите пет има един любопитен момент. Освен трите големи потенциални инвеститора - \"Росатом\", който е главен проектант и основен производител на доставеното оборудване, Китайската национална ядрена корпорация (CNNC) и Корейската хидроядрена компания (KHNP), участват и две фирми, които будят интерес. Но те явно попадат в т.нар. дълъг списък с потенциални инвеститори благодарение на прекалено отворената и демократична процедура. Това е една комбинация от български и чешки компании и друг консорциум с участието на големите фирми на бизнесмена Христо Ковачки. Интересно е каква е вероятността тези фирми да останат в краткия списък. Според мен тя е минимална.  Как ще се развие по-нататък търгът, зависи от деветте стъпки, описани в приложението към процедурата. От него се вижда, че сега основната работа на комисията е да отсее от тези пет фирми краткия списък. Възможни са различни комбинации. Може да бъдат поканени и поощрени фирми, които да се кооперират за по-нататъшно участие като мажоритарни инвеститори. Имам предвид, че е възможно коопериране например между \"Росатом\" и китайската CNNC. Което ще бъде една много добра комбинация. Що се отнася до останалите инвеститори и търговците на електрическа енергия, там нещата добиват любопитно-екзотичен характер с участието на още три фирми на Ковачки. Две от фирмите за търговия с електрическа енергия станаха известни със сигнала на работодателите до КЗК във връзка с нарушения и манипулации на пазара. Присъствието на тези фирми в търга дава един много балкански привкус на процедурата.  Особеното при фирмите, които искат да участват или като търговци на електроенергия, или като миноритарни инвеститори, или като комбинация между двете, е, че не съществуват нито критерии за избор, нито начин как да се извърши класацията. Техният списък просто ще бъде предоставен на избраните инвеститори. - С кои инвеститори би било най-добре според вас държавата да води преговори? - Държавата трябва да продължи преговорите задължително с \"Росатом\" и с китайската CNNC. Ясно се видя готовността на тези две фирми да участват в изграждането съвместно с българската държава. При това с един дял на българската държава, който подлежи на обсъждане и договаряне. Моето желание е България да участва в проекта не само с блокираща, а с мажоритарна квота, ако е възможно. - Това се коментира и изглежда логично, защото и двете компании, за които говорите, са държавни. Значи тези две държави смятат, че проектът е атрактивен. Защо тогава България да се ограничава в рамките само на блокираща квота? - Нашата държава трябва да участва с повече, защото този проект освен всичко друго е тясно свързан с националната сигурност на страната. - Вече беше зададен въпросът възможно ли е при участие на \"Росатом\", което логически е неминуемо, да има някакви обструкции от Европейския съюз.  - Това, от което се опасявам, е, че ЕС ще забави процедурата, развитието на проекта. Вината обаче е изцяло на правителството. За Европейската комисия проектът е изцяло нов. Ще има нова нотификация, въпреки че по същество проектът е същият, който беше спрян през 2012 г. И не би трябвало да има особености в нотификацията. Като изключим, че ще има нова схема на финансиране. Другото е, че Агенцията за ядрено регулиране трябва да лицензира проекта отново. А за да стане това, трябва да бъде осъвременен и завършен техническия, проект - нещо, което трябваше да бъде направено отдавна. Опасявам се и че може ЕК да иска обяснения или да постави някакви ограничения във връзка с общите изисквания за търговия в ЕС за доставката на свежото ядрено гориво.  - Прогнозата ви е за забавяне на процедурата или за блокиране? - Прогнозирам евентуално забавяне поради некомпетентността и мудността на българското правителство. Състоящо се в забавянето на лицензирането на проекта заради забавянето на лицензирането на техническия проект. И не мога да кажа какъв е срокът за нотифициране от ЕК. Що се отнася до евентуално блокиране на проекта, то ще бъде избегнато с поставеното условие в процедурата за доставката на свежото ядрено гориво. - При огласяването на кандидатите министър Теменужка Петкова се похвали със сериозния интерес към \"Белене\". Същите тези хора обаче през 2012 г. спряха проекта с аргумента, че е икономически нерентабилен. - Това е точно така. Теменужка Петкова, преди да стане министър, оглавяваше една от комисиите, която трябваше да обоснове спирането на проекта. Както и търсенето на призраци в този проект и доказването на неговата нерентабилност. - Какво ги накара да сменят позицията си? - Реалностите. Ползата от проекта се вижда, тя е ясно доказана неколкократно. Както от доклада на HSBC, така и от доклада на БАН. Проектът има и широката обществена подкрепа, обоснована и подкрепена от БСП, която предизвика референдума. - Как тогава да определим решението през 2012 г. за спирането на проекта - като политическа поръчка ли? - Така трябва да се нарече. - Колко ще струва изграждането и вярно ли е, че токът от \"Белене\" ще е скъп? - В обявяването на процедурата е поставено ограничение до 10 млрд. евро. Всички изчисления показват, че сумата е реалистична. Ако се спазят инвестициите от 10 млрд. евро, цената на тока няма как да надвиши 53-55 евро на мегаватчас. Това е цената, на която се продава в момента ток на унгарската борса, а и на българската в сегмента \"Ден напред\". - И е по-ниска от пиковите стойности на нашата борса. - Заради изкривявания на нашата борса беше постигната цена от близо 200 лв. за мегаватчас. - За колко време може да бъде завършена централата? - Ако процедурата не се забави и централата започне да се строи след предвидената за приключването й една година, ни трябват още 8-9 г., за да може да се пусне в експлоатация първият блок. - Коментирайте заключението на бившия министър Трайчо Трайков, че няма място и за \"Козлодуй\", и за \"Белене\". - Дали има място в електроенергийната ни система за потребление на ток от още един ядрен блок? Още сега, в момента има място за още един хилядник. Нуждата от допълнителен блок се вижда ясно във всеки момент от товаровата диаграма на ЕСО и най-вече през зимния период. С това, което ни готви ЕС за затваряне на въглищните централи, даже да има удължаване на техния живот, в съвсем обозрим период нуждата от два блока става повече от очевидна.", "date": "2019.08.26", "title": "Еленко Божков: ЕС може да забави процедурата за \"Белене\""}
{"url": "https://duma.bg/kratki-novini-n198425", "text": "Швейцарският федерален административен съд прекрати връщането на търсещи убежище и мигранти в Хърватия заради полицейско насилие над бежанци. Съдът отмени решението на първоинстанционния съд по делото на сирийски гражданин, търсещ убежище в Швейцария. Лицето каза пред съда, че е претърпяло принудително връщане от хърватската граница 18 пъти, което му е причинило \"физически и психически последици\".  Два израелски дрона са били свалени в Ливан, съобщи \"Спутник\" по информация на ливанската шиитска групировка \"Хизбула\". За събитията става ясно само часове, след като Израел потвърди, че е била организирана въздушна атака в Сирия, за да предотврати бомбардировка от ирански дронове. Управляващата в Румъния Социалдемократическа партия издигна кандидатурата на премиера Виорика Дънчила за президент. Изборите ще се проведат през ноември. Според последното проучване Дънчила би спечелила на изборите само 7,5%, класирайки се едва на шесто място след настоящия президент Клаус Йоханис.   Германската полиция разследва приличащо на екзекуция убийство в парк в Берлин на грузинец, за който се твърди, че е бил командос и ветеран от войната в Чечня. Полицията арестува 49-годишен заподозрян от руската република Чечня за извършеното в петък убийство на Зелимхан К. (41), както бе идентифицирана жертвата. Властите в източната китайска провинция Фудзиен съобщиха, че са евакуирали 48 000 души, а 9926 плавателни съда са били отзовани в пристанището в подготовка за прииждащия тайфун Байлу. Китай издаде код жълт за тайфуна, който се очаква да донесе силни ветрове и проливни дъждове в Южен Китай.", "date": "2019.08.26", "title": "Кратки новини"}
{"url": "https://duma.bg/g-7-ne-mozhe-da-nameri-obsht-ezik-n198427", "text": "Държавните ръководители от Групата на седемте най-богати страни (Г-7) обсъдиха в неделя на годишната си среща във Франция глобалната търговия и различните гледни точки, които споделят по нея, от една страна, американският президент Доналд Тръмп, а от друга - западните му съюзници. Срещата на върха на Г-7 се провежда на фона на все по-засилващите се притеснения от глобална икономическа рецесия и съществуващо разединение по редица важни проблеми, наблюдаващо се вече десетилетия наред, съобщава Ройтерс. Президентът на САЩ Доналд Тръмп обаче се опита да опровергае в туитър предположенията на редица чуждестранни медии за напрежение в отношенията му с лидерите на други държави от Г-7 и заяви, че държавните ръководители се разбират много добре. При предварителната подготовка на срещата американски дипломатически представители обвиниха домакина, че се опитва \"да разбие Г-7\", като се спира върху \"тясноспециализирани въпроси\", а не върху основните глобални проблеми. Франция отрече обвиненията, посочвайки, че в неделя първата сесия от обсъждания ще е посветена на икономиката, търговията и сигурността - все теми, по които доскоро страните от Г-7 лесно постигаха консенсус, но към днешна дата предизвикват сериозни разногласия. Въпреки че останалите участници изразиха скептицизъм за връщането на Русия в Г-7, Тръмп е заявил, че вероятно руският държавен глава Владимир Путин ще бъде поканен на следващата среща на върха, която ще се проведе в САЩ, съобщи агенция Блумбърг. Все пак в събота Г-7 прие решение за повече диалог с Русия. На срещата се коментира и Брекзит, като британският премиер Борис Джонсън се опитва да убеди ЕС да поднови преговорите. Обсъдено беше и кой ще поеме вината, ако на 31 октомври Великобритания напусне ЕС без споразумение за Брекзит, което да е приемливо и за двете страни. \"Все още се надявам, че премиерът Джонсън не би искал да остане в историята като \"Г-н нямаме сделка\", коментира Доналд Туск. Макрон допълнително утежни вътрешните разногласия в ЕС, като обяви, че няма да подкрепи търговското споразумение между ЕС и групата на южноамериканските държави - Меркосур - заради неуспеха на Бразилия в борбата с огнената стихия в тропическите гори на Амазония, но Германия и Великобритания не се съгласиха с него. Имайки предвид всички тези различия между отделните държави, домакинът Еманюел Макрон не е предвидил форумът да завърши с обща декларация, каквато беше дългогодишната традиция.", "date": "2019.08.26", "title": "Г-7 не може да намери общ език"}
{"url": "https://duma.bg/hubchev-shte-misli-za-tsska-sf-ot-ponedelnik-otricha-za-tabuata-n198437", "text": "\"Хареса ми желанието на играчите. Страшно ценни 3 точки. Аз винаги съм казвал, че тези срещи са може би още по-важни. Всеки мач е важен и затова сме мислили само за този. Видяхме някои слабости, няма какво да ги крием, но пък желанието за победа бе налице. По-опасни са мачовете с други отбори. Моментната форма на тимовете не играят никаква роля\", каза още Хубчев и отрече, че Левски очаква израелския национал Талеб Тауата. \"Този нито съм го чувал, нито съм го виждал. Същия въпрос може да ми зададете и за още 50 души. Моето най-голямо желание е да вземем още хора скоро\", заяви бившият национален селекционер, който прекъсна договора си с БФС, за да поведе \"сините\".  \"Доволен съм, че се борихме до самия край. Пресирахме, пресирахме и накрая стигнахме до гол. Радвам се, че вкарах пред нашите фенове. През първото полувреме имахме няколко добри ситуации, но след почивката бяхме по-остри. Мисля, че вече привиквам към тима. В миналия мач също вкарах и направих асистенция. Не виждам конкуренцията с Дени Алар като състезание. Всеки има своите качества. Чувах доста неща за мача с ЦСКА, но ще усетя всичко следващата седмица. Трябва да се опитаме да спечелим този двубой\", каза голмайсторът Найджъл Робърта. \"Загубихме линията на защитата, оставихме хора да се обръщат с лице към нашата врата, това въобще не функционираше. След гола им се събудихме, пропуснахме чист гол и това е. Понякога върви, друг път искаш много, но не се получава и трябва да вложиш повече сила, за да тръгнат нещата. Не знам дали просто нямахме ден, или пък момчетата не са ме разбрали още от началото. Има такива мачове, какво да се прави. Трябва да търсим оправяне за дербито на Пловдив. В последните 15-20 минути кой отбор имаше повече възможности? Това няма нищо общо с физическата подготовка. Не съм съгласен, че не сме били добре с нея. Вече работим за мача с Ботев, искам да забравя този мач, искаме да зарадваме нашите фенове и противникът да усети нашата сила. Всичко е на терена в този мач. Бяхме в добра форма в последните 20-30 минути днес, но дербито си е дерби, няма преимущество\", каза треньорът на Локо Пд Бруно Акрапович.", "date": "2019.08.26", "title": "Хубчев ще мисли за ЦСКА-Сф от понеделник, отрича за Табуата"}
