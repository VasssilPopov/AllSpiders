{"url": "http://duma.bg/node/154887", "text": "Няколко жертви взеха пороите в Бургаско вчера. По първоначална информация това са трима трудноподвижни възрастни хора от селата Ливада, Черни връх и Полски извор, до които не е имало достъп в критичната ситуация. Поне един човек остава в неизвестност. Обявено бе бедствено положение в част от региона, а цяло село бе евакуирано.  \nОбластният управител на Бургас Вълчо Чолаков призна, че са се скъсали стените на седем каскадни язовира. Започнаха и три досъдебни производства, които трябва да установят причините за смъртта на трите жертви. Следобед пък премиерът Бойко Борисов прати министри да се запознаят с бедствената ситуация на място. Обвинение към правителството в бездействие отправи лидерът на БСП Корнелия Нинова.    \n", "date": "2017.10.26", "title": "Потопът в Бургаско взе жертви"}
{"url": "http://duma.bg/node/154875", "text": "Служител на Министерството на икономиката е обвинен за измама. Държавният служител и негов съучастник са задържани при акция на специализираното звено \"Антикорупция\", проведена вчера под ръководството на ДАНС. \nАкцията е по сигнал на министъра на икономиката, подаден в началото на октомври. Двамата задържани са заблудили кандидат-бенефициенти по процедура \"Енергийна ефективност\", че са в състояние да им съдействат представените от тях проекти да получат максимално безвъзмездно финансиране срещу процент от сумата. \nЕдиният задържан е младши сътрудник от Главна дирекция \"Европейски фондове за конкурентоспособност\" при Министерството на икономиката. Съучастникът му се представял пред кандидат-бенефициентите за длъжностно лице от министерството. Той е осъждан многократно, в това число и за престъпления против собствеността, посочва държавното обвинение. Двамата са задържани за срок до 72 часа и са им повдигнати обвинения за измама в съучастие. \n    \n", "date": "2017.10.26", "title": "Чиновник от Министерството на икономиката е задържан за измама"}
{"url": "http://duma.bg/node/154876", "text": "Почти всички учители, 97,6%, заявяват, че административното натоварване се увеличава, а само 1,5 на сто усещат облекчаване. Това показва анкета на синдикат \"Образование\" към КТ \"Подкрепа\" сред учителското съсловие. От синдиката са проучвали какво е усещането на учителите за обема бумащина, която им е вменена. Синдикалистите са категорични, че изследването доказва катализирането на процеси, които променят мисията и визията на учителската професия и увеличават липсата на интерес към работата на педагога. \nДруго изследване на \"Подкрепа\" и КНСБ установи и типично български феномен - претоварване на педагогическите специалисти с всякакъв род дейности, които достигат до 60 часа седмично натоварване при изпълнение на всичките задължения по длъжностна характеристика и извън нея. Според синдиката това води до бързото \"прегаряне\" на учителя и загубата на ефективност в дейността му. Освен това допълнителната бумащина натоварва учителите с работни часове, които не им се плащат. Ако нормата на учител в Полша е 1300 часа с всички включени задължения, които се заплащат, то българският учител \"дарява\" на образователната система безвъзмезден труд, който е половината и повече от свършената от него работа. \nСпоред синдиката трябва час по-скоро в рамките на националния социален диалог да се формира политика на компенсаторни механизми към професията учител. Трябва да се мери коректно реалното работно време на учителя и да се заплати съобразно изработеното, до 60 часа седмично. Сега учителят по математика например получава трудово възнаграждение само за 18 часа седмично. \nМеждувременно през парламентарната образователна комисия министър Красимир Вълчев обяви, че правителството предвижда 7 млн. за финансиране на частните училища.   \n", "date": "2017.10.26", "title": "97,6% от учителите се оплакват от растяща бумащина"}
{"url": "http://duma.bg/node/154877", "text": "Трима души загинаха, а един се издирва заради пороите в Бургаско вчера и в нощта срещу сряда. Тримата са от селата Ливада, Черни връх и Полски извор. Всички са трудноподвижни хора, които не са успели да реагират на ситуацията, достъпът до тях е бил невъзможен заради обилните наводнения. Проливният дъжд бе причина за обявяването на частично бедствено положение в бургаските квартали \"Долно Езерово\", \"Горно Езерово\", \"Лозово\", както и в селата Маринка и Извор. Бедствено бе положението в Камено. Директорът на Областната дирекция на МВР в града комисар Калоян Калоянов заяви, че е образувано досъдебно производство, извършват се процесуално следствени действия и се назначават експертизи.  \n\"Седем каскадни язовира са със скъсани стени в Бургаска област. Четири са в община Бургас, един в Айтос и два в община Карнобат. Направени са актове на техните стопани и са издадени предписания\", съобщи областният управител на Бургаска област Вълчо Чолаков. По думите му язовирите са под 50 000 кубика, не са включени в списъка с опасните водни хранилища, тъй като не могат да създадат голяма приливна вълна. Няма опасност от преливане на двата големи язовира в селата Ясна поляна и Ново Паничарево, състоянието им към момента е добро, увери областният управител. \nПървите сигнали за проблеми са получени в пожарната след полунощ. Те са били за наводнени къщи в община Каменово. На хората са помагали пожарни екипи с 6 автомобила, два всъдехода \"Амфибия\" и водолази, като са включени допълнително екипи от Варна. Наводнението засегна селата Камено, Константиново, Братово, Ливада, Равнец, Черни връх, Полски извор, Тръстиково и южните квартали на Бургас. Вчера сутринта е получен сигнал, че река Велека прелива в село Кости, община Царево. В община Карнобат спасители и пожарникари са се отзовали на девет сигнала за наводнени сгради. \nПрез деня хеликоптер облиташе района, за да установи състоянието на засегнатите населени места. Заради дъждовете се активизира свлачище на автомагистрала \"Тракия\". Затворен бе пътят Бургас - Средец между с. Константиново и \"Меден рудник\" и между Полски Извор и Тръстика. Ограничено бе и движението по пътя Средец - Айтос, в района на Русокастро, поради наводнен участък. В Бургас до обяд бяха паднали над 100 л/кв.м валежи, съобщиха от БАН. \nКметът на село Трояново Андон Николов потвърди информацията за скъсана стена на местния язовир. Всички жители на село Тръстиково, община Камено, бяха евакуирани. Там имаше скъсана дига на река Русокастренска. \nСъс заповед на кмета на Бургас Димитър Николов бяха отменени учебните занятия в училищата в село Равнец и кв. \"Долно Езерово\". Кметът е наредил мобилизация на допълнителни сили и средства от всички общински предприятия и фирмите за пътна и зелена поддръжка. Привлечени бяха и доброволческите формирования за отводняване с помпи на наводнените имоти. \n \nКъде отиват парите за бедствия и аварии, кой ги усвоява и защо всяка година си отиват хора, попита вчера в парламента лидерът на БСП Корнелия Нинова по повод наводненията в Бургаско. Тя припомни, че БСП повдига въпроса за наводненията още от потопа в Мизия. \"За тези години нищо не се направи. Искахме единен орган за следене на язовирите, имахме информация за проблемни места, където не се взимат мерки. Проверете как се разпределят парите за бедствия и аварии от правителствата на Бойко Борисов. Ще излезе интересна информация\", прогнозира Нинова. Тя припомни, че не са били приети предложенията на БСП за законови промени. Нинова бе категорична, че всяка година някой си отива от немарливостта на правителството и призова медиите да потърсят отговори искана ли е помощ за този регион, отпуснати и усвоени ли са средствата.   \n", "date": "2017.10.26", "title": " Пороите взеха жертви в Бургаско  "}
{"url": "http://duma.bg/node/154878", "text": "Днес от 10 часа в зала \"Г1\" на Интерпред, ще се проведе дискусия по Алтернативния бюджет на БСП в областта на сигурността и отбраната. В срещата ще вземат участие съпредседателят на Съвета по външна политика и международна дейност, сигурност и отбрана Атанас Зафиров, Бриго Аспарухов - член на ИБ на НС на БСП, народните представители от ПГ \"БСП за България\" Иван Иванов, Красимир Янков и Николай Цонков. \n    \n", "date": "2017.10.26", "title": "ПРЕДСТОЯЩО"}
{"url": "http://duma.bg/node/154879", "text": "Липса на визия и рестрикция на спорта са заложени в бюджета и политиката на управляващите за 2018 г., смятат експертите от \"Съвета по политиката за младежта и спорта\" на БСП. Те представиха алтернативен бюджет на левицата за спорта. Според тях неуспешният проект на управляващите за нов Закон за физическото възпитание и спорта, както и мизерното увеличение на средствата за сектора в новия бюджет, ще задълбочат разрухата в тази област. \"Неслучайно от 7-мо място на Олимпиадата в Сеул се сринахме до 65 място в Рио де Жанейро. И тази тенденция, и кризата ще продължават\", категорични са специалистите. \nНародният представител от \"БСП за България\" Иван Ченчев обяви, че левицата предлага бюджетното увеличение за 2018 г. в частта \"Политика в областта на спорта за учащи и в свободното време\" да достигне 18,6 млн. лв., с над 14% от 2017 г. и с 6,09% над заложените средства от управляващите. В \"спорта за високи постижения\" предлагаме увеличение с 2,16 млн. лв. над заложените, посочи Ченчев и изтъкна, че е нужен ръст и на средствата за поддръжка и привеждане на спортните обекти и съоръжения според съвременните изисквания. \"Там увеличението е с 52%, или с 1,7 млн. лв. От години са занемарени редица спортни обекти и съоръжения, а властта се хвали с построяването на нови арени, които стават за състезания и концерти, но не и за подготовка на спортистите. В политиката ни за младите хора залагаме ръст с 6,72 млн.лв, или с 3,4 млн. повече от предложението на управляващите. Предлагаме и свиване на бюджета за администрацията с 614 000 лв. т.е. с 30%\", добави Ченчев. Алтернативният бюджет на левицата за спорта е над 84,6 млн. лв., с близо 9 млн. над средствата, предвидени от управниците.    \n", "date": "2017.10.26", "title": "БСП настоя за 85 млн. лв. за спорта"}
{"url": "http://duma.bg/node/154880", "text": "В своя алтернативен държавен бюджет за 2018 г. БСП залага на по-висок БВП с около 1,1 млрд. лв. Той е реален и на тази база в него са прогнозирани приходите и разходите, заяви експертът към Националния съвет на БСП Ирена Христова. \nЗа увеличаване на приходите левицата предлага прогресивно подоходно облагане в 4 степени: необлагаем минимум в размер на минималната работна заплата от 510 лв. за следващата година; от 510 лв. до 3300 лв. при ръст на максималния осигурителен доход от 10%; от 3300 лв. до 10 000 лв. - ръст от 15%; и над 10 000 лв. - увеличение от 20%. Тази скала ще се прилага и за данък дивидент, обясни Христова. \nЕкспертът на БСП допълни, че основното перо в приходите е от засилване на мерките за събираемостта и така ще може да се повишат постъпленията от косвените данъци и акциз, които в момента са занижени. Нетната разликата с бюджета на управляващите в приходите е 2,7 млрд. лв. \nВ областта на разходите БСП залага увеличение с 3 млрд. лв. Това показва, че съумяваме да финансираме допълнителните разходи. Залагаме на оптимално разпределение на събрания ресурс за провеждане на приоритетите на левицата - борба с бедността и неравенствата, здравеопазване, образование и неравномерно развитие на регионите, посочи експертът на БСП.   \n", "date": "2017.10.26", "title": " Левицата предлага прогресивно облагане в 4 степени"}
{"url": "http://duma.bg/node/154881", "text": "Успешни са държавите не с либерална икономика и пазар, а с добри научни достижения, включително и в земеделието. Така БСП обоснова идеята в алтернативния си бюджет държавата да предоставя годишна издръжка на Селскостопанската академия в размер на 60 млн. Предвидено е 25 млн. лв. от тях да са за издръжка на ССА, а 35 млн. лв. - за конкретни научни програми за подобряване на семепроизводството, на качествата на българските породи, на изследвания в областта на чистотата на почвите и горите и др. Това съобщи вчера експертът от \"Позитано\" 20 Пламен Милев на обществена дискусия върху алтернативния държавен бюджет на левицата. Предлагаме създаването на Фонд за внедряване на научните изследвания, в който българските производители, ако използват достиженията на Селскостопанската академия и на българската наука, допълнително да бъдат субсидирани с по 7 млн. лв. годишно, с тенденция помощта да се увеличава, добави той. \nНа дискусията присъстваха учени от различни сектори в земеделието, с чиито предложения партията ще се съобрази, увери съпредседателят на Съвета по финанси, икономика и енергетика към НС на БСП Борислав Гуцанов. Проф. Методи Теохаров от ССА предложи да се смени управленският подход към земеделието - от технологичен към агроекологичен. Той предложи да се въведат справедливи такси за земеползване и най-високи да са за големите земевладелци, които произвеждат само зърно и получават най-големи евросубсидии. Лидерът на \"Екогласност\" Емил Георгиев призова БСП да не пренебрегва екологията и настоя за повече внимание и дебат по темата. \nСтига бюджети за оцеляването на определени правителствата, нека намерим един нов път за страната си, заяви Гуцанов. Той обясни, че бюджетът на БСП не залага само на финансовата страна, а на нова философия за развитието на страната. Икономиката е двигателят, който може да задвижи тази промяна, за да има средства и за всички други области, посочи социалистът. Той допълни, че в икономиката ни преобладават услугите и вътрешната търговия - 67%. Само 10% от нея съставляват предприятията, свързани пряко с производствена дейност в преработвателната промишленост, което е недостатъчно. \"Над 70% от предприятията са разположени в Южна България, което говори, че и регионалният принцип не е спазен, а 90% от предприятията са в малкия и средния бизнес и дават работа на максимум 50 души. Икономиката на страната ни е структурирана по начин, по който износът е на суровини, а не на продукция и това дава ниска добавена стойност, нямаме продукция, която да бъде изнасяна\", коментира той.      \n", "date": "2017.10.26", "title": " БСП иска 60 млн. лв. държавна издръжка на Селскостопанската академия "}
{"url": "http://duma.bg/node/154882", "text": "Като основен фактор, оказал влияние за наплива на мигранти през България, вицепрезидентът Илияна Йотова изтъкна неработещия квотен принцип за преразпределение на чужденците в ЕС. На дискусия в УНСС, посветена на европейската сигурност и отбрана, тя припомни, че българските евродепутати са били срещу квотно разпределение на мигранти за страните от първа линия. Според нея вече се вижда, че то не работи. Неосъществените квоти оформиха нови мигрантски маршрути, смята Йотова. Според нея на България се гледа като на стратегическо място заради оформянето на новия мигрантски маршрут Турция-България-Румъния. \n\"Сигурността и бъдещето на Европа е политика, с която Европа тепърва прохожда. През 2017 г. има нов вид заплахи и затова сигурността е водеща за европейските граждани. Нито една държава не може самостоятелно да гарантира тази сигурност\", каза вицепрезидентът. Тя изброи съвременните заплахи, водещи до обща нестабилност - тероризма, климатичните промени, мизерията и липсата на перспектива. \n\"По разходи за отбрана Европа е на второ място след САЩ, които увеличиха двойно разходите си, а Китай - със 150%. Какво да направи Европа, че парите за отбрана да имат този ефект? Отбранителната промишленост е силно фрагментирана, а разходите за отбрана се увеличават\", обобщи вицепрезидентът. Тя посочи три варианта за сигурността на Европа: стратегически решения, при които САЩ ще доминира; споделената сигурност и отбрана; и обща система за отбрана и сигурност. При общата отбрана границата на суверенитета на държавите е много тънка, защото ще има съвместни операции на европейско ниво, предупреди Йотова.   \n", "date": "2017.10.26", "title": " Йотова обвини неработещите квоти за мигрантския маршрут"}
{"url": "http://duma.bg/node/154883", "text": "Районният съд в Бургас осъди вицепремиера Валери Симеонов за обиди към ромите и език на омразата, съобщиха от Българския хелзинкски комитет. БХК представлява журналистите Кремена Будинова и Огнян Исаев, които съдят Симеонов за негово изказване от парламентарната трибуна на 17 декември 2014 г.  \nКато депутат от НФСБ Симеонов заяви, че \"голяма част от циганския етнос живее извън всякакви закони, правила и общочовешки норми на поведение\". Преди три години лидерът на НФСБ обяви, че преходът е превърнал ромите от работещи хора, които пращали децата си на училище, \"в нагли, самонадеяни и озверели човекоподобни, изискващи право на заплати, без да работят, искащи болници, без да са болни, детски за деца, които играят с прасетата на улицата, и майчински помощи за жени с инстинкти на улични кучки\". Тези и други негови думи от въпросното парламентарно заседание са причината за осъдителната присъда. \nСъдът смята, че изявлението е тормоз по смисъла на Закона за защита от дискриминация, тъй като води \"до накърняване достойнството на лицето и създаване на враждебна, принизяваща, унизителна и обидна среда, и всеки с ромска етническа принадлежност може да бъде засегнат от тях, като не е необходимо изявлението да се отнася до цялата ромска общност, за да бъде възприето като накърняваща достойнството на отделен неин представител, определящ се като такъв\". \nСимеонов е осъден да преустанови нарушението и да се въздържа от по-нататъшни нарушения. Ищците по делото не искат обезщетение. Решението подлежи на обжалване. \n    \n", "date": "2017.10.26", "title": "Валери Симеонов осъден за реч на омразата"}
{"url": "http://duma.bg/node/154884", "text": "Парламентът прие вчера на първо четене антикорупционния закон на ГЕРБ с гласовете на ДПС и ОП и отхвърли проекта на левицата. Управляващите получиха подкрепата на 133 депутати, против бяха 70, а 9 се въздържаха. За законопроекта на БСП гласуваха 69 народни представители, 73 \"против\", 68 се въздържаха. С приетия документ се предлага създаването на Комисия за противодействие на корупцията и за отнемане на незаконно придобитото имущество, като в нея ще се влеят съществуващите органи за борба с корупцията. Ръководството и съставът й ще се назначават от НС. От БСП предлагаха единният орган да има разследващи функции, шефът му да се назначава от президента, а заместниците му да бъдат избирани от парламента.  \n\"Искате борба с корупцията само на книга. Законопроектът ви не е борба, а прикриване на корупцията\", предупреди лидерът на БСП Корнелия Нинова. По думите й управляващите не са узрели за мисълта, че корупцията вече е заплаха за националната сигурност. \"Когато се пишат документи за пред Брюксел, те са много красиви и показват политическа воля за борба с корупцията. Когато нещата опрат до истинска борба с корупцията, документите се отричат от собствените им автори\", подчерта Нинова.  \nОставаме на барикадата и ще продължим борбата с корупцията по високите етажи на властта, заяви секретарят на ПГ на \"БСП за България\" Филип Попов. Според него е парадоксално правителството, което е отговорно за условията за възникване на корупцията и където има най-голяма възможност за проявлението й, да предлага закон, с който казва: \"Ние ще си изберем органа, който да ни контролира, но не и да ни преследва, а само да събира и анализира\". Колегата му Пенчо Милков обясни, че борбата с корупцията винаги трябва да е персонализирана. Според него политическата корупция е резултат от натрупване на властови ресурс, принадлежащ по правило на цялото общество, но на практика се консумира от определена група хора - политически и партийни елити.   \nСпоред зам.-председателя на ПГ на социалистите Крум Зарков управляващите предлагат новият антикорупционен орган да се занимава с престъпления, които нямат нищо общо с корупцията. Тодор Байчев припомни, че България е на 1 място в ЕС по корупция и на 75-то в света. Според него борбата с корупцията трябва да се води чрез прозрачно управление, подобряване на управлението в публичния сектор и строги, ясни закони и проектът на БСП е именно такъв. В закона на властимащите се предлага мнозинството, което ги е избрало и ги поддържа, и да им избере и контрольор, предупредиха социалистите   \n", "date": "2017.10.26", "title": " Приеха антикорупционния закон на ГЕРБ с помощта на ДПС"}
