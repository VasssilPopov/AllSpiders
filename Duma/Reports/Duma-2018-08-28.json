{"url": "http://www.duma.bg/node/173917", "text": "Три от най-слушаните и най-обичани български групи ще стъпят на една сцена за първи път в Пловдив за уникален концерт на 31 август в Летния театър. Събитието, прецедент по рода си, се очертава като истински празник за феновете на Ostava, Jeremy? и Gravity Co. Публиката ще чуе любими парчета, прекрасни музиканти и страхотна енергия, събрани в неповторима комбинация от рок, инди рок и електронни ритми. \nНа сцената ще стъпят три различни по облик и стил банди, но обединени от това, че правят качествена, смислена и вълнуваща музика в България. Пловдивчани са истински късметлии да посрещнат точно този концерт в Летния театър на 31 август. Събитието е с начало 19,30 ч. и се очаква да продължи повече от три часа. \nОрганизаторите от Stroeja напомнят, че билетите за концерта вече са в продажба в мрежата на Eventim.bg. Цената им е 20 лв., а в деня на събитието и на входа ще е 25 лв.   \n \t\n", "date": "2018.08.28", "title": "Три групи за първи път свирят заедно в Пловдив"}
{"url": "http://www.duma.bg/node/173916", "text": "Бившата база за електронно и радиоразузнаване на ЦРУ и Агенцията за национална сигурност на САЩ в Тайланд се превърна в музей. Той ще бъде официално открит на 1 септември, съобщи местна телевизия. Мястото се намира в провинция Удон-Тхани в североизточната част на страната. Инициативата за новото използване на този секретен обект е на командването на сухопътните войски и на провинциалните власти. Те са си разделили по равно разходите от 800 000 долара за създаването на музея. Екскурзиите в него ще се водят от офицери на тайландската армия. \nИзложбата включва антенното поле на бившата база, служебните помещения и казармата, спортните площадки и подземния тунел с дължина 300 метра, в който се е намирало тайното електронно оборудване. То е използвано в годините на Студената война за подслушването на радиоефира на Виетнам и останалите страни от Югоизточна Азия.   \n \t\n", "date": "2018.08.28", "title": "Бивша база на ЦРУ се превърна в музей"}
{"url": "http://www.duma.bg/node/173948", "text": "Трима души отиват на съд заради участие в престъпна схема за укриване на данъци, неправомерно теглене на ДДС и пране на пари, съобщиха от варненската прокуратура. Измамниците са успели да укрият данъци в особено големи размери, като за целта са подали неверни декларации в НАП и са приспаднали ДДС при изкупуване на зърно.  Според разследващите единият от тях е укрил данъци в размер на 826 577 лв., вторият - 281 909 лв., а третият, който действал като пълномощник на фирмата на брат си в изкупуването на зърно - сумата в размер на близо 104 000 лв. И тримата се занимавали с изкупуване на зърно от нерегистрирани по ДДС земеделски производители. \nФирмата била сред доставчиците на зърно за един от най-големите световни търговци. Малко преди зърновозите да влязат в пристанището за разтоварване, първоначално издадените товарителници били подменяни. В тях се вписвали различни пунктове за товарене и различни изпращачи на регистрирани по ДДС търговци с цел теглене на данъка. \nДвама от обвинените ще отговарят пред съда и за пране на пари, придобити от престъпна дейност - укриване на данъци и неправомерно теглен ДДС. Сумите са теглени от две банки чрез подставени лица, а дружествата, чрез които се е изкупувало зърно в престъпната схема, били регистрирани на наркозависими или психично болни хора, някои от които дори с наложени ограничителни мерки.   \n \t\n", "date": "2018.08.28", "title": "Съдят изкупвачи на зърно, крили данъци за над 1 млн. лв."}
{"url": "http://www.duma.bg/node/173949", "text": "80% поскъпване на хранителните продукти очакват в Полша. Това са последствията от сушата и африканската чума по свинете (АЧС), съобщава изданието freekaliningrad.ru. Полските фермери са написали писмо до премиера и министъра на земеделието с молба да обявят \"стихийно бедствие\".  \nПо думите на представители на отрасъла цените на някои хранителни продукти ще скочат с 80%. В момента производството на фуражи постоянно поскъпва и това провокира повишаване на цените на храните с животински произход. Цената на зърното върви нагоре, а това ще повлияе на цените на хранителните продукти, казва Мартин Бустовски, председател на профсъюза на фермерите \"Солидарност\". Бустовски пояснява, че цената на пшеницата на борсата от май досега се е покачила с около 200 злоти за тон. Става дума за ръст от 38%. Поради това цената на хляба ще се повиши. Месото също се очаква да поскъпне - с 30-40%. \nВ началото на август полското правителство разреши продажбата на свинско месо от зоните с АЧС. Целта на поправките в закона дават възможност да се увеличи употребата на свинско месо от зоните с АЧС и по този начин да се отблокира купуването на животни в карантинните зони. Измененията ще засегнат над 5000 стопанства.   \n \t\n", "date": "2018.08.28", "title": " 80% поскъпване на хранителните продукти очакват в Полша"}
{"url": "http://www.duma.bg/node/173951", "text": "Румъния потвърди избухването на смъртоносната африканска свинска чума в най-голямата свинеферма в страната и всички 140 000 животни ще бъдат евтаназирани, заявиха от офиса на румънската национална агенция по безопасност на храните ДANSVSAУ, съобщи Ройтерс. \"В петък сутрин изпратих проби към националната изследователска лаборатория и тестовете потвърдиха наличието на вируса. От понеделник всички свине във фермата, или по-точно 140 000, ще бъдат умъртвени\", заяви директорът на свинефермата Гичу Драган пред държавната информационна агенция Agerpres. Според него фермите са използвали вода от намиращата се наблизо река Дунав. Той заяви, че е чул информации, че някои дребни производители са хвърляли трупове на инфектирани свине в Дунав, с което предполага, че вирусът вече може да се разпространява чрез речната вода. \"Досега се фокусирахме върху сушата, а вирусът може да е дошъл от водата\", заяви Драган.   \n \t\n", "date": "2018.08.28", "title": " Африканска чума обхвана най-голямата свинеферма в Румъния"}
{"url": "http://www.duma.bg/node/173952", "text": "В изключително усложнената обстановка с болестите по селскостопанските животни през тази година се оказва, че държавата в лицето на Държавен фонд \"Земеделие\" (ДФЗ) бави парите на ветеринарите за имунопрофилактика. Това става ясно от писмо на Българския ветеринарен съюз (БВС), изпратено до премиера Бойко Борисов и до министъра на земеделието Румен Поржанов. Парите, които държавата дължи на ветеринарите за изпълнение на държавната профилактична програма са 8 544 600 лв., като сумата е с 1 млн. лв. по-голяма от миналогодишната. \nОт ветеринарния съюз заявяват, че ако МЗХГ не изпълни своите задължения и договорености до края на август да внесе за разглеждане и гласуване в УС на ДФЗ дължимите и вложени от регистрираните ветеринарни лекари лични средства, които да бъдат изплатени до 3 септември, ще обяви национални прости с искане за оставка на отговорните лица, включително и на министъра на земеделието Румен Порожанов. От съюза ще обявят и решението си дали изобщо ще продължат работата си по държавната профилактична програма. \n„Съвсем необяснимо и според нас крайно неприемливо и възмутително е липсата на разплащане към ветеринарните лекари за изработеното досега през 2018 г. вече втори месец“, пише организация. На проведена преди 2 г. среща между ръководствата на БВС, ДФЗ и БАБХ е постигната договореност вложените от регистрираните ветеринарни лекари средства да се възстановяват два пъти годишно – до края на месец юни и в края на годината. Досега това нещо се е спазвало. Но парите този път ги няма, алармират ветеринарите. Ветеринарите подават отчетите си към 30 юни и съответно най-късно на 30 юли те би трябвало да си получат парите. \nОт организацията описват  и хронология на кореспонденцията им с институциите. На среща на 31 юли 2018 г. в МЗХГ между ръководствата на МЗХГ, БАБХ и БВС, заедно с всички председатели на областните колегии на БВС, е поет ангажимент по най-бързия начин отчетите да бъдат обобщени и внесени и подготвени за гласуване още на следващото заседание на Управителния съвет на ДФЗ. Оттогава са минали вече две заседания на ДФЗ. На 1 август директорът на БАБХ д-р Дамян Илиев е внесъл готовия отчет с крайната сума. Същия ден УС на ДФЗ провежда заседание, но отчетните документи не са внесени за гласуване и изобщо не са разгледани. Следва размяна на писма от страна на МЗХГ и БАБХ, в които се уточнява защо сумата е по-висока от миналогодишната и т.н. Междувременно УС на ДФЗ провежда свое ново заседание на 21 август 2018 г. и за пореден път не се внасят отчетите за гласуване, което отново показва неспазване на поетите ангажименти от страна на МЗХГ, пише от БВС. \nПрез целия този период в страната не е спирала работата по ваксинирането и изследването на животните, навлязоха болести като чума по дребни преживни животни, инфлуенца по птиците, а африканската чума по свинете е на северната ни граница, посочват в писмото си ветеринарите. Те са категорични, че са проявили разбиране и търпение, но това според тях поведението на институциите „преминава всякакви граници“. \n    \n \t\n", "date": "2018.08.28", "title": " Заради бавените от държавата пари ветеринарите плашат да спрат профилактиката по животните"}
{"url": "http://www.duma.bg/node/173950", "text": "Цената на природния газ вероятно ще се повиши с повече от 20% през новия отоплителен сезон, прогнозира бившият член на Комисията за енергийно и водно регулиране (КЕВР) Еленко Божков пред Блумбърг тв България. Това увеличение ще е по-голямо от обявените от \"Булгаргаз\" 15%, тъй като през второто тримесечие цената на природния газ е била изкуствено задържана чрез буфери. \nСпоред Божков не е разумно да се търсят възможности за задържане на цената за сметка на измислени буфери, както се случи през юни. Тогавашното регулиране на цената на природния газ може да доведе до нейното повишаване в старта на отоплителния сезон, което да надхвърли първоначално обявените от \"Булгаргаз\" 15% поради изтичане давността на въпросния буфер. Това са 20 млн. лв. от прогнозирани количества, които не са били доставени, смята Божков. \nЗадържането на цената вероятно ще доведе до увеличаването й с още 8% до 23%, което ще бъде последвано от поскъпване на електроенергията и топлинната енергия. Най-потърпевши ще бъдат гражданите, тъй като се предвижда това увеличение да стане факт в началото на новия отоплителен сезон. Поскъпването на природния газ ще се отрази върху всички производства, зависими от този ресурс, в това число и производството на хляб и тестени изделия, прогнозира Божков.   \n \t\n", "date": "2018.08.28", "title": " Експерт: С над 20% може да се повиши цената на газа"}
{"url": "http://www.duma.bg/node/173918", "text": "Представете си, че сте на розово надуваемо фламинго в морето, в компанията на любими хора и на фона на плаж мечта. Или наблюдавате хоризонта от дървена платформа във водата и давате пет на приятел, който минава на сантиметри от вас с уейвборд. Прилича на добър живот и е част от онова, което съдържа видеото към новия сингъл на Павел и Венци Венц (Pavell & Venci Venc`). \nДуото, което избухна с цели 6 проекта от началото на годината - \"Кифли, батки, кеш\", \"Fake Profile\", \"Срещу мен\" с Дара, \"Stay Open\" с Diplo и Мо, \"Ти губиш\" с Ева Пармакова и \"Havana\", изкарва най-позитивното си парче, излизало досега. Ще ви усмихне. Ще ви накара да се почувствате щастливи. Ще ви стане леко. \nПремиерата на \"Добър живот\" се състоя преди дни в официалните канали на \"Вирджиния рекърдс\". Сингълът е наличен за стрийминг и даунлоуд и във всички дигитални платформи - Apple Music, Spotify, Google Play и др. \nМузиката и аранжиментът на песентa създава Павел, който вече свири и на саксофон. За текста се включва и Венци.  \n\"Добрият живот идва само тогава, когато спреш да го търсиш на всяка цена и започнеш да бачкаш за него!\", споделят Павел и Венци Венц. \nВидеото е заснето на плажа Naley в Лозенец. Режисьор и оператор е Петко Андонов, а в клипа участват някои от най-близките приятели на Павката и Венци. YouTube:  \nSpotify:  \nApple Music:  \nGoogle Play:        \n@ YouTube    \n@ Website      \n \t\n", "date": "2018.08.28", "title": "Павел и Венци Венц пуснаха хит от плажа"}
{"url": "http://www.duma.bg/node/173919", "text": "Бармани в Хавана забъркаха най-големия коктейл \"Куба либре\" в историята на страната, като обемът на алкохолната напитка достигна 540 литрa. \n    \n \t\n", "date": "2018.08.28", "title": "Рекорд"}
{"url": "http://www.duma.bg/node/173920", "text": "Картина, създадена от изкуствен интелект, за първи път ще бъде предложена на търг на \"Кристис\" в Ню Йорк, като се очаква цената да достигне 10 000 долара, съобщи \"Дейли мейл\". Става дума за един от няколко портрета на измислено семейство, създадени от трима 25-годишни парижани. Те са използвали алгоритъм с данни за 15 000 произведения от този род, нарисувани през ХIV и ХV век. Алгоритъмът бълвал картини, докато не успял да излъже тест, предназначен да разграничава дали един образ е създаден от човек или от компютър. Така се появява творбата \"Портрет на Едмънд Белами\". \nГотие Верние, един от тримата съучредители на творческия колектив \"Очевидно\", отхвърли предположенията, че заради изобретателността им художниците могат да останат без работа. \"Има място за всички\", успокоява той. И добавя: \"Според нас това е нова форма на изкуството, по същия начин, както се случи с фотографията през ХIХ вeк.\" \nТримата младежи се познават от университета. Верние и Пиер Фотрел са учили заедно икономика, а Юго Казел-Дюпре - технологии. Досега те са създали 11 портрета и изкуствоведът Никола Логеро Ласер, известен с колекцията си с урбанистично изкуство - с творби на Банкси, Инвейдър и Шепърд Феъри, вече плати за една от картините 10 000 евро.   \n \t\n", "date": "2018.08.28", "title": "Творба на изкуствен интелект отива на търг"}
{"url": "http://www.duma.bg/node/173922", "text": "Нийл Саймън, смятан за майстора на бродуейската комедия, почина на 91 години, предаде Асошиейтед прес. Той бе най-продуктивният и най-успешният автор на пиеси в САЩ през втората половина на ХХ век. Има три театрални отличия \"Тони\" за свои пиеси и още една за специални постижения в театъра. Носител е на наградите \"Пулицър\" и \"Марк Твен\" (за хумор). Хитовите му пиеси са безчет - \"Странната двойка\", \"Спомени за Брайтън бийч\", \"Билокси блус\", \"Жените на Джейк\", \"Добрият доктор\", \"Глупаците\", \"Слънчево с гръмотевици\", \"Луд съм по теб\", \"Влюбен за последно\", \"Боси в парка\", \"Любов номер две\", много от тях са поставяни у нас.    \n \t\n", "date": "2018.08.28", "title": "Почина драматургът Нийл Саймън"}
{"url": "http://www.duma.bg/node/173924", "text": "Приблизително 500 кандидат-студенти подадоха документите си в НАТФИЗ. Броят им се запази близо до статистиката от предходната година, но попълни всичките три нови пилотни специалности - бакалавърските театрална продукция, филмов и телевизионен дизайн и магистратурата екранна режисура, информира Десислава Димитрова, главен експерт ВО на академията. Завишение показва интересът към възможностите за образование във факултет \"Екранни изкуства\". Сериозно са се увеличили и желаещите да развият квалификациите си с магистърските програми. Новоприетите ще бъдат 220. 22 изпитни комисии с близо 70 преподаватели и 27 изпитни пространства (сцени, ателиета, студиа и т.н.) в трите сгради на НАТФИЗ се подготвят да оценят представянето на кандидат-студентите. Те ще разполагат с десет дни, от 1 до 10 септември, за да покажат най-доброто от себе си. \n    \n \t\n", "date": "2018.08.28", "title": "500 души кандидатстват в НАТФИЗ"}
{"url": "http://www.duma.bg/node/173923", "text": "Юлек Кеджерски, директор на фестивала в Манхайм, експерт, ще даде днес, 28 август, пресконференция в пресцентъра на МФФ \"Любовта е лудост\". А от 12 ч. ще започне уъркшоп с експертите на Манхайм мийтинг плейс (MMP), продуцентска платформа на МФФ Манхайм-Хайделберг и начинаещи български продуценти. От 17.30 ч. е срещата с автограф с Ясен Григоров и Герасим Георгиев-Геро в централното фоайе на ФКЦ. Танцов пърформанс ще изнесе от 18.30 ч. пред ФКЦ-Варна украински танцов състав. Утре от 12 ч. продължава уъркшопът с експертите на MMP, а от 18.30 ч. танцов пърформанс пред ФКЦ ще изнесе Карлос шоу. \n     \n \t\n", "date": "2018.08.28", "title": " Експерти от Манхайм с уъркшоп във Варна"}
{"url": "http://www.duma.bg/node/173925", "text": "Фирмата \"Българска лира\" с основател Михаил Бораков имала склад за музикални инструменти, ноти, грамофони и плочи, също така магазин с няколко отдела, кантора и експедиция. Издавали подробен каталог за музикалните си стоки и го разпространявали безплатно. \"Българска лира\" снабдявала музикалната академия, гвардейския полк на Н.В., Държавни мини Перник, училища, читалища, симфонични, военни, полицейски, културно-просветни дружества и други с музикални инструменти още от 1925 г. По градове и села инструментите на реномирани фирми от Германия, Италия, Полша, Чехия и Унгария достигали до изпълнителите и почитателите на музиката. \nВсичко това е видно от рекламния каталог и отпечатаните благодарствени писма на \"Българска лира\" от 1931 г. В него има снимка на оркестъра при младежкото дружество \"Пробуда\" с ръководител Д. Ахмедов от 20 изпълнители на китари и мандолини в Никопол, както и снимки на селските духови музики в с. Телиш, Луковитско, и с. Ботунец, Софийско - като реклама на инструментите, закупени от \"Българска лира\". \nКаталога предостави Шехрие Зеядинова, възпитаничка на музикалната академия в Пловдив, дългогодишна преподавателка по музика в гимназиите и читалищата в Никопол и Търговище, ръководителка на хорови формации, виртуозна изпълнителка на цигулка. Книжката е на баща й Зеядин Ефендиев - уважаван наш съгражданин, майстор дърводелец, единствения лютиер на цигулки в Никопол. \n    \n \t\n", "date": "2018.08.28", "title": " Рекламата не е от вчера"}
{"url": "http://www.duma.bg/node/173926", "text": "Публично ще бъде отбелязана 60-годишнината на баритона Михаил Пулиев, солист на операта в Пловдив. На 30 август в спектакъла на Античния театър \"Травиата\" от Джузепе Верди той ще изпълни ролята на Жорж Жермон. Неговият творчески път е свързан от началото на 90-те г. (1993) с Пловдивската опера. Михаил Пулиев прави кариера и в Западна Европа - работил е в оперните театри в Берн, Швейцария, Кралската опера на Валония - Лиеж, Белгия (1987-1991), Пловдивската опера (1993-1996), Кралската опера \"Ла Моне\" в Брюксел (1997-1998), от 1998 г. - отново е солист в Пловдивската опера. Образованието си е получил в столичното музикално училище \"Любомир Пипков\" и в Софийската консерватория. Завършил е майсторски клас по ораториално и камерно пеене при проф. Лоре Фишер в Германия. Школувал се е и при маестро Борис Христов. \nВ неговия репертоар са известни баритонови партии във Вердиеви опери - Граф ди Луна в \"Трубадур\", Жорж Жермон в \"Травиата\", Набуко в едноименната опера, Фра Мелитоне в \"Силата на съдбата\", Дон Карлос в \"Ернани\", Тонио в \"Палячи\" от Леонкавало, Шарплес в \"Мадам Бътерфлай\", в Пучиниевия баритонов репертоар -  Джани Скики в едноименната опера, Скарпия в \"Тоска\", още Ескамилио в \"Кармен\" от Бизе, Княз Гремин в \"Евгений Онегин\" от Чайковски. В \"Хофманови разкази\" от Офенбах представя четирите персонификации на злото, напоследък го видяхме и в \"Катерина Измайлова\" от Шостакович. Режисьори и диригенти ценят не само вокалните му качества, но и актьорския му талант. Коронна за него е ролята на Риголето в едноименната опера на Верди. През 2014 г. в една адаптация по \"Пръстенът на нибелунгите\" от Вагнер, поставена от диригента Иван Ангелов, сред статуите в най-високата част на Античния театър смело и естествено се вписа и върховният бог Вотан, изпълнен от Михаил Пулиев. Той пее и на сцената на Националната опера в София, в Русенската, Варненската, Старозагорската. Гастролирал е в оперните театри и филхармониите в Барселона, Мадрид, Амстердам, Лисабон, Берлин, Сеул, Флоренция, Москва, Скопие и много други. Медалист е на наши и международни конкурси, между които този в Женева 1987 г. и \"Мария Калас\" в Атина. В момента е най-дългогодишният солист на Пловдивската опера. \nА музикалният проект \"По-полека Symphony\", който събира оркестъра на Пловдивската опера със Стефан Вълдобрев и \"Обичайните заподозрени\" - Стоян Янкулов-Стунджи, Веселин Веселинов-Еко, Иван Лечев и Мирослав Иванов, ще бъде представен днес, 28 август, от 21 ч. на Античния театър. За първи път познатите стари хитове и любимите песни от новия им албум ще бъдат изпълнени в аранжимент с голям симфоничен оркестър с диригент Константин Добройков.   \n \t\n", "date": "2018.08.28", "title": "Михаил Пулиев празнува 60-годишен юбилей  "}
{"url": "http://www.duma.bg/node/173921", "text": "Шест български града ще бъдат домакини на шестото издание на националната екоинициатива \"Стара хартия за нова книга\". Кампанията дава възможност на подрастващите да научат повече за рециклирането, да разберат как да пазят природата и да събират разделно отпадъците. Организаторите от \"Екопак България\" АД и Книжен център \"Гринуич\" напомнят, че колкото повече стара хартия съберат децата, толкова повече дървета ще спасят от изсичане. \nТазгодишното издание на инициативата започва в Бургас на 8 септември от 10 до 14 ч. в Приморския парк, пред Пантеона. В Хасково \"Стара хартия за нова книга\" ще гостува на 9 септември от 10 до 14 ч. на сцената на пл. \"Свобода\". В София събитието ще се състои на 16 септември от 10 до 19 ч. на бул. \"Витоша\" 37 пред Книжен център \"Гринуич\". Децата от Русе, които бяха първенците в миналогодишната кампания, за четвърти пореден път имат възможност да участват в събитието на 23 септември между 10 и 14 ч. на пл. \"Свобода\", пред Съдебната палата. За първи път Плевен се включва в инициативата и всички малки екоактивисти имат възможност да предадат старата си хартия за рециклиране и да получат нова книжка на 24 септември от 10 до 14 ч. на пл. \"Възраждане\", пред общината. Финалът на инициативата ще е в Пловдив на 29 септември от 10 до 14 ч. на пл. \"Стефан Стамболов\", пред общината. Събитията във всички градове се провеждат със съдействието на общините и регионалните библиотеки. \nКампанията има и литературна тематика, вдъхновена от популярна детска книга. В настоящото издание малчуганите получават възможност да влязат в \"дрешника\" на приказния свят на Нарния, където ги очакват нови предизвикателства и награди. Книгите от поредицата \"Хрониките на Нарния\" на Клайв С. Луис са осигурени от издателство \"Труд\", основен партньор на инициативата. А за да остане денят незабравим, в София всички деца, които са предали старата си хартия, ще имат възможност да си направят снимка за спомен във фотобудка в стил \"Светът на Нарния\". \nПод наслов \"Почисти и прочети\" празникът ще протече с много музика и танци. За настроението на присъстващите ще се погрижат детски и тийнейджърски вокални групи и танцови състави. Програмата ще включва още спектакъла \"Цирк\" - музикално куклено шоу с марионетки за деца и възрастни от \"Театъра на приказките - София\". \nВсеки, който изпълни условието да донесе 5 кг стара хартия за рециклиране, ще получи само една книга. Децата, осигурили допълнителни 5 кг, ще вземат и \"Грийн тийн\" - новото специално издание на \"Екопак България\" АД.     \n \t\n", "date": "2018.08.28", "title": " \"Стара хартия за нова книга\" в шест града  "}
{"url": "http://www.duma.bg/node/173931", "text": "Президентът на САЩ Доналд Тръмп твърди, че 52% от американците подкрепят неговите действия на този пост. \n\"Повече от 90% от Републиканската партия и 52% в цялата страна поддържат вашия любим (надявам се) президент\", написа на своята страница в туитър Тръмп. Президентът отбелязва също, че независимо от опитите на \"лъжливите средства за масова информация\" да го представят в лоша светлина, той е постигнал такъв резултат. \nСъгласно данни на социологическата агенция Галъп, публикувани във в.\"Хил\" през юни, рейтингът на одобрение на дейността на Тръмп в качеството му на президент на САЩ се е повишил до 45 на сто.   \n \t\n", "date": "2018.08.28", "title": " Тръмп имал подкрепата на 52% от американците"}
{"url": "http://www.duma.bg/node/173933", "text": "Рекордно ниска за края на лятото температура от минус 8,5 градуса по Целзий е регистрирана в Южна Чехия, съобщи говорителят на Хидрологичния център на страната. Тази аномалия става на фона на жегите, които бяха обхванали Чехия до неотдавна. Само допреди няколко дни горещините мъчеха чехите в продължение на почти два месеца. Рязкото колебание на температурите е предизвикано от глобалното затопляне, смятат метеоролозите. Периодите на горещини и суши стават все по-продължителни, а те се сменят от стремително захлаждане.   \n \t\n", "date": "2018.08.28", "title": " Августовски студ в Чехия"}
{"url": "http://www.duma.bg/node/173934", "text": "Трима души са били убити след масовата стрелба на турнира за видеоигри в северния град Джаксънвил, щата Флорида, съобщиха от полицията, пояснявайки, че стрелецът е един от загиналите. \n\"Имаше трима загинали на местопрестъплението, един от които беше заподозреният, който сам е отнел живота си\", заяви шериф Майк Уилямс по време на пресконференция, добавяйки, че заподозреният е 24-годишният Дейвид Катц от Балтимор, Мериленд. \n\"Имаше девет ранени, транспортирани към болниците в района. Някои от тях имат прострелни рани\", поясни Уилямс. \nПо първоначални данни стрелецът е 24-годишният Дейвид Кац от град Балтимор в щата Мериленд. Той участвал в състезанието по видеоигри, където открил огън. Мотивът за стрелбата все още не е ясен, отбелязва ДПА. Шерифът допълни, че няма други заподозрени. Медицински източници, цитирани от Ройтерс, съобщиха, че петима от приетите в болница са в стабилно състояние, а един е сериозно ранен. За останалите информация все още няма.   \n \t\n", "date": "2018.08.28", "title": "Геймър застреля двама души"}
{"url": "http://www.duma.bg/node/173935", "text": "Русия обвини британските кралски военновъздушни сили (RAF), че прихващат военни самолети по Черноморието по опасен начин и така предизвикат Москва. Обвинението, представено от руското посолство в Лондон, е след като в петък RAF прихванаха руски патрулен самолет над Черно море и прихванаха два руски бойни самолета в сряда. \n\"Каква заплаха за Великобритания или дори за нейните съюзници правят хипотетично руски патрулни самолети, докато извършват полети край собственото крайбрежие на Русия, на повече от 2000 км от британските острови\", коментира руското посолство. \n\"Вместо да засилят сигурността, британците използват такова военно присъствие (в района на Черно море) за провокативни действия. Не само с изказвания, но и с реални военни прийоми, което е просто опасно\", допълват те. \nБританските министерства на отбраната и външните работи отказват коментари. \nТри държави, граничещи с Черно море - Румъния, България и Турция - са съюзници в НАТО с Великобритания. \nВоенният министър на Великобритания Марк Ланкастър коментира за \"все по-агресивна Русия\" в реч в Лондон през юли. Тогава той обясни, че през последното десетилетие RAF са принудени да прихванат над 80 пъти руските военни самолети. \nБританските ВВС поддържат присъствие в балтийските страни и в Румъния, за да възпират потенциалните руски военни действия след анексирането на Крим от Москва през 2014 година. \nРусия смята, че техните действия в Черноморския регион са рутинни и съвместими с международното право.   \n \t\n", "date": "2018.08.28", "title": "Лондон и Москва спорят за Черно море"}
{"url": "http://www.duma.bg/node/173936", "text": "От вчера Русия вече няма достъп до американски износ на стоки и услуги, свързани с оръжейната индустрия и националната сигурност, нито до финансиране от американски правителствени институции. Забранява се още доставянето на електроника, компоненти и технологии, свързани с нефтената и газовата промишленост. Освен това на Русия ще бъде отказан \"всякакъв кредит, кредитни гаранции и друга финансова подкрепа\" от страна на американски учреждения. \nТова се случва с официалното публикуване на списъка със санкции, които й налагат Съединените щати, във Федералния регистър с правителствени съобщения и регулации. \nМярката, която според Русия само ще създаде допълнително напрежение между Вашингтон и Москва, се налага заради отравянето на бившия разузнавач Сергей Скрипал с нервнопаралитично вещество \"Новичок\". Според Запада зад инцидента стои Русия - нещо, което Москва категорично отрича, но което съгласно американското законодателство срещу употребата на подобни бойни вещества трябва да доведе до санкциите. \nДържавният департамент според съобщението на Федералния регистър е \"установил, че правителството на Руската федерация е използвало химически оръжия в нарушение на международното право или смъртоносни химически оръжия срещу гражданите си\". \nСанкциите, които бяха обявени още на 8 август и се очакваше да влязат в сила миналата седмица, трябва да действат поне година. На посещение в Киев, ден след като се срещна с руския си колега Николай Патрушев в Женева, съветникът на президента Доналд Тръмп по въпросите на националната сигурност Джон Болтън каза, че санкциите ще останат в сила, докато Русия не промени поведението си. \nДържавният департамент обаче обяви, че няма да прекрати оказването на помощ на Русия по Закона за чуждестранната помощ от 1961 година. Изключения се правят и за продукция, свързана с космическите полети, както и за операциите за гарантирането на сигурността при полетите от гражданската авиация. \nВ допълнение законът предвижда и заплаха, примерно след около три месеца, да наложи още по-сериозни санкции. Във втората част на ограничения предвижда понижаване на нивото на двустранните дипломатически отношения, или дори изобщо тяхното прекратяване, фактически пълна забрана на износа за Русия на американските стоки с изключение на храни, а също и вноса в САЩ на руски стоки, включително петрол и петролни продукти, загуба на правата за кацане в САЩ на самолети на всяка авиокомпания, контролирана от руското правителство, блокиране на заеми на Вашингтон към Москва по линия на международни финансови организации. \nВ отговор на тези мерки руският премиер Дмитрий Медведев заяви, че по-нататъшното засилване на санкциите срещу Русия може да се разглежда като декларация за търговска война. \nСанкционната политика на САЩ по отношение на други страни партньори на ЕС принуждава Европа да реагира на действията на Вашингтон. Това заяви в Берлин външният министър на Германия Хайко Маас в рамките на изказването си на ежегодната конференция на германските посланици. \nОсвен това министърът посочи, че Европейският съюз работи над развитие на институции, независими от САЩ и по-конкретно над Европейски валутен фонд, както и създаване на алтернативна платежна система, която би позволила да се запазят деловите отношения с Иран. \nЕдновременно с това Маас подчерта, че САЩ са \"най-близкият партньор\" на ЕС. \"Ние искаме това да остане така\", добави германският министър.   \n \t\n", "date": "2018.08.28", "title": "САЩ задействаха новите антируски санкции "}
{"url": "http://www.duma.bg/node/173940", "text": "Президентът на Франция Еманюел Макрон заяви в понеделник, че ще направи нови предложения за увеличаване на сигурността на Европейския съюз и посочи, че съюзът трябва да спре да зависи от военната мощ на САЩ, предава AFP. \n„Европа повече не може да разчита на САЩ за своята сигурност. Зависи от самите нас да гарантираме европейската сигурност“, заяви той в реч пред посланиците на Франция в Париж. Словото имаше за цел да начертае пътна карта за френската дипломация през следващата година. \nНеговите предложения ще бъдат разкрити „през следващите месеци“, посочи френският държавен глава пред дипломатическите представители, депутатите и експертите по международни отношения, събрали се да отбележат края на лятната отпуска. \n„Искам да започнем изчерпателен преглед на нашата сигурност с всички европейски партньори, включително Русия“, добави той. \nКоментарите на Макрон дойдоха след поредица действия на американския президент Доналд Тръмп, с които той се дистанцира от традиционните си съюзници в рамките на НАТО, обяснява Франс прес. \nФренският президент дойде на власт миналата година с обещание да реформира ЕС и настоява за дълбоки политически преобразувания в съюза – включително за отделен бюджет за еврозоната – което засега среща двупосочни реакции от страна на другите държави в блока. \nМиналата година френският президент беше приветстван като спасител на ЕС. Амбициите му обаче се сблъскаха с инерцията на един съюз на страни с често разминаващи се интереси. \nТези големи проекти се сблъскват с популистки и националистки правителства от Източна Европа до Италия, с отказа на богатите северни държави да плащат за останалите, с данъчната конкуренция между 28-те страни членки и с опасенията от приток на мигранти, без да забравяме трудните преговори за \"Брекзит\". \n„Трябва да предприемем нови инициативи, да изградим нови съюзи“, категоричен е Макрон. \n„Франция иска Европа, която защитава, независимо, че екстремизмът се засили и национализма се събуди“, заяви още френският президент. \nВ същото време Макрон заяви, че Франция е готова за нови удари в Сирия, ако отново бъде извършена химическа атака. Но френският президент отчете и първите резултати от механизма за координация с Русия, в частност в хуманитарната сфера. Европа трябва да започне нов диалог за киберсигурността, химическите оръжия и множество други въпроси по сигурността с Русия, допълни Макрон.  \nГоворейки за новия европейски проект за сигурност, Макрон заяви още, че Русия и Турция трябва да станат \"стратегически партньори\" на Европа и да бъдат \"прикрепени\" към нея. Това обаче не означава приемане на Турция в ЕС, подчерта той.   \n \t\n", "date": "2018.08.28", "title": "Макрон: ЕС трябва да разчита на себе си  "}
{"url": "http://www.duma.bg/node/173937", "text": "Ердоган отива в Иран \nТурският президент Реджеп Тайип Ердоган ще направи официално посещение в Иран на 7 септември. Очаква се, че по време на посещението си в Техеран ще се проведе среща на върха Русия-Турция-Иран, която ще бъде посветена на сирийското урегулиране. \nБританците говорят за \"твърд \"Брекзит\" \nМинистърът за \"Брекзит\" на Обединеното кралство Доминик Рааб заяви, че Великобритания ще настоява за прекратяването на свободата на движение на гражданите на страните членки на Европейския съюз след излизането на страната от съюза. \"По-важното е, че премиерът даде ясно да се разбере, че свободата на движение ще трябва да бъде прекратена\", заяви Рааб в интервю пред \"Сънди таймс\". \nСъдебна битка в ООН \nСъдебната битка между Иран и САЩ по повод подновените санкции срещу Техеран започна в понеделник, като адвокатите на Ислямската република ще доказват, че мерките на Вашингтон вредят на икономиката на Иран. Заседанията трябва да продължат четири дни. Автобус и микробус се удариха в Гърция \nТуристически автобус от Сърбия се удари в микробус в съседна Гърция. Екипите на противопожарната служба използвали стълба, за да извадят през прозорците заклещените в автобуса 50 души - 48 туристи и двама шофьори. В автобуса са пътували сръбски туристи. При инцидента са ранени само шофьорите на автобуса, един от тях е с по-сериозни наранявания и е настанен в болницата. \nТежки наводнения в Тайван \n7 души са загинали, 116 са ранени и неколкостотин се намират в убежища заради големите наводнения, предизвикани от проливните дъждове в Тайван. Щетите за земеделието се оценяват на над 18 милиона долара. Наводненията са отнели живота на 2,1 милиона домашни птици, а също така на 7000 свине. \n \n     \n \t\n", "date": "2018.08.28", "title": "Кратки новини"}
{"url": "http://www.duma.bg/node/173938", "text": "Ангела Меркел се обяви против идеята да бъде възстановена националната военна служба в Германия, предложена от членове на нейната партия Християндемократически съюз. \n\"Не искам да бъде възстановена националната военна служба\", каза Меркел в интервю пред телевизия АРД. Военната служба бе отменена в Германия преди седем години. \nГрупа представители на ХДС начело с генералния секретар Анегрет Крамп-Каренбауер се обяви за възстановяване на военната служба под някаква форма за навършилите пълнолетие младежи. \nНо несъгласните с предложението в ХДС и баварския й съюзник - Християнсоциалния съюз, изтъкват, че това ще изисква допълнителни разходи, които ще трябва да бъдат взети от бюджета за отбрана, необходим за модернизиране на армията. \nМинистърката на отбраната Урсула фон дер Лайен, която е член на ХДС, също се обяви против предложението.   \n \t\n", "date": "2018.08.28", "title": " Меркел е против връщане на казармата"}
{"url": "http://www.duma.bg/node/173939", "text": "Косовският премиер Хашим Тачи заяви, че \"Косово няма да се дели\" и няма да има размяна на територии, и се надява, че такова нещо няма да предложи и сръбският премиер Александър Вучич. \nХашим Тачи в интервю за австрийския в. \"Дер Щандарт\" заяви, че досега идеята за \"корекции на границите\" не е била тема за разговор в Брюксел. \n\"Идеята за корекции на границата е моя. Както и идеята за включване на Прешевската долина и тя не беше тема на разговор с премиера Вучич. Но ние ще разговаряме за това\", заяви Тачи. \nТачи изглежда иска да бъде рационален и, както заявява, въпреки големите разногласия продължаването на диалога е единствената възможност, а без договор Белград и Прищина взаимно си пречат по пътя към ЕС. \n\"Няма да има поделяне на Косово, няма да има размяна на територии. И досега не съм чул (Вучич) да предложи нещо в тази насока\", казва Тачи. \nМеждувременно депутатката от опозиционното Движение за самоопределение Фиторе Пацоли поиска властите в Прищина да издадат официална заповед за забрана за влизане на територията на Косово на президента Хашим Тачи. Причина за това са именно слуховете за предложението му за подялба на страната и размяна на територии със Сърбия.   \n \t\n", "date": "2018.08.28", "title": " Косово няма да се дели, обеща Тачи"}
{"url": "http://www.duma.bg/node/173953", "text": "Покривът на психиатричното отделение на МБАЛ в Силистра се нуждае от спешен ремонт, алармира вчера изпълнителният директор на здравното заведение д-р Даниела Костадинова. За поправката са необходими 40 000 лв., които да бъдат разпределени сред 7-те общини на база на процента им като акционер в дружеството. За целта обаче са необходими промени в бюджетите на общините и спешно провеждане на заседания на местните общински съвети, за да бъдат гласувани сумите. \n Проблем има и със създаването на фонд \"Здраве\", който трябва да подпомага лекари специализанти и пътуващи медицински кадри, живеещи извън областния град. В момента в болницата, която е акредитирана да обучава млади лекари, има 13 специализанти, трима от които са пред завършване, и други 10, които продължават обучението си. Петима са подписали договори след края на специализацията си да продължат 5 години да работят в Силистра. Има предложение за събиране на средства, за да получават те определена месечна стипендия. Местните власти трябва да осигурят и еднопосочен транспорт за 18 лекари и медицински сестри, които не живеят в града, част от придвижването им се извършва от бюджета на болницата. Припомняме, че МБАЛ в Силистра е сред лечебните заведения с най-висока в страната средна възраст на лекари и медицински сестри.   \n \t\n", "date": "2018.08.28", "title": "Покривът на психиатрично отделение в Силистра има нужда от спешен ремонт"}
{"url": "http://www.duma.bg/node/173955", "text": "Броят на лекарите в Пиринско намалява, сочат данните на териториалното статистическо бюро. Ако през 2015 година в областта е имало 985 медици, то в края на 2017 г. те са 946. Осигуреността с лекари за областта е 30,7 на 10 000 души от населението при 42,7 на 10 000 души за страната.  \nКъм края на миналата година лекарите по дентална медицина са 330, а медицинските специалисти по здравни грижи са 1596. От тях 1169 са медицински сестри, 145 - медицински и рентгенови лаборанти, 107 - фелдшери, и 72 акушерки. \nВ здравните заведения в региона практикуват 425 лекари, 10 фармацевти и 812 медицински специалисти по здравни грижи. В заведенията за извънболнична помощ работят 470 лекари, 330 зъболекари и 147 сестри.   \n \t\n", "date": "2018.08.28", "title": "Намаляват лекарите в Пиринско"}
{"url": "http://www.duma.bg/node/173957", "text": "Повече от половината фирми в България искат да отпадне защитата от уволнение на хората с увреждания. Това показва проучване сред работодателите на Българската търговско-промишлена палата (БТПП). Допитването до бизнеса е на тема: \"Как повече хора с увреждания да се включат като работещи?\". Само 19 на сто от фирмите са наели човек с увреждане през последните 3 години, а 77% не са наели такъв човек, сочат данните от анкетата. Някои работодатели се оправдават, че не са имали такъв кандидат, а други - че естеството на работа не позволявало. Трети пък признават, че не искат служители с увреждания заради защитата, с която се ползват срещу уволнение. Според участниците в анкетата отпадането на защитата щяла да подейства като стимул да наемат на работа повече хора в неравностойно положение. \n35 на сто от фирмите искат по-голяма подкрепа за адаптиране на работните места, 45 на сто - за допълнително обучение и квалификация, а най-много - 52 на сто, настояват да отпадне защитата срещу уволнение, показва още допитването на БТПП. Сега човек с увреждане може да бъде отстранен само при условие, че Инспекцията по труда даде разрешение. \nАко в предприятията работят хора с увреждания, които не могат да изкарат заплатите си, а се ползват със защита при уволнение, това би влошило техните пазарни резултати, защити исканията на бизнеса председателят на БТПП Цветан Симеонов. Той подчерта, че повечето фирми, участвали в допитването, разчитат на собствени средства за наемането на хора с увреждания. За последните три години едва 17 на сто от работодателите са използвали програми за субсидирана заетост, по които са наели по един работник. \nРаботодатели се оплакват, че няма и достатъчно трудова ангажираност за хората в неравностойно положение и се налага да ги пускат в неплатен отпуск. Бизнесът апелира за по-строг контрол и за по-големи данъчни и осигурителни облекчения. \nПрез следващата седмица се очаква да бъде публикуван за обсъждане новият проектозакон за хората с увреждания. От социалното министерство посочват, че в закона са предвидени достатъчно насърчителни мерки за бизнеса като субсидии, данъчни преференции, икономически стимули и облекчения. Припомняме, че в проектозакона се предлага да бъдат въведени задължителни квоти за наемане на хора с увреждания, а в случай че работодател не ги изпълнява, се предвиждат и санкции.     \n \t\n", "date": "2018.08.28", "title": " Всеки втори работодател иска да може да уволнява хора с увреждания  "}
{"url": "http://www.duma.bg/node/173958", "text": "Във \"Визия за България\" БСП предлага медицинското образование и специализация да бъдат безплатни, при условие че студентите и специализантите сключат договор да работят 3 или 5 години по разпределение в страната. Така ще се преодолее тежкият дефицит на кадри в здравната система, заяви в радиоинтервю депутатът доц. Георги Йорданов. Той за пореден път представи някои от акцентите от проекта на БСП, които включват както познати, така и нови идеи за здравеопазването.  \nСтавката по ДДС за лекарства и лекарствени продукти да бъде намалена на 8%, предвижда концепцията на БСП. Не може в туризма да има диференцирана ставка, а болниците да се товарят с ДДС върху лекарствата, смята зам.-шефът на здравната комисия в парламента. Д-р Йорданов уточни, че това перо съставлява 20% от разходите на лечебните заведения.  \n\"Повече не може да се чака, здравната система трябва да се реформира. Когато лекарите и пациентите не са доволни от този модел, явно нещо трябва да се промени\", категоричен е специалистът. Той обаче призна, че трудно се правят промени в консервативна система като здравеопазването, затова трябва да бъдат обмислени. \nСтатутът на държавните и общинските лечебни заведения като търговски дружества вече е изчерпан, констатира доц. Йорданов. Визията на БСП предвижда НЗОК да се закрие и замени с публичен фонд, а парите от здравни вноски и държавни субсидии в него да се насочват само към публичните здравни заведения. Преди това обаче е нужна обществена дискусия, за да се сондира мнението на гражданите и лекарското съсловие, подчерта медикът.   \n \t\n", "date": "2018.08.28", "title": " БСП предлага безплатно медицинско образование, обвързано с договор"}
{"url": "http://www.duma.bg/node/173956", "text": "Вандали с брадви и чукове разбиха стените, вратите и мебелите на Центъра за деца с аутизъм в Плевен. Това съобщиха вчера от фондация \"Стъпка за невидимите деца на България\" и сдружение \"Аутизъм днес\". Инцидентът е станал в нощта на 24 срещу 25 август. Центърът трябваше да се открие през септември и да помага на деца аутисти от цяла Северна България.  \nСградата, в която се помещава, е предоставена от Община Плевен за безвъзмездно ползване на неправителствени организации. Къщата е някогашният Дом за деца \"Детелина\" и с помощта на дарения е ремонтирана от фондация \"Стъпка за невидимите деца на България\" и сдружение \"Аутизъм днес\". \n\"Не можем да си позволим охранителна система за цялата сграда. Вандализмът е извършен в частта от сградата, в която няма СОТ\", обясниха от сдружението. СОТ има само там, където са оставени строителните материали за ремонта. От сдружението призовават гражданите да помогнат със средства за довършване на центъра, за да могат децата с аутизъм в региона да получават висококачествена терапевтична грижа и шанс за социално включване в обществото. \n\"Вандалите са оставили брадви, чукове и пожарогасител, но полицията не пожела да дойде да вземе отпечатъци и да разследва\", коментираха от \"Аутизъм днес\". От сдружението алармират, че броят на децата аутисти в световен мащаб се увеличава. В България няма статистика, но по данни на Autism Society of America към 2018 г. едно на 48 деца страда от разстройство от аутистичния спектър, през 2017 г. - едно на 58, 2010 г. - едно на 150, а преди 20 години - едно на 10 000 деца, уточняват от \"Аутизъм днес\".     \n \t\n", "date": "2018.08.28", "title": " Вандали разбиха Центъра за деца с аутизъм в Плевен"}
{"url": "http://www.duma.bg/node/173954", "text": "Момченце на две години и половина е починало, след като в продължение на часове е било заключено в автомобил при температура над 30 градуса. То е издъхнало няколко часа след приемането му в реанимацията на МБАЛ \"Д-р Иван Селимински\" в Сливен, съобщиха вчера от лечебното заведение. \n Трагедията се е разиграла в село Желю войвода в неделя следобед. Кметът на селото Стоян Генов обясни, че детето е било открито в безсъзнание от родителите му. \"Роднини казаха, че момченцето само се заключило в колата и било намерено от майка си и баща си няколко часа по-късно, но вече в безсъзнание. Те го откарали в болницата, където е починало\", уточни Генов.  \nСигналът за нещастния случай е получен днес в полицията, съобщи говорителят на ОД на МВР в Сливен Първолета Мандинска. Криминалисти проверяват случая на място в селото и в областната болница. Назначена е аутопсия, която да установи причините за смъртта на детето. Първоначалните данни сочат топлинен удар.  \n    \n \t\n", "date": "2018.08.28", "title": " Двегодишно дете почина от топлинен удар, заключено в автомобил"}
{"url": "http://www.duma.bg/node/173960", "text": "Медици от МБАЛ \"Христо Ботев\" във Враца отново излязоха на мирен протест пред административната сграда на лечебното заведение. За да подкрепят здравните работници, пред болницата се събраха и граждани. Част от тях държаха плакати, адресирани до директора на болницата и държавните управници. \nМедиците за пореден път изразиха недоволството си от състоянието на болницата и от постоянното забавяне на заплати. Преведените възнаграждения за юни и аванси за юли не успяха да потушат недоволството на лекарите. Врачанските медици посочиха, че искат да се вземат мерки срещу случващото се в здравното заведение, да се спрат измамите и да има нормално функционираща болница. \"Не може да работим, а да получаваме възнагражденията си след скандали или протести\", казаха медиците. Хората допълниха, че повече от година слушат много обещания, но нищо не се е променило, а в резултат на недофинансиране болницата продължава да затъва. \n Припомняме, че част от лекарите и медицинските сестри сезираха в петък с писмо националния омбудсман за състоянието, в което се намира най-голямото лечебно заведение в областта. На протеста има и полиция, която пази недоволстващите да не излязат на пътя и да го блокират. \n    \n \t\n", "date": "2018.08.28", "title": " Лекари от врачанската болница отново излязоха на протест"}
{"url": "http://www.duma.bg/node/173961", "text": "На последното заседание на Специализирания експертен съвет за опазване на недвижими културни ценности към Министерството на културата е било решено да бъдат премахнати паветата от бул. \"Пенчо Славейков\" в София и той да бъде асфалтиран. Това става, след като в края на май съветът реши след две гласувания, че паважът по този булевард трябва да се запази.  \nНа последното заседание на експертите преди няколко дни обаче Столичната община отново е поставила въпроса с мотива, че има готов инвестиционен проект и се планира рехабилитация на пътните платна. Този път да защити искането на общината пред експертите на заседанието е присъствал зам.-кметът по културата Тодор Чобанов. В отговор на това защо отново се внася искането, след като то вече е било гласувано два пъти, той е заявил: \"Получили сме уведомление от министъра на културата, но процедурата не е изчерпана. На последното заседание на съвета не е взето такова решение, което да удовлетворява изчерпването на процедурата. Има и нови обстоятелства, които изискват гледането на въпроса\". Чобанов отбелязал, че има писма от директори на болници в района на булеварда, които също искат премахването на паважите, тъй като се затрудняват линейките. Така при гласуването този път искането на общината е получило одобрение. \n    \n \t\n", "date": "2018.08.28", "title": " Махат паветата по столичния бул. \"Пенчо Славейков\""}
{"url": "http://www.duma.bg/node/173941", "text": "ДЕН НА 13-ТЕ ПОИМЕННИ БЕЗСМЪРТНИ БЪЛГАРИ. На тази дата през 1943 г. умира цар Борис III. По повод 50 години от кончината му Ваклуш Толев прокламира идеята за изграждане на дом-светилище и утвърждаване 28 август за Ден на безсмъртните българи. За първи път денят е отбелязан през 1998 г. Листата на 13-те безсмъртни българи е утвърдена с решение на ОбС на гр. Велики Преслав от 28 януари 2003 г. Това са цар Борис III - Обединител, хан Аспарух - Основател, княз Борис - Покръстител, цар Симеон - Просветител, Св. Климент Охридски - Азбучник, Св. Йоан Рилски - Покровител, Св. Патриарх Евтимий - Мистик и Воин, Отец Паисий - Будител, Васил Левски - Икона на българската свобода, Баба Тонка - Майка на безстрашието, княз Александър Батенберг - Съединител, Пенчо Славейков - Прозрението на българския гений, Ванче Михайлов - Воин на оскърбените българи. 1880 - РАЖДА СЕ НИКОЛАЙ МАСАЛИТИНОВ, ТЕАТРАЛЕН ДЕЕЦ (УМИРА 1961 Г.). Български артист и режисьор от руски произход, родоначалник на съвременната театрална школа у нас. Баща на актрисата Таня Масалитинова. През 1924 г. посещава България и приема поканата да работи в Народния театър. Поставя близо 140 пиеси, играе ролята на княз Горчаков във филма \"Героите на Шипка\". През 1925 г. открива драматична школа към Народния театър, която по-късно се преобразува във Висш институт по театрално изкуство. От 1949 г. е професор по актьорско майсторство. Народен артист, лауреат на държавни отличия. Неговото име носи Пловдивският драматичен театър. 1888 - РАЖДА СЕ ДОРА ГАБЕ, ПОЕТЕСА И ПИСАТЕЛКА (УМИРА 1983 Г.). Книгите й за деца принадлежат към класиката на детското литературно творчество. Автор на буквари и читанки. Сътрудник на детски периодични издания. Преводач от полски, чешки, руски, френски и гръцки език. Носител на национални и международни награди. През 2003 г. на нейно име е учредена литературна награда \"Дора Габе\". 1963 - МАРТИН ЛУТЪР КИНГ ПРОИЗНАСЯ ПРОЧУТАТА СИ РЕЧ \"ИМАМ ЕДНА МЕЧТА\". Пред повече от 200 000 участници в похода за граждански права на чернокожите до Мемориала на Ейбрахъм Линкълн, Вашингтон, Кинг произнася слово, превърнало се в един от символите на борбата за права на чернокожите в САЩ. Ораторът призовава към световен мир и зачитане правата на хората от всички раси, религии и държави: \"... Имам една мечта, че моите четири деца един ден ще живеят в нация, където няма да бъдат преценявани по цвета на кожата им, а според техния характер. Имам една мечта днес!...\" 2001 - УМИРА ВИДИН ДАСКАЛОВ, ОПЕРЕТЕН ПЕВЕЦ (Р. 1929 Г.). Един от основателите на съвременната българска оперета. Притежава ярък комедиен талант. Пресъздава над 120 роли, сред които най-известни са Менелай в \"Хубавата Елена\", Хитър Петър от \"Имало едно време\", Бони в \"Царицата на чардаша\" и др. Незабравими са дългогодишните му дуети с оперетната певица Лиляна Кисьова.   \n \t\n", "date": "2018.08.28", "title": "Датата"}
{"url": "http://www.duma.bg/node/173942", "text": "Стана сякаш някаква мода и мине не мине време така започват да корят лекарите, да ги обвиняват в било и не било, че правят разни грешки, че си вършат работата през пръсти, че са груби и невнимателни... Върху бедните им глави струпват всички възможни прегрешения. Затова искам да ви разкажа за моя доктор. Той е един от многото с бели престилки от поликлиниките и болниците, към когото търчим \nщом ни нагази беда Не се замисляме дори как го заварваме. Дали той самият е здрав, дали няма грижи, които разпъват мислите му, дали е оставил вкъщи сутринта, като е тръгнал, спокойни и здрави близките си. Не се замисляме за това. Искаме цялото му внимание да е обърнато към нас. И сме готови за най-малкото невнимание да се сърдим. Защото забравяме, че срещу нас е човек като всички ни, че може вече да е изморен, ако цял ден от една човешка болка е прескачал към друга, още по-сложна и неизвестна. \nМисля си за всичко това, когато заставам пред моя доктор. Той има различни лица, но удивително и странно тези лица сякаш се събират в едно. \nОт десетилетия се знаем с моя кардиолог. Някога работехме под един покрив и се запознахме. Оттогава тръгна нашето познанство, той стана лекарят на семейството. С годините се опознахме. Знаем за синовете си, за внуците. Когато лете тръгвам за село, моят доктор не пропускаше да ми каже: Обичаш да косиш, но бавно и внимателно! Колкото минаваха годините, толкова препоръката му ставаше все по-строга. \nТой малко говори, а надълго и внимателно преглежда всички изследвания, преди да отреже. Вярвам на всичко, което той ми каже. Зная, че е великолепен специалист, че преди да изрече нещо, добре го е премислил. Затова е ясно и точно. \nРоден е за доктор. Професията не е само в кръвта му, а в наследството. Бащата е бил изтъкнат професор медик. Тримата му братя и сестрата поемат по бащиния път. През годините се опознах с тях и мога да кажа, че наистина      достойно следват този път Очаквам да се видим скоро с моя доктор . Той ще ми каже последните съвети за през лятото, а аз ще му пожелая от щедро сърце спокойна ваканция в Родопите. Там е неговото свърталище лете. Има малка къщичка и цялото му време е сред природата. \nДруг е моят личен  доктор. По приятелска препоръка отидох при него. Беше още в началото, когато се налагаше системата на джипитата. Не го познавах, но бях чул, че е работил в \"Бърза помощ\". Това лесно се долавяше. Бързо и точно се ориентираше, беше ясен и без многословие казваше какво трябва и как да се стори. \nС годините все по-често спирам пред вратата на моя доктор. И зная, че той винаги ще намери решение на моята тревога. Радва ме, че има много пациенти, винаги пред вратата му чакат хора. Когато е по-светло от напрежението, той обича да подпитва за политиката, за събитията на деня. Подпитва, а зная, че има свое мнение не само за бъркотиите в здравеопазването, но и за големите неща в живота. В такива минути той си почива от напрежението или отпуска душата си и копнее за нещо повече от човешките болки, в които е потънал. \nАко имам право да нарека своя доктор - спасител, това в голяма степен се отнася за моя доктор - уролог. Неведнъж съм търчал в ранни зори при него, след като не съм мигнал цяла нощ. Щом го съзра, сякаш сърцето ми се отпуска. Той оставя всичко, слага встрани закуската, която още не е доял, и спира пред мен. Вече вярвам, че спасението е намерено. Той върши всичко спокойно и отмерено. Дори когато иде болезнен момент, ще ми каже с топъл и синовен глас, за да ме извести. Когато съм в ръцете му, имам увереността, че синът ми е до мене. А иначе моят уролог е строг военен човек, дори с грубо и сурово лице. Но това впечатление е само отначало. Колкото повече го опознавах, открих топлият огън в очите му, особената мъжка усмивка, която внушава \nспокойствие и увереност Зная, че каквото той ми каже трябва да се стори и този е точният път за лечението. \nЧесто, когато търча при него, не го намирам свободен. Трябва да го почакам, защото моят доктор е в операция. Слушам от разговора на сестрите, че вървят трудни и рисковани операции, че спасението на хората е в ръцете на хирурзите. Моят доктор е един от тях. Идва след такива операции моят доктор. Усещам по походката му, че умората го натиска, но ще се усмихне, ще подаде ръка и вече зная, че моята болка е победена. \nМного пъти съм се убеждавал, че наред с лечението, добрата, окуражителната дума на доктора има незаменима сила. \nБих могъл да ви разкажа и за ревматолога, който лекува от години жена ми. Мога да го нарека моят доктор, защото сме се срещали десетки пъти, помагал е и на мен, когато съм имал нужда. Той е най-младият от всички, за които ви разказах, но е вече доктор на медицинските науки, вещ познавач в своята специалност. Помня дните, когато тръпнеше пред защитата, когато сетне с гордост ни каза, че всичко е минало успешно.     \nДори без научната му титла той влезе в съвестта ни като нашия доктор. При него винаги има много страдащи, които чакат неговия съвет и помощ. Той има дума за всеки и неспирният поток бързо се отича напред към надеждата и спасението. Когато се срещам с него, изпитвам усещането, че минавам през светло пречистване и си тръгвам бодър и уверен. \nКъм моите доктори искам да присъединя и  \nМаринчо от село Назовавам го поименно, защото така го знаят в моя Балкан. Той не е доктор, а фелдшер, но в селата колко доктори останаха? А Маринчо от десетилетия е спасителят на хората, останали по махалите. Когато съм имал нужда, той ми е бил спасителят. Обикновен, скромен селски човек. Ходи при своите болни с чанта, в която има най-потребните лекарства. Много пъти съм получавал помощта му. Идвал е нощем, идвал е по всяко време. Опитът го е научил и бързо се ориентира, скоро решава кое е за него и кое иска лекарска помощ. Опитва се винаги да помогне, да спаси. Той отдавна навърши години за пенсия, но хората не го пенсионират. Знаят, че ако не е той, няма кой да им помогне. За тях той е надежда и спасение и се молят да е жив и здрав още дълги години.  \nНе са само мъже моите доктори. Бих могъл да разкажа и за докторки, които поставям редом. Те не се отличават по своя професионализъм и човечност. \nЗащо не назовавам имената на моите доктори? Правя го съзнателно. Зная че има много, безброй такива истински доктори като моите, за които ви разказах. А за хората около тях те могат да бъдат лесно разпознати. Защото отдавна са признати и забелязани. Защото са доктори със сърца, отдадени на една свята професия и на голям човешки дълг. \nМисля, че това е главното, което отличава добрия доктор. С което печели обичта и доверието на страдащия, застанал пред него в болницата или в поликлиниката. Понякога една дума, един поглед на добрия доктор могат да струват \nколкото най-скъпото лекарство което дори в чужбина не се намира. \nЗная, че има и други доктори, които сякаш са сбъркали професията си и им тежи грижата за болния и страдащ човек. Заставал съм и пред такива доктори с надежда за помощ. Защото и в медицината има чиновници. Мисля, че точно те създават най-често проблеми и предизвикват усложнения в тази толкова отговорна и рискована човешка дейност. \nДобрият доктор е и добър човек. Той със сърце и душа се е отдал на хората и лечението не е за него толкова професия, колкото съдба. Трайна и завинаги. Покланям се пред докторите, които са родени за това свято дело. Те са белязани от Бога за бъдат лечители. Има нещо дълбоко родствено между тях и някогашните, древните знахари, сродени с религията и вярата. Те са носели спасението като божи дар. Мисля си, че трябва да сторим нещо много важно като общество, за да възкресим древната религиозна почит към тайнството на лечителя. \nТрябва да възкресим това преклонение и почит към лечителя и тогава грозните случки на грубост и посягане върху доктора ще бъдат не само наказвани от обществото, но и прокълнати от вярата и божеството. Наистина е време да въздигнем светостта на лечителя, към когото гледаме винаги като спасител.     \n \t\n", "date": "2018.08.28", "title": "Да въздигнем светостта на лечителя "}
{"url": "http://www.duma.bg/node/173945", "text": "Вече едва ли някой си спомня откога у нас се говори за въвеждането на тол система по пътищата. Най-накрая сред редица перипетии и обжалвания в началото на тази година договорът за нейното изграждане беше подписан. Австрийската компания \"Капш Трафикком\" спечели процедурата с оферта от 150 милиона лева без ДДС. Проектът ще продължи 19 месеца и включва доставка и инсталация на 500 терминала за регистриране и издаване на електронни винетки, 100 автомобила за контрол, 100 пункта за претегляне в движение и 500 портала за тол контрол. Компанията ще трябва да изгради и изчислителен център, и офис за поддръжка. Очаква се реално системата да заработи в края на 2019 или в началото на 2020 г.  \nАвстрийското дружество вече е изграждало тол системите на Австрия, Швейцария, Полша, Чехия и Беларус. То е изпълнило общо 280 проекта в 44 страни, като за финансовата 2016/17 г. печалбата му е  около 648 милиона евро. Проектът ще бъде изграден за сметка на \"Капш\", като фирмата ще очаква да си възвърне инвестицията в първите три години, след като системата заработи. \nГодини наред пътната инфраструктура у нас е хронично  недофинансирана, въпреки че приходите от винетки и пътни такси са около 350 млн. лв. годишно. С въвеждането на тол системата  за леките автомобили промяна в цените няма да има, а тенденцията ще бъде обърната чрез драстично повишаване на таксите за тежкотоварните - около 6-7 пъти. В момента еднодневната винетка за тежкотоварни автомобили над 3,5 тона е 23 лв. На тази цена те преминават през цялата територия на страната, от ГКПП \"Калотина\" до ГКПП \"Капитан Андреево\". За сравнение в Сърбия преминаването по магистралата между Ниш и Пирот с дължина 90 км от януари струва  около 20 лв. Надежди \nВ министерството на регионалното развитие очакват още през първата година след внедряването на система приходите да са около 1 млрд. лв. В заданието за обществената поръчка е записано, че тол такса ще се събира за всички класове асфалтирани пътища първи, втори и трети клac. Toвa включвa мeждy 16 000 и 18 000 км, или oкoлo 80% oт пътнaтa мpeжa. Самият регионален министър Николай Нанков признава, че това не е реално и по-скоро става дума за обхват на системата от 8 хил. км, като е възможно този обхват постепенно да се увеличава. На практика нито възложителят на поръчката, нито изпълнителят - все още не знаят колко от пътищата ще обхване тя. В заданието се говореше за 16 хил. км - което е над две трети от всички пътища в страната. Очевидно е, че това е абсурдно голямо число и дори изпълнителят дискретно го намекваше няколко пъти. Държавната агенция \"Пътна инфраструктура\" очевидно го съзнава, защото сега правителството одобри ново споразумение със Световната банка, която ще трябва да даде препоръка какъв обем пътища да се включат при стартирането на системата. Другото, за което ще трябва да се търси решение, е детайлният модел на таксуване. \nВсичко това донякъде е странно и изненадващо, защото Световната банка вече веднъж прави такова изследване и даде мнение както за препоръчителната цена за товарни автомобили (20 ст. на ос за километър), така и за леки коли (97 лв. винетка). Всъщност предишният им доклад послужи като основа на поръчката за системата. Новата нужда от помощ показва доста ясно, че държавната администрация досега не е осъзнавала колко много усилия са необходими за въвеждането на системата и колко много подробности и детайли трябва да бъдат взети под внимание.  \nНадеждата на изпълнителната власт е, че въвеждането на тол системата ще реши и част от проблема с хроничното недофинансиране за ремонт и изграждане на републикански пътища. Според различни анализи около 6-7 хил. км от пътната мрежа в страната е в лошо състояние, а годишният недостиг за поддръжката е между 200 и 300 млн. лв. Очаква се 4-5 години след въвеждане на тол системата да бъдат ремонтирани 7 хил. км. третокласна пътна мрежа. Надеждите на сегашната власт са приходите да  послужат и за други големи инфраструктурни проекти -  тунел под Шипка, магистрала \"Хемус\", както и скоростни пътища между Велико Търново и Русе, както и между Ботевград и Видин. \nНачало Системата за събиране на тол такси от тежкотоварните превозни средства ще започне да функционира на 16 август 2019 година. Електронната винетка за леките коли пък влиза в сила на 1 януари, като в рамките на месец валидните годишни хартиени стикери ще могат да се заменят с дигитални. Това става ясно от внесен в Народното събрание законопроект за изменение на Закона за пътищата, с който се уреждат новите правила за пътните такси. В следващите месеци българските и чуждестранните фирми за превози трябва внимателно да планират покупките си на винетни стикери, тъй като невниманието може да доведе до финансови загуби. Според предложените текстове в Закона за пътищата всички купени след 16 август 2018 г. годишни стикери за пътни превозни средства с маса над 3.5 тона ще бъдат със срок на валидност до 15 август 2019 г. Това означава, че ако даден превозвач реши да купи годишна винетка през ноември например, тя реално ще важи само 9 месеца. Същото правило ще важи и за винетките, които ще се издават след 1 януари 2019 г. - независимо от датата на закупуване и перфориране, действието им ще се прекрати на 15 август. Така камионите, особено тези, които извършват превози само в рамките на страната, ще бъдат принудени да купуват месечни стикери до пускането в действие на тол системата. \nШофьорите на леки коли (с маса под 3.5 тона) пък ще трябва задължително да съхраняват касовата бележка от закупуването на годишни винетки, ако искат валидността им да продължи и след 31 януари 2019 г. Дигитализирането на винетката ще става в пунктовете за продажба само след представяне на касовия бон и втората част от винетния стикер. Генерирането на електронна винетка ще бъде безплатно и вече няма да е необходимо да се пазят квитанции за плащането й или да се предоставят документи на контролните органи за проверка на валидността. Това ще става служебно по регистрационния номер на автомобила. Законопроектът за изменение на Закона за пътищата предвижда и въвеждането на уикенд електронна винетка, която ще важи от 12:00 в петък до 23:59 часа в неделя. Колко ще струва тя обаче ще бъде решено на по-късен етап с приемането на новите тарифи. Това са предложения и може да претърпят промени по време на разглеждането им в парламента. Покупката на електронната винетка ще прилича на покупка на самолетен билет. В специални автомати шофьорите ще въвеждат регистрационния номер на колата и желания период. След това ще плащат кеш или с банкова карта. Автомати за винетки ще има по бензиностанциите в страната, ще има и над 500 терминала на самообслужване.  Продажби Винетки ще могат да бъдат купени и в пощите или онлайн от страницата на Агенция \"Пътна инфраструктура\". Шофьорите ще бъдат освободени от задължението да лепят стикери. Валидността на винетките ще се проверява от специални камери, монтирани на рампи. Информация ще се подава в реално време към контролен център. Така, ако данните на колата не са в системата, шофьорът ще бъде глобен, но само ако го спре патрулка. В контрола освен пътна полиция ще се включат и 50 коли с мобилни екипи на АПИ. Шофьорите на камиони ще плащат за изминати километри, а не за време, както досега. Таксуването ще става чрез специални устройства, монтирани в кабината. Друга възможност е да се ползват маршрутни талони. Ще се ползват основно сателитни устройства, всеки ще има право да ги закупи или да ги ползва под наем. В следващите месеци започва изграждането на 100 тол портала, 100 пункта за засичане на тежести и габарити, също и на център за управление. За разлика от Гърция и Сърбия, където плащането става на гишета, монтирани на магистралите, в България бариери и гишета няма да има. У нас шофьорите ще бъдат сканирани от устройства на метални рампи. Върху карта ще се визуализира къде се намира камионът. Ще се изчислява изминатото разстояние и ще се начислява сметка, която превозвачът ще заплаща. Тол системата ще бъде собственост на пътната агенция и ще се управлява от държавен оператор. \n    \n \t\n", "date": "2018.08.28", "title": "Кога ще заработи най-после тол системата "}
{"url": "http://www.duma.bg/node/173943", "text": "Възможно ли е основният закон на една държава да бъде - образно казано - генно модифициран? \nНапълно е възможно, ако името на тази държава е България. \nКогато бива създавана една конституция, тя отразява дадена философия за функционирането на обществото, където тя е натоварена с ролята на основен закон. Именно тази философия намира своето кондензирано изложение в преамбюла на всяка конституция, когато има такъв. В \"Речника на чуждите думи в българския език\", издание на Българската академия на науките, София, 1982 г., за думата \"преамбюл\" е дадено нейното значение - \"уводна част ..., в която се изясняват мотивите и целта на акта\". \nКакъв е преамбюлът на настоящия основен закон на България? \n\"Ние, народните представители от Седмото Велико народно събрание, в стремежа си да изразим волята на българския народ, като обявяваме верността си към общочовешките ценности: свобода, мир, хуманизъм, равенство, справедливост и търпимост, \nкато издигаме във върховен принцип правата на личността, нейното достойнство и сигурност, \nкато съзнаваме неотменимия си дълг да пазим националното и държавното единство на България, \nпрогласяме своята решимост да създадем демократична, правова и социална държава, \nза което приемаме тази \n    КОНСТИТУЦИЯ\" Логично е да предположим,  \nче този преамбюл, създаден по-малко от десетилетие преди настъпването на новото, третото хилядолетие, неминуемо представлява нов етап в разширяването и стабилизирането на демократичните основи на държавността, в сравнение с конституциите на други страни, приети преди десетилетия, или дори с повече от вековна давност. Още по-основателно е да очакваме това предположение за демократичен напредък в преамбюла да е валидно спрямо предишната Конституция на Народна република България. \nПреамбюлът на конституцията на Съединените американски щати, в сила от 17 септември 1787 г., е: \n\"Ние, народът на Съединените щати, с цел образуване на по-съвършен съюз, утвърждаваме на правосъдието, охрана на вътрешното спокойствие, организиране  на съвместна отбрана, съдействие на общото благосъстояние и обезпечаване на нас и на нашето потомство благата на свободата, учредяваме и въвеждаме тази Конституция за Съединените щати на Америка\". \nЗабелязахте ли разликата във взаимоотношението на трите точки в триъгълника \"суверен - основен закон - представително малцинство\". \nВ преамбюла на българския основен закон изрично се подчертава, че той е създаден от едно представително малцинство, докато в конституцията на САЩ като неин създател е посочено съвкупното множество на народа. \nКонституцията на Френската република е приета на 4 октомври 1958 г. след референдум. Нейният преамбюл е: \n\"Френският народ тържествено провъзгласява своята привързаност към правата на човека и принципите на националния суверенитет, както те бяха определени в Декларацията от 1879 г., потвърдени и допълнени в Преамбюла към Конституцията от 1946 г. ...\" \nОтново творецът на конституцията е Негово Величество Народът, а не шепа индивиди. Тук става въпрос не за фактологична разлика по отношение на това, чие е \"авторското право\", а за признаване на правото на суверена като висша и последна инстанция при взимането на решения относно държавното устройство. За разлика от главозамаяните от конски дози честолюбие нашенски \"правачи на Историята\". Тук главната буква в \"история\" метафорично отразява техните амбиции за неподражаема личностна значимост. \nКакъв е преамбюлът на Конституцията на Федерална република Германия, приета през май 1949 г.? \n\"Като съзнаваме своята отговорност пред Бога и хората, въодушевен от желанието да охранява своето национално и държавно единство и да служи на делото на мира в целия свят в качеството на равноправен член на обединена Европа, германският народ в земите Баден, Бавария, Бремен, Хамбург, Хесен, Долна Саксоция, Северен Рейн-Вестафалия, Рейнланд-Пфалц, Шлезвиг-Холштайн, Вюртенберг-Баден и Вюртемберт-Хохенцолерн за установяване по време на преходния период новия ред на държавно устройство, приел по силата на своята учредителна власт настоящия Основен закон на Федеративна Република Германия.\" \nТой (народът) е действал също и заради тези немци, на които е било отказано в сътрудничество (става въпрос за населението в съветската зона, по-късно обявена на 7 октомври 1949 г. като отделна държава - Германска демократична република - бел. авт.). \n\"Германският народ в цялост призовава по пътя на свободното самоопределение да се осъществи докрай единството и свободата на Германия\". \nЗабелязахте ли  \nколко пъти е споменат германският народ  в преамбюла като творец на конституцията? Три пъти! \nИспанската конституция - основният закон на монархията, е приета през месец декември 1978 г. посредством национален референдум. А не от 400 души, самообявили се за \"момчета и момичета индиго\", тоест суперултра гении, по-умни от 8 милиона българи. \nПреамбюлът на испанската конституция гласи: \n\"Испанската нация, желаейки да установи справедливост, свобода и безопасност и да обезпечи благополучието на всички, които я съставляват, използувайки своето суверенно право, заявява стремежа: \nда гарантира демократическия строй в рамките на Конституцията и другото законодателство в съответствие със справедлив икономически и социален ред; \nда установи правова държава, която да осигури върховенството на закона като израз на волята на народа; \nда защити правата на всички испанци и народ, влизащи в състава на Испания, тяхната култура и традиции, език и институции; \nда развива културата и икономиката за обезпечаване на достоен уровен на живота за всички; \nда създаде напредничаво демократично общество и да сътрудничи с всички народи на Земята в укрепването на мирните отношения и съвместните действия. \nС тази цел се приема одобрената от Генералните Кортеси и ратифицирана от испанския народ \n    КОНСТИТУЦИЯ\" \nПринципната разлика във философиите на испанската и българската конституция веднага проличава при сравнението на членове първи, като легитимира нашия основен закон за създаден в полза на (псевдо)елита. \nЧлен 1, ал. 1 на испанската конституция гласи: \"Испания е социална, правова и демократична държава, висшите ценности на която се явяват свободата, равенството и политическия плурализъм\", тоест дефинирани са както принципите на държавното устройство, така и целите на неговото функциониране, с оглед благоденствието на испанските граждани. Докато чл. 1, ал. 1 на българската конституция има за цел да бронира местоположението на (псевдо)елита: \n\"България е република с парламентарно управление\". \nАналогично на испанския основен закон и конституцията на Федерална република Германия не само чрез своя първи член, ал. 1: \"Човешкото достойнство е ненарушимо. Да бъде уважавано и то да бъде защищавано е задължение на всяка държавна власт\", но и посредством всички свои членове до 19 включително, установява правата на германските граждани във ФРГ. Едва чл. 20 постановява вида на държавното устройство: \"Федеративна република Германия се явява демократична и социална федерална държава\". Забележителна е алинея 2 на същия член: \"Цялата държавна власт произтича от народа. Тя се осъществява от народа посредством избори и гласувания и чрез специалните органи на законодателството, изпълнителната власт и правосъдието\". \nВ българската конституция е точно обратното.      \nПърво се обяснява кой води,  (пасе!) народа в държавата - парламентът, пък после кои са статистите (стадото!) в миманса, чрез алинея 2 на чл. 1: \"Цялата власт произтича от народа. Тя се осъществява от него непосредствено и чрез органите, предвидени в тази Конституция\". \nНо основният закон на България не е създаден от тогавашния неин (псевдо)елит върху принципа \"На гол тумбак сребърни пищови\". Съвсем не! Цялата ни Конституция, както и останалото законодателство са пропити от идеята за осигуряване на бонуси за индивидите в управленската сфера. Затова от предишната Конституция на Народна република България са изпратени по дяволите не само философията й, отразена още в нейния преамбюл: \"НИЕ, гражданите на Народна република България ...\", не само методът за одобрението на основния закон - чрез всенароден референдум, но и окончателно я генно модифицират, като премахват от нея чл. 7, ал. 1: \"Народните представители и съветниците са отговорни и се отчитат пред своите избиратели. Те могат да бъдат отзовавани и преди срока, за който са избрани\", както и чл. 128: \"Съдиите и съдебните заседатели са изборни. Те могат да бъдат отзовани и преди срока, за който са избрани\". Ето как основна идея на демократичното устройство на държавното управление е натикана под катинар в карцера - идеята за възвратимост от страна на суверена на делегираните от него властови пълномощия, когато той по една или друга причина не е доволен от начина, по който функционира дадено лице на публичен пост. \nИ не само отзоваването е премахнато  \nВ чл. 9, ал. 2 от Закона за пряко участие на гражданите в държавната власт и местното самоуправление, са обстойно възпрепятствани с тройна телена ограда всички въпроси, които суверенът няма право да решава, понеже (псевдо)елитът е преценил, че \"профанният плебс\" не е дорасъл да се бърка в решаването на съответните въпроси от обсега на държавното управление. Въпроси, които са от жизнено значение за оцеляването на (псевдо)елита като главен разпределител на парчетата от баницата, която именно суверенът му изпича. \nКакто казвали древните римляни: \"Quod erat demonstrandum (съкр. q. e. d.)\", тоест \"Което и трябваше да бъде доказано\". Ето как възможното демократично управление на държавата България, е превърнато в псевдодемокрация, която лакомо е схрускала цялата републиканска идея за обществен живот, сиреч за правото на суверена да се произнася по решенията за държавното управление пряко като последна и окончателна инстанция.   \n \t\n", "date": "2018.08.28", "title": "Трикът на псевдодемокрацията "}
{"url": "http://www.duma.bg/node/173964", "text": "В изключително усложнената обстановка с болестите по селскостопанските животни през тази година се оказва, че   на ветеринарите за имупопрофилактика. Това става ясно от писмо на Българския ветеринарен съюз, изпратено до премиера Бойко Борисов и до министъра на земеделието Румен Порожанов. Парите, които държавата дължи на ветеринарите за изпълнение на държавната профилактична програма, са 8 544 600 лв., като сумата е с 1 млн. лв. по-голяма от миналогодишната. От ветеринарния съюз заявяват, че ако МЗХГ не изплати до 3 септември парите им, започват национални протести и ще решават дали изобщо ще продължат работата си по държавната профилактична програма.     \n \t\n", "date": "2018.08.28", "title": "Ветеринарите спират работа насред чумата"}
{"url": "http://www.duma.bg/node/173946", "text": "- Вие сте видели голяма част от информацията, коментарите до момента след поредния инцидент (трагедията с автобуса при Своге-б.р.). От всичко, чуто до момента, какво смятате, че не е направено и е основна причина за този инцидент? \n- Както вече казахте вие - поредният инцидент. Защо е пореден? На нас вече ни омразна в България всяко чудо да е за три дена. Говорим едни и същи неща постоянно - за колани, за пътища, за поддръжка на автомобилите, за редовното им минаване на технически преглед, за какво ли не. Нищо, нищо не се случва. Просто съм гневен, защото този пореден инцидент можеше да бъде избегнат, тъй като чувам от средствата за масова информация, че са пратени множество жалби до държавните институции. Държавата глуха ли остана, че не можа да накара тази фирма, която не си е свършила работата, свършена крайно некачествено, да си оправи недостатъците по това строителство, което е извършила? Което според мен е една от причините за този трагичен пореден инцидент. Пак ще има панихиди, пак ще плачат майки, пак ще плачат хората, до следващия инцидент. Кога най-после държавата ще влезе в своите задължения - да се направи един централен орган, който да контролира пътното движение, да се бори с пътнотранспортните произшествия, по пътищата да се въведе ред. Сега отговарят за безопасността на движението множество институции в държавата, не знам колко са - 7, 8, 9 или 10. Всичко това трябва да се централизира. За кой ли път казвам, че в Министерството на транспорта има един отдел за разследване на аварии и катастрофи, който отдел разследва Министерството на транспорта. Защо е необходимо това? Трябва да има една агенция, да има профилактична дейност, да следи за състоянието на пътищата, състоянието на виадуктите, за всичко да има профилактична дейност. Колко пъти говорим за тези неща - нищо не се случва. \n- Г-н Илиев, скоростта на водача е 53 км в час, това беше съобщено. Завоя не знам дали го познавате на място като водач, но как ви се струва тази скорост? В действителност тя е по-висока от ограничението, което, разбираме, е 40 км, след като е било установено, че асфалтът е хлъзгав. И от вашия опит, колко пък може да бъде хлъзгав този асфалт и тази скорост от 53 км в час висока ли се оказва? \n- Има такъв момент, разбира се, но когато един водач на моторно превозно средство е зад волана и когато пътната обстановка е усложнена, когато атмосферните условия са сложни, много е трудно водачът да прецени дали е попаднал в аквапланинг, дали пътят е неравен, дали дупката е запълнена с вода. Действително има там знак, но ако тази дупка е запълнена с вода, той не може да прецени нейната дълбочина. Ние вече свикнахме с тези дупки по пътищата - по които аз пътувам, вече ги знам наизуст, те не са и сигнализирани. Но не допускам, че превишената скорост от десетина километра е основна причина за, както чувам - не съм сигурен и не мога да бъда точен, че автобусът се е подхлъзнал, може да се е получил аквапланинг, може да се е подхлъзнал наистина, ако настилката, както чувам, била много некачествена и била като пързалка. И затова смятам, че всяка институция трябва да си понесе отговорността и съм абсолютно убеден, че следователите от НСС ще си свършат качествено работата както по проверката на състоянието на пътя, на действията на самия водач и на състоянието на процесния автобус. \n- Споменахте, че вече наизуст знаете някои участъци, които са опасни. Бихте ли ги споделили? \n- Те са ясни: пътят Бяла - Русе, не искам да ги споменавам, че ще изтърва някой и после може да получа някое обвинение. Те са на много места. Тук пътувам по един път за моето село - дупка до дупка, няма един сигнал. Отделно растителността покрива знаците. Просто не ми се говори на тази тема, защото те са много и трябва да се вземат радикални мерки както за повишаване на квалификацията на водачите, така и за подобряване състоянието на пътищата, за подобряване състоянието на моторните превозни средства. Трябва да има според мен контрол, завишен и качествен контрол. Едно и също говорим за кой ли път вече и нищо, нищо не се променя за жалост. Тъжно ми е, болно ми е. \n    \n \t\n", "date": "2018.08.28", "title": "Пак ще плачат хората... до следващия инцидент"}
{"url": "http://www.duma.bg/node/173947", "text": "\n\" Няма как обществото да приеме за нормални безучастността и незаинтересоваността на служителите на АПИ\" - Появиха се коментари, че некачествен ремонт на пътя е причина за катастрофата край Своге. Според експерти от Института за пътна безопасност има разлики в плътността на асфалта, пропуквания по платното и слаба мантинела, поставена в нарушение на стандартите за отстояние. Как ще коментирате поведението на АПИ, която си \"измива\" ръцете за състоянието на трасето с фирмата, извършила ремонтите? \n- След катастрофата чухме всички институции, министри, вкл. и премиерът да обясняват, че Агенция \"Пътна инфраструктура\" и съответно Министерството на регионалното развитие са си свършили безупречно работата. Според тях  вероятните виновници за тежкия инцидент са водачът на автобуса и фирмата изпълнител на ремонта. Не мога да коментирам причините за катастрофата, тъй като за това трябва да се произнесат компетентни и специализирани органи, след като се извършат всички експертизи. Фактите обаче сочат, че АПИ е сигнализирана поне 7 пъти от РПУ и кмета на Своге, граждански организации са изпращали писма до АПИ и до Главното управление \"Пътища\", в които предупреждават, че участъкът е проблемен, че там има катастрофи, че има загинали и ранени хора. И какво правят от пътната агенция!? Пишат писма до фирмата - изпълнител и с това смятат, че ангажиментът им е приключил. И докато те си пишат писма, автобусите се обръщат и падат в дерето.  \nНяма как обществото да приеме за нормална безучастността и незаинтересоваността на служителите на АПИ. Най-малкото, което можеха да направят след сигналите, че участъкът е с износена настилка, поне да минат да го оребрят, с което да се подобри сцеплението. А след това да си търсят парите от фирмата - изпълнител и да си завеждат дела. Сега какво правим? Ще чакаме 6 месеца или година да се произнесе съдът, а през това време ще падат автобусите в дерето. \nСигурно вина има и фирмата изпълнител, но това ще го установят експертизите. Бесен съм, а и не само аз, от незаинтересоваността и бягането от отговорност на държавните институции. Те продължават нагло да ни обясняват и да се оправдават как добре са се свършили работата, а фактите са 17 убити и десетки ранени. Това не може и не бива да се приема като нормална позиция, на която и да е държава. \n- Кой в държавата носи отговорността за пътната безопасност?  \n- Безопасността на движението по пътищата по закон е в правомощията на МВР, респективно на министъра на вътрешните работи. Отговорност и ангажименти обаче имат пет министерства. Министерството на регионалното развитие отговаря за пътна инфраструктура, Министерството на транспорта има ангажимент за превозните средства и за тяхната техническа изправност, Министерството на здравеопазването се грижи за медицинската помощ след произшествията. А просветното министерство отговаря за обучителния процес. Радвам се, че част от нещата, за които говорим през годините, че трябва да се набляга на обучението още от ученическа възраст и че трябва да има часове по пътна безопасност, вече се правят. Отговорност за безопасността на движението носи, разбира се, и цялото общество като манталитет, като култура, като възпитание на децата. \n Винаги, когато се случи произшествие, институциите започват да правят най-различни тълкувания как хората били без колани, как автобусите трябвало да бъдат оборудвани с тях. Да, това са важни неща, но при катастрофа, при която автобусът пада от 20-30 метра в дере, с каквито и обезопасителни средства да са били хората, със сигурност последствията са тежки. Така че не може това да ни бъде успокоението и да говорим, че това е мярката, която ще реши проблема. Че ако утре приемем решение, с което да задължим всички автобуси да бъдат оборудвани с обезопасителни колани, проблемът ще бъде решен. Друг е въпросът, доколко това предложение е възможно да се изпълни. \nНо тези дебати ще ги водим, като дойде време в пленарната зала, защото сега, хвърляйки проблема напосоки, няма да решим нищо. Защото сега, добре, Бойко Борисов казва да се слагат колани във всички автобуси, но когато превозвачите тръгнат да го правят, ще видят, че това не става така изведнъж. В Европа има правила и ангажименти, които трябва да бъдат спазвани и държавата трябва да каже ясно дали е съгласна 90% от автобусния парк да бъде спрян и какво правим тогава. Или ще финансира част от инвестициите, които трябва да бъдат направени. И аз питам кой от МС координира тези министерства, когато искаме да се борим с войната по пътя. Или чакаме от произшествие на произшествие министър-председателят да ги събира и след това всеки си отива по министерствата и всичко си продължава постарому. Нужно е да се създаде специален орган, освен комисията към МС по безопасност на движението, която да започне да анализира, да казва проблемите.  \nЕкспертите ще разследват причините за катастрофата. Ще станат ясни виновните. Но пак казвам, сбъркана е системата, сбъркано е управлението на безопасността в държавата. \n- БСП отдавна настоява за нов закон за движение по пътищата, който ще намали инцидентите. Ще настоявате ли той да бъде приет възможно най-рано през новата сесия на НС?  \n- За съжаление и до ден днешен няма проект на закон, внесен в НС. Има проекти, качени по страниците на министерствата, които бяха категорично отречени от всички специалисти и експерти при т.нар. публични обсъждания. Но досега нито в транспортната комисия, нито в обществото се води дискусия по това какви трябва да бъдат промените в закона за движение по пътищата. Сега отново чувам, че след  поредната катастрофа този процес ще се катализира и по всяка вероятност документът ще бъде внесен в НС набързо през  септември. Това ще е най-грешната стъпка, която може да бъде направена, и той ще бъде приет само защото сме обещали. Час по-скоро в НС трябва наистина да се проведат задълбочени професионални дебати за това какво трябва да залегне в новите законопроекти.  \nКрайно време е държавата да има политика за справяне с това бедствие, защото само за това лято има десетки загинали хора и никой нищо не прави. Говори се, че ще разделяме Закона за движение на три и то механично без никаква философия, без никаква цел, без да е ясно какво се постига, без да има ясни правила или виждания относно младите водачи. И от МВР се хвалят, че са си свършили работата, разделяйки сегашния закон. Да, но въпросът не е от 600 члена да направиш три закона по 200 члена, а да направиш така, че този закон да работи и наистина да дава резултати.  \nНо не за всички катастрофи са виновни законите, нали? Закони имаме, правилата са разписани и просто трябва да се спазват. Ясно е записано, че когато един път е опасен за движение, трябва да бъде спрян. И аз се чудя защо вчера сутринта министър Николай Нанков твърди, че трасето не може да бъде временно затворено. Съвсем спокойно движението може да бъде пренасочено в едното платно и отсечката да се ремонтира.  \nОколо 700 човека годишно загиват при пътни инциденти. Около над 10-12 хил. са ранените, голяма част от които остават с трайни увреждания. Преди 5-6 месеца стана голяма катастрофа на АМ \"Тракия\". Някой разбра ли причините за тази катастрофа? Някой направи ли анализ, за да не се случи пак такова нещо? Пак говорихме има ли мантинела, няма ли мантинела, тънка ли била, дебела ли била, но причините, фактите и до ден днешен не са ясни, вероятно няма и да станат ясни. Същото ще се случи вероятно и с тази катастрофа, но за съжаление такива са реалностите в България в момента. \n    \n \t\n", "date": "2018.08.28", "title": " Държавата бяга от отговорност за безопасността на движението"}
{"url": "http://www.duma.bg/node/173962", "text": "Неправителствената организация \"Спаси София\" алармира за фрапиращи нарушения, които правят придвижването с градския транспорт в столицата опасно. От организацията са установили, че в  много превозни средства липсват задължителните аварийни чукове и кранове, които са демонтирани, запечатани или блокирани.  \n\"Още по-притеснителен е случаят с ръчките за аварийно отваряне на вратите в пристигналите преди година зелени трамваи от Швейцария. Системите за отваряне на вратите при извънредни ситуация бяха напълно работещи, когато трамваите пристигнаха в София, но от \"Столичен електротранспорт\" са решили да ги блокират, като ги запечатат\", коментират от \"Спаси София\". Според членовете й отношението на общинското дружество към напълно функциониращата преди година техника е фрапантно и е недопустимо работещи системи за безопасността на пътниците да бъдат унищожавани по този нецивилизован начин. \nOт \"Спаси София\" питат кмета Йорданка Фандъкова и заместника й Евгени Крусев как превозните средства на градския транспорт на София минават техническите прегледи, като не отговарят на изискванията на Министерството на транспорта и какво прави ЦГМ с милионите, които получава от увеличената цена на билета и платеното паркиране. В същото време ценaта на дребно за авариен чук е около един долар.   \n \t\n", "date": "2018.08.28", "title": " \"Спаси София\": Градският транспорт на столицата е опасен"}
{"url": "http://www.duma.bg/node/173944", "text": "Преди близо две години Сметната палата направи одит как се реализират завършилите висше образование у нас и каква е миграцията на българските студенти в чужбина. Одитът установи, че в края на 2016 г. нашите студенти в чужбина са около 30 000. Сметната палата алармира, че в България липсва единна национална политика за управление на миграцията на млади хора с висше образование (т.е. за намаляването й) и нещо повече - дори няма ред и система за събиране, систематизиране, анализ и оценка на такава информация. Оттогава досега нищо не се е помръднало. Министерството на образованието и науката вдига безпомощно рамене, когато трябва да даде данни за зрелостниците, заминали да продължат образованието си навън, а на Министерството на труда изобщо не му иде наум да събира информация къде постъпват на работа завършилите висшисти. Камо ли да има някакви анализи, изводи, предвиждания, мерки. В известна степен помага Рейтинговата система на висшите училища, но тази година и тя не е с пълни данни поради конкурсни неразбории при поръчката в МОН. Затова, както винаги в последните години по това време, се лансират мерки на парче, липсата на кандидат-студенти затиска вузовете и се завърта истински ажиотаж с трето, четвърто и т.н. класирания, за да се запълнят местата за първокурсници. И се завърта едно предлагане на бонуси и екстри като в \"Била\" - тази година модата е да се \nобещават екскурзии и лаптопи за баламите които ще се навият да кандидатстват в супермаркета. И пак няма кандидати най-вече в природните науки като физика, ядрена физика и енергетика, химия, биология, филологиите, дори история (представете си!). А няма кандидати, защото за дипломирани физици, химици, биолози, пък и за историци вече у нас няма работа, да не говорим за достойно платена. Колко бъдещи физици или историци може да си намерят работа у нас? Учителите са друга тема. Но не се ли създадат производствени предприятия и поне някакви условия за хуманитаристика в България, висшето образование самичко няма начин да се справи с проблема. \nПак от две години насам министър Красимир Вълчев обявява едни похвални намерения - чрез бройките за прием, които държавата одобрява, тя постепенно да насочи висшите училища към традиционните за тях професионални направления, за да ги върне към утвърдената им специфика, в която са добри, и да намали предлагането на обучение по \"право\", да речем, в технически университети и по \"държавна сигурност\" в хуманитарни вузове. Знаем как висшите училища масово бяха наименовани университети и се напълниха със случайни, но атрактивни специалности, за да докарват пари от студентите. Видим резултат от намеренията за профилиране на висшите училища засега няма, напротив - откакто се въведоха т.нар. приоритетни направления и защитени специалности, вузовете заразкриваха нови екстравагантни курсове именно в тях. Подновените дебати около Закона за висшето образование пък в последно време се въртят активно само около това кой да яхне властта във вузовете и как те да бъдат \"приближени\" до фаворитите на политическия ни живот - любима тема и любимо щение на настоящата изпълнителна власт. \nКолкото и трудно да е обаче да се установят реалните факти, все пак се намират някои източници, откъдето може да се разбере какво всъщност се случва. По данни на НСИ, живородените деца у нас всяка година намаляват с обезпокоителни темпове. Ако през 2010 г. са се родили 75 513 българчета, през 2017 г. те са 63 955 - с около 12 000 по-малко -  отрицателен рекорд, откакто се води статистика досега. Това е неизбежно, понеже у нас намаляват жените в детеродна възраст - с по 600 000 (30%) на всеки 15 години. Основната причина е миграцията на младите семейства в чужбина, констатира НСИ. Процесът \"слиза\" вече все по-надолу - тази година дори след третото класиране в приема за гимназиите след VІІ клас останаха хиляди празни места - само в София бяха над 1600. Колко общо паралелки ще бъдат закрити, особено в професионалните училища, за които няма много желаещи, ще стане ясно наесен, понеже срокът за кандидатстване в някои от тях е удължен до 10 септември. \nОще през 2014 г. се заговори за това, че местата за прием на първокурсници във вузовете са повече от завършващите средно образование и мераци да станат висшисти имат и всички тройкаджии. Някои вузове се изхитряваха да приемат като \"слушатели\" дори младежи, които не са издържали матурите си, а сетне свиваха курса им на обучение с изкараната в \"слушане\" година. Тогава МС започна по малко да намалява приема - първо с 12%, после - с 8%. Но твърде козметично, защото и децата намаляват, и картината не се промени особено, продължиха да остават хиляди свободни места за прием. \nЗа 2018/2019 г. държавата планира да субсидира обучението на 45 918 студенти в 37 държавни висши училища и това означава около 200 души на държавна издръжка в повече от миналата година. Срещу заплащане пък в държавните университети са разрешени 10 692 места, от които 6677 - за зрелостници. В частните вузове, които миналата година запълниха приема си наполовина, има леко намаление, като за тях са предвидени 14 340 нови студенти, от които 9350 след средно образование. Така общо местата за нови студенти - финансирани от държавата или приети срещу заплащане в държавните и в частните вузове, са 70 950. Завършващите средно образование са малко над 56 700. Явно отново ще има по 4-5 класирания, докато бъдат приети всички, преминали заветния праг \"среден 2.50\". В момента висшите училища чакат да минат и поправителните матури, които започват днес, та белким се появят още кандидати. А в това време МОН и МС се занимават с откриването на нови филиали на университетите ни из страната! Някои ректори пък мечтаят да приватизират държавните висши училища! Кой къде го стяга чепикът! И като ги приватизирате (за жълти стотинки като всичко друго) - какво? Ще намерите български студенти да ви плащат или ще помогнете с нещо на България?  \nНеотдавна от министерството се похвалиха, че това лято легализиране на зрелостните си дипломи за чужбина са поискали по-малко абитуриенти. Новината бе предварителна и очевидно силно преувеличена. Данните на няколкото частни фирми у нас, които са занимават с рекламиране на западни вузове и с набиране на български студенти за тях (няма фирми, които привличат у нас кандидати за българските вузове), съобщават, че например за Англия желаещите ще бъдат поне с 200 повече от миналата година. Великобритания обяви преди няколко месеца, че въпреки \"Брекзит\", студентите от страни на ЕС запазват всичките си права и достъп до стипендии на острова. А напоследък за Албиона заминават по около 1600 деца годишно и сега нашите студенти там са над 6100. Сред най-предпочитаните дестинации са също Германия, все повече - Дания и Холандия. 19% от випуските бягат да учат другаде \n   \nПо груби данни от фирмите посреднички, всяка година към западни вузове се насочват по около 10-11 хиляди завършили гимназия млади българи (около 19% от випуските!). \"Осъществяват мобилност\", както изрече наскоро една шефка на регионално управление на МОН. Еднопосочна мобилност. Ако тенденцията и сега е същата, колко от тези 56 700 зрелостници от тазгодишния випуск ще останат да кандидатстват за български висши училища? Около 45 000. А колко са местата за прием у нас вече видяхте. Според специалисти няма такава държава - във Великобритания 47% от завършващите гимназия влизат в университет, в Германия - малко над 50%, в Холандия - между 30 и 40%. А у нас - куцо и сакато. Пък после - висшистите ни били нефелни! \nТук не мога да се въздържа да не цитирам една българка, която явно има афинитет към университетската тапия - завършила бакалавър по икономика на туризма, сетне магистър по \"европейски проекти\" (каквото и да значи това). Силиконката Джулиана Гани неотдавна пусна откровенията си в медиите: \"Записах тези специалности, защото винаги съм вярвала, че един уважаващ себе си човек трябва да има висше образование. Все тая дали ще работи по тях, но за собствено удовлетворение!\" Жената обича големите деколтета, сега намалила устните си, а от есента става... преподавател - ще преподава мода във Висшето училище по агробизнес и развитие на регионите в Пловдив. Какво знаете вие, г-н министър?! \nА само в скоба напомням какво се случва, когато така постъпилите студенти завършат обучението си във вузовете и доколко остават да работят у нас. По данни на МВР и Агенцията по заетостта от 2011 до 2016 г. в чужбина са се реализирали 11 554 българи висшисти, а у нас работа са получили за същото време 1940 чужди граждани. Особено опасно е положението при медиците - една трета от дипломираните у нас напускат страната. Някои ректори предлагат обучението по държавна поръчка с държавни пари да се обвързва със задължение за работа в България след завършването поне за няколко години. Министър Вълчев обаче смята, че това ще отблъсне допълнително младите от кандидатстване във вузовете, пък и те искали да имат свобода в реализацията. Аз пък искам данъкоплатецът, като издържа държавните вузове и студентите в държавната поръчка, да знае, че го прави за развитието на България, а не на Англия или Германия. Варианти има. Може да се варира например с таксите. Някои вузове и сега поемат инцидентно част от таксите за някои специалности, но трагичната демографска ситуация налага държавна политика по този проблем. Според Конституцията ни висшето образование е безплатно при определени условия. Защо в тези условия да не влиза ангажимент за работа в страната след завършването? Иначе сиромашка България финансира образование, за да дарява кадри на богатите държави. И не сме във Възраждането, та те да се връщат. \nПреди близо две години Сметната палата констатира, че в България липсва национална политика за управление на миграцията на млади висшисти и дори няма система за събиране на данни, камо ли за анализ, от който да произтекат адекватни мерки. Както ги нямаше политиката и системата, така ги няма и сега. Затова пак няма да ги има от тази есен нови 11 000 млади българи... \n    \n \t\n", "date": "2018.08.28", "title": " Образованието ни дарява кадри на богатите държави "}
{"url": "http://www.duma.bg/node/173963", "text": "Разследващи и жандармерия влязоха в сградата на \"Трейс груп\" в столичния кв. \"Лозенец\" вчера. Както ДУМА вече писа, тази фирма е извършвала ремонтните дейности на трасето, на което се случи тежката катастрофа с автобус край Своге. За поправката на пътя дъщерната \"Трейс Своге\" е прибрала близо 23 млн. евро. \nСлед извънредна среща в МС на министри, прокуратура и АПИ стана ясно, че отговорност за инцидента ще се търси и от изпълнителя на ремонтните дейности. От думите на главния прокурор Сотир Цацаров и регионалния министър Николай Нанков стана ясно, че сигнали за некачествената пътна настилка, компрометирани мантинели и срутвания са подавани до институциите многократно. От АПИ сложили знак за ограничение на скоростта и след многото жалби поискали от \"Трейс\" да отстрани нередностите. Въпреки указания срок до 15 август, това не се случило, до инцидента обаче и АПИ не е предприела нищо срещу бездействието на изпълнителя. \nВчера следователите изнесоха документация на фирмата от столичния офис на \"Трейс\", стана ясно, че служителите са оказали пълно съдействие на разследващите. \nЗа днес бе планирана и пресконференция на компанията майка \"Трейс груп\", но заради разследването тя бе отменена вчера следобед. \nМеждувременно в интервю за \"Дарик\" председателят на Надзорния съвет на холдинга Николай Михайлов подчерта, че не строителната фирма, а АПИ определя как да се ремонтира и строи пътят София-Своге. Аз не одобрявам изграждането на бордюри до пътното платно, особено в такъв рисков участък, където стана катастрофата, допълни Михайлов. Според него при запрашаване на пътя, а след това и при дъжд, мръсотията, която се събира край бордюра, може да намали допълнително сцеплението между гумите и пътното платно. \nМихайлов потвърди, че ремонтът на пътя София- Своге е извършен от дъщерната фирма на холдинга \"Трейс Своге\". От края на юни обаче фирмата е закрита, а капиталът е прехвърлен в друго дружество. Стана ясно, че това е \"Си Билд България\" ЕООД. \nПо думите на Михайлов в договора за ремонт на въпросния път няма изискване какво трябва да бъде сцеплението на трасето. \"Има един голям проблем, защото този път е правен по критериите и нормативните документи за второкласен път, като се е имало предвид, че не е толкова натоварен по времето, когато са правени проектите. Ако строителят е направил пътя преди четири години, проектите са правени няколко години преди това. Разбирате ли, откакто е правен проектът, заданието за този път, може би са минали поне 7-8 години. Тогава са заложени съвсем други критерии\", оправда се той. Според него трябва да се променят критериите за строителство, особено след климатичните промени в последните години и честите обилни валежи, които също се отразявали на пътната настилка. \nКъсно в неделя от \"Трейс\" разпространиха позиция, в която отрекоха да носят вина за инцидента. Те прехвърлиха отговорността към фирмата, наета от държавата за поддръжка на трасето след официалното приемане на завършения ремонт. \nСпоред фирмата асфалтовата настилка е положена през 2014 г., а пътят е пуснат в експлоатация още същата година. Уточняват, че гаранционните срокове започват да текат от датата на подписване на Акт 16, което се е случило през 2016 г. От \"Трейс\" обаче отказват да вземат отношение как е поддържан пътят след приемането му. Те уточняват, че АПИ избира фирма, която да осъществява тази задача. \"Нашият ангажимент е единствено свързан с дефекти, които се появяват по трасето в гаранционния двегодишен срок. Установените дефекти за този 4-годишен период не са определящи и възпрепятстващи движението\", оправдаха се от компанията. \n\"Трейс груп холд\" АД е сред най-големите получатели на обществени поръчки, според запознати за последните години е спечелила над сто обществени поръчки на стойност около 1 милиард лева. Oбвинихa шофьора на автобуса за превишената с 13 км/ч скорост Шофьорът на катастрофиралия край Своге автобус вече е привлечен като обвиняем от Окръжната прокуратура в София. Григор Григоров е обвинен, че на път 2-16, при управление на автобус МАН, с посока на движение Своге-София, е нарушил правилата за движение по пътищата - чл. 21 ал. 2 от Закона за движение по пътищата: \"При избиране на скоростта на движение на водача на пътно превозно средство е забранено да превишава 40 км/ч, сигнализиран с пътен знак В 26\". Припомняме, че главният прокурор Сотир Цацаров обяви, че катастрофиралата машина е превишила скоростта с 13 км/ч. Според обвинението по непредпазливост Григоров е причинил телесни повреди и смъртта на 17 лица, а случаят е особено тежък. \nПовдигането и предявяването на обвинението е станало късно следобед в неделя. Шофьорът е задържан за 72 часа, до определяне на постоянна мярка за неотклонение. Задържането се изпълнява в условията на болнично заведение, където Григоров е на лечение. След инцидента той бе поставен под полицейска охрана, тъй като опитал да се самоубие. \n\"Следователи осъществяват изземване на относими към разследването документи от МРРБ, Агенция \"Пътна инфраструктура\", Агенция \"Автомобилна администрация\" и търговското дружество - изпълнител на ремонта на пътния участък\", завършва съобщението от прокуратурата. \nВ неделя Цацаров обяви, че Националната следствена служба поема разследването. Той даде да се разбере, че ще се проверява как е изпълнен ремонтът на трасето, обект на анализ ще бъдат и действията на институциите, приели проекта без забележки, както и реакциите им след множеството сигнали за некачествения асфалт и компрометирания път. \nЧак след тежката катастрофа Нанков се задейства Едва след тежкия инцидент, при който загинаха 17 души, министърът на регионалното развитие и благоустройството Николай Нанков обяви, че държавата ще съди \"Трейс\". \nОт телевизионно участие на Нанков стана ясно, че асфалтът на проблемното трасе е положен през 2011 г., приет е без забележки от 20-членна комисия през 2016 г. Притеснително било, че само няколко месеца по-късно започвали многобройните сигнали за зачестили ПТП. Нанков заяви, че нарочна комисия, проучваща трасето, е констатирала през март 25 точки на нередности, предписанията така и не са изпълнени. \n\"След като по институционален ред не се решават проблемите, тогава се отива към съдебно решение. АПИ е ангажирана с отстраняването на пороците, дори когато са констатирани от МРРБ. Както и поставянето на самите знаци на съответните участъци, с концентрация на ПТП\", посочи регионалният министър. \n\"Не може обаче да се спре път, който е абсолютно безалтернативен. Затова колегите от АПИ и от \"Пътна полиция\" са предприели действия за ограничаване на скоростта. Има 22 проблемни точки по този път край Своге\", безпомощен е Нанков.     \n \t\n", "date": "2018.08.28", "title": " Разследващи влязоха в сградата на \"Трейс груп\" в София  "}
{"url": "http://www.duma.bg/node/173959", "text": "На специален референдум жителите на садовското село Катуница ще решат дали искат на територията на населеното място да има добив на инертни материали. Миналата седмица Общинският съвет в Садово насрочи дата за допитването - 13 октомври. \"Против ли сте органите на местното самоуправление и местната администрация в Кметство Катуница и Община Садово да издават и съгласуват всякакви административни актове и разрешения от компетентността си, включително за изграждане на сгради на основно застрояване и за поставяне на преместваеми обекти във връзка с концесия за добив на строителни материали - пясъци и чакъли от находище \"Кацара\", участък \"Кацара 2\" в землището на с. Катуница, община Садово?\". \nРеферендумът е по инициатива на БСП и на общинските съветници от левицата. Въпросът е съобразен и с правомощията на местната власт. За ДУМА председателят на ОбС в Садово Атанас Телчаров коментира, че общината не иска да се меси в решенията на МС, нито на съдебната власт, но с референдума се надява да покаже какви са настроенията в района. По думите му вследствие на аналогични дейности през годините на територията на Катуница вече са унищожени над 1000 декара земеделски площи, а подпочвените води, които са основен източник за напояване от зеленчукопроизводителите, вече са спаднали драстично. \nСложният въпрос за референдума е формулиран след бюрократичния вакуум, в който бяха поставени местните. Както ДУМА вече писа, още през септември м.г. общинските съветници от различни политически сили се обявиха срещу намеренията за допълнителен добив на инертни материали. Общинският съвет в Садово определи като \"недопустимо разкриването на нови концесионни площи\" и настоя за по-строг контрол от компетентните институции във връзка с незаконния добив в района. \nВъпреки позицията на ОбС и кметове от района, многобройните жалби, предупреждения и становища на 9 февруари 2018 г. по предложение на енергийния министър Теменужка Петкова Министерският съвет разрешава добив на подземни богатства от находище \"Кацара\", което се намира в землищата на садовското с. Катуница и на още три села. Общинският съвет на БСП в Садово упълномощи съветниците и кметовете си да направят всичко по силите си, за да спрат 35-годишната концесия. \nОчаква се и резултат по обжалването срещу решението на кабинета за добива на инертни материали и срещу ОВОС на пловдивската РИОСВ, с която концесията е разрешена. Най-вероятно обаче задвижване на съдебната сага ще има след края на допитването. \nВ допълнение кметът на Катуница Красимир Юруков и кметът на община Садово Димитър Здравков са подавали многобройни сигнали за незаконен добив на инертни материали. Местните твърдят, че от години багери копаят дъното на река Чая. Всичко се случва в опасна близост до депото за утайки на пловдивската пречиствателна станция. Техниката мистериозно изчезва всеки път, когато има сигнал до контролните органи. \nДори и през последния месец местни жители са алармирали, че незаконният добив продължава. За да оползотворят курсовете си, камиони дори докарвали боклук, който изсипвали в дупките, изровени след добива на материали. Договорът, одобрен от МС, е в полза на \"Арт Принт\" ЕООД. Управител на дружеството е Константин Филипов, син на Илиян Филипов - собственик на транспортния гигант ПИМК ООД. Слухове твърдят, че фирмите се ползват с благоволението на управляващите, затова и местните се притесняват дали някой ще обърне внимание на протестите им. \nБизнесът на ПИМК ООД започва с производство на снаксове. Постепенно Илиян Филипов и съдружникът му Пенко Несторов започват да купуват камиони, с които да извозват продукцията си. За близо 20 г. ТИР-овете им са над 1200, а бизнесът на компанията е най-разнообразен. Имат концесии за добив на трошляк и баластра, кандидати са за концесията на пловдивското летище. Миналата година получиха за 27 г. интермодалния терминал в Пловдив. Кандидатстват по обществени поръчки за добив на инертни материали, доставка на медицинска техника и оборудване, строителство на жилищни сгради и др. Медийни публикации твърдят, че моторната шейна, с която катастрофира транспортният министър Ивайло Московски, е била на шефа на ПИМК. Слуховете допълват, че при инцидента Московски е почивал в хотел на Филипов. Както ДУМА писа преди няколко месеца, голяма част от земята в местността Кацара представлява частни имоти, в които най-често се отглеждат жита и слънчоглед. Собствениците на земи на територията на инвестиционното предложение са силно обезпокоени от евентуалните последици от реализирането на проекта и от потенциалната заплаха за унищожаването на стотици декари плодородна земя в Тракийското поле. Местните производители подозират, че ако започне да се копае до нивите им, това ще повлияе на подпочвените води, ще намали плодородността на земята и цената на продукцията и имотите им. \nИма и доклад от главния специалист \"Екология, транспорт и земеделие\" Атанас Иванов, в който се цитира становище на садовския кмет с дълъг списък от мотиви срещу подобна концесия в Кацара. \nВ района има поне 4 места, на които се добиват инертни материали. Не виждам какъв е икономическият смисъл от разкриване на още една концесия, още повече че държавата не си влиза във функциите, коментира за ДУМА Атанас Телчаров. Той отбеляза, че твърде дълго време нито една институция не взема отношение за незаконния добив в района. Според него нова концесия само ще задълбочи съществуващите проблеми.   \n \t\n", "date": "2018.08.28", "title": "На 13 октомври Катуница решава за добива на инертни материали  "}
