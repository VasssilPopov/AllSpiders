{"url": "http://www.duma.bg/node/175514", "text": "Фермата на стопаните в Болярово, които едва във вторник допуснаха ветеринарите да вземат проби, не отговаря на никакви изисквания и вероятно статут й ще бъде отнет. Това обяви вчера по Нова телевизия министърът на земеделието Румен Порожанов. БАБХ съобщи, че по време на заседание на Областната епизоотична комисия в Ямбол лекият автомобил на ветеринарните власти е бил обграден, блъскан и надраскан с пирони от провокатори. На срещата са били обсъдени мерки след смъртта на 11 животни във въпросното стопанство на Христо Христов, сина му Тодор и снаха му Ана в Болярово, където беше установена чума по дребните преживни животни. В продължение на два месеца те не допускаха ветеринарите да вземат проби. Порожанов каза вчера, че още първите проби за чума са били съмнителни. След като от петък са умрели 11 животни, служителите са били допуснати да вземат проби само от едно животно. Задължително е да се вземат кръвни проби от самото стадо, в противен случай поведението на стопаните би блокирало вдигането на забраната за отглеждане на животни в района, стана ясно от думите на министъра.   \n \t\n", "date": "2018.09.20", "title": " Отнемат статута на животновъден обект на фермата в с. Болярово"}
{"url": "http://www.duma.bg/node/175521", "text": "Едва 2,2% от българите предпочитат да се придвижват с влак. Това показват данни от анализ на Евростат по повод Европейската седмица на мобилността. Данните са за 2016 г. Най-много пътуват с влак в Австрия - 12%, Холандия - 11%, и Франция - 10%. Средният дял на пътуванията с влак в ЕС е 7,7%. \nПрез 2016 г. 83,7% от българите са предпочели да използват автомобила си за пътуване. Пътуванията с автобус са 14,1%. \nВ Европейския съюз най-много пътуват с кола хората в Литва - 90%, Португалия - 89%, и Великобритания - 87%. С автобус пътуват най-често в Унгария - 22%, Кипър - 19%, и Естония - 18%. За целия ЕС най-много хора се придвижват с кола - 82,9%, с автобус се движат 9,4%.   \n \t\n", "date": "2018.09.20", "title": "Само 2% от българите предпочитат да пътуват с влак"}
{"url": "http://www.duma.bg/node/175520", "text": "Продажбите на нови автомобили в страните от ЕС скочиха с 31,2% през август, като достигнаха 1,1 млн. бройки, показват данните на Асоциацията на производителите в Европа (АСЕА). Ръстът е нетипичен за един от най-слабите за търговците месеци, но обяснението е във влязлото от 1 септември задължение всички продавани коли да са тествани с новия цикъл за разхода на гориво, известен като WLTP. Това е накарало производителите и търговците да пуснат с голяма отстъпка в цената през август автомобилите на склад, които не са тествани по него. За България през август ръстът в продажбите е 23,2%, а сделките са 2887. \nЗа първите осем месеца на годината търсенето на нови коли в страните от ЕС се е повишило с 6,1% до 10,8 милиона бройки. От големите пазари ръст има в Испания - с 14,6%, Франция - с 8,9%, и Германия - с 6,4%, а спад в Италия - с 0,1%, и във Великобритания - с 4,2%.     \n \t\n", "date": "2018.09.20", "title": "С над 30% скочиха продажбите на коли в Европа "}
{"url": "http://www.duma.bg/node/175516", "text": "Ветеринарните власти откриха овца, заразена с бруцелоза в стадото на частен стопани в село Вуково, община Бобошево, област Кюстендил, съобщи Българската агенция по безопасност на храните (БАБХ). Паразитното заболяване е опасно не само за животните, но и за хората. То се предава чрез контакт с болни животни или с необработени продукти от тях. Причинителят на инфекцията се открива в месото и млякото на заразените животни. \n Овцете и козите с положителни проби за бруцелоза подлежат на незабавно умъртвяване по хуманен начин и обезвреждане, съгласно Европейското законодателство, подчертаха от БАБХ. Млякото и млечните продукти в обекта с положителна проба също ще бъдат унищожени. \n Заразата е открита при изпълнението на националната програма за профилактика, надзор, контрол и ликвидиране на болестите по животните и зоонозите в България. БАБХ забрани придвижването на едри и дребни преживни животни, както и на еднокопитни към и от животновъдните обекти в село Вуково, с изключение на животните, предназначени за незабавно клане. \n Прави се инвентаризация на всички едри и дребни преживни животни, а също и на еднокопитни на територията на ОДБХ - Кюстендил. Данните се отразяват във Ветеринарната информационна система. Проследява се движението на дребни преживни животни от село Вуково. Организирано е взимане на проби за серологично изследване за бруцелоза на всички едри и дребни преживни животни в селото. Във Вуково сега се отглеждат 28 овце и 21 кози.    \n \t\n", "date": "2018.09.20", "title": " Засякоха бруцелоза в кюстендилското село Вуково"}
{"url": "http://www.duma.bg/node/175515", "text": "Официалните данни показват, че  през 2018 г.  изоставените трайни насаждания и на масивите от земи, които не са обработвани повече от пет години, са се увеличили. Необработваните площи са достигнали 1,94 млн. декара. За сравнение - преди година изоставените парцели са били с над 16 хил. декара по-малко. Най-висок е процентът на необработваемите земи в областите Плевен, Враца, Благоевград и Пловдив. В по-голямата си част пустеещите земи са собственост на хора, които са в чужбина, живеят в София или в другите големи градове и поземлените им активи са на над 100 км разстояние от дома им. Голямата част от притежателите нямат физическа и финансова възможност да обработват парцелите или не се занимават със земеделие, тъй като имат други професии. Според проучване на компанията за управление на земеделски активи  \"Агрион\" собственици на земеделски земи са предимно хора над 55 години. Размерът на притежаваната от тях земя е средно около 20 дка, които обаче са разхвърлени в различни землища. В повечето случаи парцелите са раздробени на малки части от наследници и за тях често се водят съдебни спорове. \nНавлизането в есенния сезон активизира пазара на земеделски земи в България. След прибирането на реколтата все повече собственици на ниви проучват пазара, за да продадат парцелите си или част от тях, отчетоха експерти по недвижимите имоти. Скок в сделките със земеделска земя през последните седмици се отчита и от нотариуси. Очакванията са, че традиционно бум на покупко-продажбите ще има в края на септември и през октомври. \nСпоред обобщените данни на брокерите на недвижими имоти към момента за продажба са обявени около 870 хил. дка земя в цялата страна. Броят на собствениците, които искат да сключат сделка за притежаваната от тях земя, надхвърля 58 хил. души. \nНай-честата причина продажба на земеделски имоти продължава да е необходимостта от свежи пари за посрещане на непредвидени плащания, свързани със здравето на собствениците. Съществен е и делът на притежателите, които са решили да продават, тъй като не обработват парцелите си. По-голямата част от тях нямат възможност самостоятелно да се грижат за земите си или не се интересуват от земеделие и затова оставят нивите си да пустеят.     \n \t\n", "date": "2018.09.20", "title": " Пустеещите земи се увеличават"}
{"url": "http://www.duma.bg/node/175519", "text": "Със спад на цигарената контрабанда у нас от 5.8 на сто през първото тримесечие на 2019 г. до 4.7 процента в края на юни, която се дължала на редица удари срещу незаконното производство и търговия на тютюневи изделия както у нас, така и в чужбина, се похвали премиерът Бойко Борисов. В сряда той традиционно участва в станалото редовно представяне на резултатите от извършван анализ на изхвърлените опаковки от цигари, за да се установи делът на нелегалните марки. \nСпоред министър-председателя успехът се дължи на откритите четири фабрики за нелегални цигари - \"свалихме под пет процента контрабандата на цигари, а по същия начин се работи срещу незаконното производство и търговия с алкохол, горива, захар и месо\". Разбиването на незаконните цигарени фабрики, една от които се оказа, че се държи от алкохолния бос Миньо Стайков, заради което той е в ареста, обаче се случиха през август, докато представените данни са до края на юни. \nБорисов акцентира върху това, че акциите срещу контрабандата вкарвали пари в бюджета и били \"директен удар срещу корупцията, защото за подобни производства е задължително да има полицай, митничар, прокурор и, разбира се, политически чадър\".  \"Тези пари десетилетия наред замърсяваха политическата среда\", каза още премиерът. Сега отивам на Европейски съвет и там е хубаво да се отчете, че сме на първо място в Европа по ниското ниво на контрабандата и по брой заловени и осъдени трафиканти на хора, посочи още той и обобщи, че \"контрабандата ощетява фиска на всяка страна, а нелегалната имиграция е огромен проблем за цяла Европа\". Борисов разказа още, че през последните няколко години страната ни е участвала и подпомогнала разкриването на 16 нелегални фабрики за цигари в Европа. \n    \n \t\n", "date": "2018.09.20", "title": " Борисов пак се похвали за контрабандата на цигари "}
{"url": "http://www.duma.bg/node/175518", "text": "Заради престоящо преструктуриране на държавното дружество \"Напоителни системи\", което е под шапката на Министерството на земеделието, храните и горите (МЗХГ), и години наред е в лошо финансово състояние, предстоят масови съкращения, научи ДУМА. \nПреди ден оризопроизводители от Пазарджишко изразиха опасенията си, че заради предстоящото преструктуриране в държавното предприятие ще бъде закрит на клонът \"Тополница\" в Пазарджик. Според тях това ще доведе до унищожаване на един от най-големите оризопроизводителни райони в страната. Оризопроизводителите от региона обясняват, че до момента не са имали проблеми при работата си с \"Напоителни системи\" - клон \"Тополница\". До тях обаче достига информация, че той ще бъде закрит. Според Иван Мушев може да се очакват проблеми със сключването на новите договори за напояване за следващата година. Заради това оризопроизводителите обмислят протести. Те призовават зърнопроизводителите и производителите на зеленчуци да ги подкрепят в техните искания. \nЧули сме, че ще има уволнения, заради преструктурирането в \"Напоителни системи\", но досега нямаме никаква официална писмена информация. Чува ли сме също, че от 14, клоновете ще станат 10 или 9, вероятно има и анализ на всичко, което се готви, но нищо повече, обясни пред ДУМА председателят на Федерацията на независимите синдикати в земеделието (ФНСЗ) Светла Василева. \nЗа пазарджишкия клон \"Тополница\" тя каза, че най-вероятно не става въпрос за закриване, а за прехвърляне. Василева обясни, че при вливането на \"Тополница\" в друг клон, той няма да изчезне, но, според нея, това не е правилно решение. Това е един клон, който през годините се издържа сомостоятелно от приходите от оризопроизводителите. \nНикой от МЗХГ досега не се е мотивирал пред синдикатите и заради това те са поискали подробна информация. Досега обаче не им е предоставена писмена информация за преструктурирането, което трябва да стане най-малко два месеца преди извършване на промяната, както и за предстоящи масови уволнения, което трябва да стане 45 дни преди уволнението, за да започнат консултации със синдикатите. Не съм убедена, че това ще доведе до стабилизация, тъй като дружеството има големи задължения, а обезщетенията, които са договорени в КТД, не са малки - от 5 до 8 работни заплати, заяви Светла Василева. Синдикатите имат и сигнали за упражнен натиск над работниците в клонове да си вземат неплатен отпуск или да преминат на половин работен ден, за да се стабилизирало финансовото състояние на дружеството. \nЗа днес синдикатите имат насрочена среща със Съвета на директорите на \"Напоителни системи\", на която се надяват да получат подробна информация за готвеното преструктуриране както и отговори на редица въпроси. В такива случаи обикновено стигаме до сключване на споразумение, обясни Василева.      \n \t\n", "date": "2018.09.20", "title": " Готвели масови съкращения в \"Напоителни системи\"  "}
{"url": "http://www.duma.bg/node/175492", "text": "Саундтракът към новия филм \"Бохемска рапсодия\", посветен на легендарната група \"Куин\" (\"Queen\"), излиза на 19 октомври, седмица преди лентата. За първи път записи от уникалното шоу на бандата от концерта \"Live Aid\" на стадион \"Уембли\" са включени в албум - в чест на великата британска четворка, нейната музика и изключителния й вокалист Фреди Меркюри.  \nОсвен неиздаваните концертни изпълнения на вечните класики \"Radio Ga Ga\", \"Hammer To Fall\" и \"We Are The Champions\", саундтракът включва и други редки лайв записи на емблематични за \"Куин\" парчета, нови версии на стари любими песни и селекция от някои от най-изтънчените студийни записи на бандата. Сред тях са най-големите хитове на групата, включително 11 вечни сингъла, изкачили се до #1 в класациите в цял свят. \nВ актьорския състав на филма \"Бохемска рапсодия\" влизат Рами Малек в ролята на Фреди, Гуилям Ли като Брайън Мей, Бен Харди като Роджър Тейлър, Джо Мацело в ролята на Джон Дийкън и Луси Бойнтън, която ще се превъплъти в Мери Остин - дългогодишната партньорка на Меркюри.   \n \t\n", "date": "2018.09.20", "title": "Пускат саундтрака на филм за \"Куин\""}
{"url": "http://www.duma.bg/node/175494", "text": "За четвърта поредна година Русе ще бъде домакин на \"Стара хартия за нова книга\". Националната екоинициатива ще акостира в дунавския град на 23 септември между 10 и 14 ч. на пл. \"Свобода\". Всеки, който донесе 5 кг хартия за рециклиране с помощта на възрастен придружител, ще получи книжка по избор. А всички малки ентусиасти, които предадат допълнителни 5 кг, ще бъдат възнаградени с новото издание \"Грийн тийн\", публикувано специално за благотворителната кауза. \nВече три поредни години дунавският град е сред рекордьорите на \"Стара хартия за нова книга\" - общо 5650 деца от Русе са предали 32 тона ненужни вестници и картони и така са спасили от изсичане 416 дървета. В замяна малчуганите са получили над 7500 нови книги. \nОрганизаторите т.г. отново са подготвили специална програма за малките екоактивисти. Всички участници в събитието ще се насладят на спектакъла \"Цирк\" от \"Театъра на приказките - София\". За настроението на присъстващите ще се погрижат детска вокална група \"Слънце\" и вокално студио \"Слънчеви ноти\" с ръководител Наталия Константинова, фолклорна танцова формация \"Здравец\" с главен художествен ръководител Димитър Донев, детски юношески фолклорен ансамбъл \"Зорница\", формация за модерен балет \"Мираж\" с художествен ръководител Наталия Томова, школа за народно пеене с диригент Светлана Недкова. Викторина, вдъхновена от литературната тема на кампанията \"Хрониките на Нарния\", и екоигра ще донесат на всички малчугани допълнителни изненади. \nКампанията вече мина през градовете Бургас, Хасково и София, а след Русе събитието ще се проведе в още две големи общини - в Плевен на 24 септември и в Пловдив на 29 септември.   \n \t\n", "date": "2018.09.20", "title": "\"Стара хартия за нова книга\" за четвърти път гостува в Русе"}
{"url": "http://www.duma.bg/node/175522", "text": "Подадената заради конфликт на интереси оставка на директора на Изпълнителната агенция по горите Григор Гогов е била приета от земеделския министър и на неговия пост временно е назначен заместникът му Росен Попсавов, съобщиха от Министерството на земеделието. Гогов се оттегли от поста, след като журналистическо разследване разкри, че свързана с него фирма е доставила на завишени цени колове за изграждане на оградата на българо-румънската граница срещу чумата по свинете, върлуваща в северната ни съседка. Оставката му бе приета, макар той да е бил декларирал конфликта на интереси. \nПопсавов е дългогодишен кадър на системата. В различни периоди от кариерата си е бил главен специалист, експерт, зам.-директор и директор в Районната дирекция по горите в София, зам.-шеф на горската агенция в различни периоди, както и шеф на горското стопанство \"Сливница\". Завършил е Лесотехническия университет. Обявеното за временно назначение става в момент, в който шефовете на дирекцията по горите в София и на горското стопанство в Своге - Милко Христов и Петър Петров, бяха арестувани като част от престъпна група, занимаваща се с незаконни дърводобив и търговия с дървесина.   \n \t\n", "date": "2018.09.20", "title": "Зам.-шефът на горската агенция я оглави временно"}
{"url": "http://www.duma.bg/node/175523", "text": "Възложителите на обществени поръчки задължително ще публикуват договорите за подизпълнение и всички анекси към контрактите. Освен това поетапно ще бъде въведена електронна платформа за възлагане на обществени поръчки в страната. Това стана с приемане на промени в Закона за обществените поръчки (ЗОП) на първо четене. От гласувалите 113 народни представители 97 бяха \"за\", а 16 се въздържаха. \nПо време на дебатите от \"БСП за България\" заявиха, че по принцип подкрепят електронното възлагане на обществените поръчки, но ще се въздържат при гласуването. Според левицата промените са внесени късно и изпълнителите няма да имат достатъчно време да се подготвят. Ще настояваме фирми, които не са се разплатили с държавата, не са си платили данъците, да не бъдат допускани до процедура за обществена поръчка, заяви депутатът от БСП проф. Румен Гечев. В нормативното пресъздаване и техническото изпълнение се крият опасности, които трябва да имаме предвид, каза Пенчо Милков от БСП. Той предложи системата първо да бъде тествана и тогава да се правят законодателни промени. \nВ доклада на комисията по правни въпроси се посочва, че с промените се въвежда задължителна електронна комуникация. Прецизира се кръгът на лицата, които са задължени да декларират лични обстоятелства при участие в поръчки.  \nПроменени са разпоредбите, които уреждат допустимостта на замяна или включване на подизпълнител при обществена поръчка. Предвидена е санкция за неправомерна замяна на изпълнител или подизпълнител, като се цели постигане на дисциплиниращ ефект спрямо страните по договора. \nС цел по-голяма прозрачност се въвежда задължение за възложителите да публикуват на профила на купувача договорите за подизпълнение, а в Регистъра на обществените поръчки - обявление с информация за всички допълнителни споразумения към договорите, независимо от правното основание за тяхното изменение.     \n \t\n", "date": "2018.09.20", "title": "Ще въвеждат електронно възлагане на обществените поръчки   "}
{"url": "http://www.duma.bg/node/175497", "text": "През 2019 г. се навършват 30 години от създаването на ТР \"Сфумато\". Водени от мечтата за театъра като друг живот, от \"тъга по световната култура\" (Манделщам) и засилваща се тревога за състоянието на човешкото днес - с много усилия и малко средства - не сме спрели да правим, да откриваме свой път и свой език. От десетилетия \"Сфумато\" е най-отвореното пространство за всички качествени идеи и опити на младите от всички изкуства и много националности. Работим с над 200 актьори годишно, 300 представления, десетки ателието и устойчиви модели на работа, методики, форуми и акции с фокус върху природата на артистичния импулс, артистизма като човекознание и сцената като трибуна на смисъл и истина, пишат ръководителите на театъра професорите Маргарита Младенова и Иван Добчев. От години те имат проект за разширяване на пространството, наречен \"Пристройката\", който предвижда втора зала с 400 места и \"умна\" сценична механизация; складове за декор и помещения за настаняване на артисти по време на \"Малък сезон\" (фестивал за най-младите), международни ателиета и копродукции, резиденции и репетиции. Българското Министерство на културата стои зад проекта, а в момента текат процедури по съгласувания и публични обсъждания. Поредното публично обсъждане на проекта \"Пристройката\" ще се проведе днес, 20 септември, от 18 ч. в залата на \"Сфумато\", със свободен достъп за всички, които проявяват интерес и желаят да подкрепят каузата на трупата.   \n \t\n", "date": "2018.09.20", "title": "Публично обсъждане на проекта \"Пристройката\" в \"Сфумато\""}
{"url": "http://www.duma.bg/node/175499", "text": "Писателят Продрум Димов ще гостува днес, 20 септември, от 17.30 ч. в Националния литературен салон \"Старинният файтон\" в София, ул. \"Лайош Кошут\" 34. Елена Алекова ще представи автора и новото издание на книгата му \"Мигове с Евтим Евтимов\". Рецитал ще изнесе Богдана Вульпе. \n    \n \t\n", "date": "2018.09.20", "title": " Продрум Димов гостува във Файтона"}
{"url": "http://www.duma.bg/node/175517", "text": "Земеделският министър Румен Порожанов подкрепял евентуално въвеждане на по-ниска ставка ДДС за хляба, защото това щяло да извади \"на светло\" фурните, които са в сивия сектор. Това обясни той вчера пред Нова телевизия. \"Много са аргументите \"за\" и \"против\", но Министерството на финансите трябва да направи оценка\", допълни министърът. \nПреди ден лидерът на \"БСП за България\" Корнелия Нинова заяви, че ценовият шок от поскъпването на хляба може да бъде избегнат с намаляването на ДДС върху насъщния. За това социалистите поискаха това да бъде заложено още в бюджета за догодина, като ДДС върху хляба да стане 5 процента. БСП ще настоява намаляване на ДДС не само върху хляба, но и върху основните хранителни стоки. По думите на Нинова много производители биха предпочели да излязат на светло, ако ДДС се намали от 20 на 5%.  \nНарастването на цената на пшеницата от началото на жътвата от 290 до около 350 лева е предпоставка за поскъпването на хляба, призна той. Порожанов за пореден път каза, че преговаря с всички големи търговски вериги да продават хляб без печалба, а надценката само да покрива брака и разходите в самата верига. По оценка на бранша има много сив сектор в производството на хляб и там не се плаща ДДС. Ако се намали ДДС за хляба, това е предпоставка сивият сектор да излезе на светло, но финансовото министерство трябва да направи оценка за ефекта, допълни министърът. По думите му сиренето и кашкавалът достигат до крайния потребител с около 30% надценка по данни от производителите.     \n \t\n", "date": "2018.09.20", "title": " Порожанов подкрепял намаляване на ДДС върху хляба"}
{"url": "http://www.duma.bg/node/175498", "text": "\"The Quartet\" ще изнесе концерт в Културно-информационния център на Република Македония в София (ул. \"Оборище\" 7) днес, 20 септември, от 18.30 ч. Мария Якимовска - флейта, Биляна Петровска - пиано, Динко Стипаничев - контрабас, Гоце Стевковски - барабани, ще осъществи своята първа изява в София. В програмата - камерни творби, съчетание между класическата и джазовата музика.   \n \t\n", "date": "2018.09.20", "title": "Камерен концерт"}
{"url": "http://www.duma.bg/node/175500", "text": "С премиера на спектакъла \"Сватбата на Фигаро\" ще открие днес новия си творчески сезон Драматичният театър \"Гео Милев\" в Стара Загора, информира БНР. Постановката е на Мартин Киселов по прочутата комедия на френския драматург от XVIII век Пиер дьо Бомарше. В образа на Фигаро се превъплъщава Иван Калошев, а сценографията и костюмите са дело на Мартина Варийска     \n \t\n", "date": "2018.09.20", "title": "Премиера"}
{"url": "http://www.duma.bg/node/175493", "text": "Акустично аудио-визуално шоу подготвят музикантите от \"P.I.F.\". Феновете ще имат възможност да присъстват на събитието на 13 октомври от 22 ч. в столичния клуб \"Mixtape5\". \nКакто повелява традицията, този концерт на групата също ще е абсолютно различен от предходния, и ще потопи публиката в море от нестандартни музикални и мултимедийни емоции. Сцената, която се планира да е в средата на залата, ще се превърне в техния корабокрушенски сал, от който музикантите ще представят новото си акустично шоу. А присъстващите ще бъдат океан, в който \"P.I.F.\" ще плава. Ето защо момчетата от групата приканват феновете си да сложат сини блузи, ризи и шапки и да придадат завършек на този акустичен аудио-визуален спектакъл. \nВ октомврийската вечер публиката ще се наслади на напълно обновени версии на хитовете \"Приказка\", \"Огън\", \"Вали\", \"Седем\", \"Цялото небе\" и мн.др., както и композиции, неизпълнявани на живо повече от 15 години, като \"Лебед\", \"Кой си ти\" и \"Ти\". Всички те ще бъдат специално аранжирани за акомпанимент с акордеон, тромпет, цигулки и чело. \nСъбитието ще е придружено и от нетрадиционен визуален пърформанс. На голяма светеща стъклена маса режисьорът и художник Мария Банова ще рисува с пясък в синхрон с музиката, а изображенията ще се визуализират в реално време на екрана в залата. Всеки кадър, който ще оживее пред очите на публиката, ще е уникален, защото никога повече не може да се повтори по същия начин. \nПропуски за концерта по 18 лв. се продават в мрежата на bilet.bg. Цената на място ще бъде 22 лв.   \n \t\n", "date": "2018.09.20", "title": " От \"P.I.F.\" подготвят аудио-визуално шоу"}
{"url": "http://www.duma.bg/node/175502", "text": "Почина първата жена диригент в България и почетен гражданин на Враца - Радосвета Бояджиева. Съобщението за кончината бе огласено от Елица Ткачова, внучка на маестрата. Бояджиева е родена на 10 януари 1923 г. във Враца, в семейството на видния адвокат Анто Бояджиев. Тя е първата жена, професионален диригент на оперно-симфонична музика в България, и първата жена, диригент в света, дирижирала Девета симфония на Бетовен. През 1941-1945 г. учи теория на музиката и дирижиране в Държавната музикална академия. През 1945-1948 г. е аспирант по симфонично и оперно диригентство в Ленинградската консерватория (1945-1948). Работи в Болшой театър и като асистент-диригент в Московската филхармония (1948-1949). След защитена дисертация получава званието \"Кандидат на изкуствоведческите науки\". За първи път дирижира на 23 години в Народния театър, била е диригент в Националната опера (1950-1973), създател (1973) и главен художествен ръководител (1973-1988) на Врачанската филхармония. Организира към община Враца камерен оркестър \"Враца\" (2001), който по-късно се преименува \"Радосвет\" и изнася поредица от концерти в страната. Диригентка е на симфоничните оркестри на Полша, Румъния, Италия, Белгия, Германия, Куба. Повече от 20 години преподава в Държавната консерватория. Носителка e на званието \"Народен артист\", на Почетна грамота на Министерството на културата, на \"Златен век\" на МК за принос в развитието на българската култура.  Маестрата помнеше наизуст класическите произведения и ги дирижираше без партитури. Съученичка е на Стоянка Мутафова, която казва: \"Обожавах Радосвета!\". Дирижира до 86-годишна възраст. Поклон пред светлата й памет! \n    \n \t\n", "date": "2018.09.20", "title": " Напусна ни първата жена диригент в България Радосвета Бояджиева"}
{"url": "http://www.duma.bg/node/175501", "text": "Сайтът \"Българска илюстрация\" и Столичната библиотека обединяват усилията си в сътрудничество за организирането и провеждането на Национално биенале на българската илюстрация. През октомври библиотеката ще отбележи своя 90-годишен юбилей, а сайтът ще възроди с първо издание отдавна изчезналото Биенале на илюстрацията, което навършва 50 години от първата си изложба. \n24 октомври 1928 г. се смята за рождена дата на Столичната градска библиотека. С уведомителна разпоредба на тогавашния кмет Владимир Вазов се създава общински музей с три отдела: музей, библиотека и архив. Независимо от променящата се политическа и градска среда, в последвалите години Столичната библиотека не прекъсва своята работа и играе важна роля в културния живот на София.  \nСъбитието, което дава начало на дългогодишното биенале на илюстрацията, е през  1958 г. в несъществуващата вече галерия \"Гурко\". В изложбата участват едни от най-известните художници-илюстратори - Борислав Стоев, Евгени Босяцки, Александър Денков, Любен Диманов, Любен Зидаров, Иван Кьосев, Иван Кирков. Техните произведения ще бъдат изложени в ретроспективната част на изложбата. Поканата за участие е към всички творци, които работят в сферата на илюстрацията. Ограниченията са само две - творбите да са създадени в периода 2016-2018 г. и да не надхвърлят формат 25х35 см. Срокът е до 29 септември, а изложбата ще бъде подредена от 24 октомври до 10 ноември в зала \"София\". \nТворците могат да кандидатстват всяка сряда (от 15 до 19 ч.) и събота (от 10 до 13 ч.) в сектор \"Изкуство\" в централната сграда на Столичната библиотека (пл. \"Славейков\" 4). Условията са публикувани в сайта \"Българска илюстрация\" ( ). \n    \n \t\n", "date": "2018.09.20", "title": " Възраждат Биеналето на илюстрацията в София "}
{"url": "http://www.duma.bg/node/175503", "text": "Музеят \"Борис Христов\" се приобщава към мотото на Европейската година на културното наследство \"Честване на миналото, за да се гради бъдещето!\" и посвещава няколко емблематични събития на Европейските дни на наследството, научи ДУМА от директорката Елена Драгостинова.  \nТака посетителите на софийския дом на Борис Христов ще бъдат част от онези 20 милиона граждани на Европа, които участват в събитието, в 36 държави, с над 10 150 културни прояви. В основата на септемврийската програма е заложена идеята за културното наследство като наследство, което не принадлежи единствено на миналото, а е преди всичко ресурс за бъдещето, както твърди Тибор Наврачич - европейски комисар по образованието, младежта, културата и спорта. \nНачалото в музея \"Борис Христов\" е на 21 септември с Ден на отворените врати. Както при всяко свое посещение, гостите ще могат да слушат изпълнения от богатия репертоар на великия оперен артист, да разгледат реликвите, свързани с живота и творчеството му, а от 18 ч. специално да насочат вниманието си върху интерпретациите на  Христов в неговите роли като цар в оперите \"Борис Годунов\" от Мусоргски и \"Иван Сусанин\" от Глинка. На 25 септември от 18.30 ч. ще прозвучат   \"Песните на Европа\" - 15 любими песни от 15 европейски страни. Събрани в един албум на вокалния изпълнител Христо Паскалев-Паскал и изпети на оригинален език. На 26 септември в 18.30 ч. се открива първата самостоятелна изложба \"Новородена\" на Диана Дезир. Гостите ще имат възможност да разгледат над 50 живописни картини.  На 27 септември в 18.30 ч. ще бъде излъчен филмът за Борис Христов на Ема Константинова и Георги Тошев \"Писмо от Тоскана\" - вълнуващ спомен на личности, които са познавали Борис Христов, разказ за славата и драматичния житейски път.  \nНа 28 септември от 18.30 ч. е заключителното събитие, което съчетава изложба и концерт. Дванадесет фотографски табла, събрани в експозицията \"Отдаденост\", разказват за голямата любов на Борис Христов - Пенка Касабова, основателка на детските градини в България. Сред участниците тази вечер е Виолета Цонева - член на семейството на Пенка Касабова и дарителка на музея \"Борис Христов\". На разположение на посетителите ще бъдат и малкото непродадени екземпляри от книгата \"Любов и талант\" на Пенка Касабова - най-достоверното свидетелство за младостта и творческия път на Борис Христов.   \n   \n \t\n", "date": "2018.09.20", "title": "Година на културното наследство в музея \"Борис Христов\"  "}
{"url": "http://www.duma.bg/node/175496", "text": "Първото издание на \"Sofia Game Night\" - съвместна инициатива на Гьоте-институт България и \"Game Dev Summit\", ще се проведе на 3 ноември (събота) с официален старт 18 ч. на разнообразни локации. Събитието ще постави на фокус различните аспекти на игрите - от процеса по разработване, през икономическата роля на гейминг индустрията и електронните спортове, до крайния потребител и чистото удоволствие от играта. Проявата ще представи на широката публика вълнуващата гейм индустрия и независимата сцена в България.  \nСпециален акцент в Нощта на игрите ще бъде пътуващата изложба на Гьоте-институт и музея за медийно изкуство \"ZKM\" в Карлсруе - \"Games & Politics\", която може да бъде видяна в галерия \"Credo Bonum\" от 2 до 21 ноември.   \nВ рамките на една нощ публиката е поканена да се впусне в изследване както на игровите удоволствия, така и на социалните, политическите, теоретичните, образователните и икономическите аспекти на игрите. \"Sofia Game Night\" се обръща както към професионалната аудитория - разработчиците на игри, дизайнери, стори-телъри, композитори, програмисти и др., така и към широката аудитория - без значение дали това ще бъде класическият геймър или някой, който за първи път се сблъсква с новите игри. Събитието ще смеси различните публики и ще предложи разнообразни маршрути в необятния он- и офлайн свят на игрите.  \nСофийската нощ на игрите е отворена инициатива, в която могат да участват всички, работещи в сферата на видеоигри и дигиталната развлекателна индустрия, създатели на настолни игри, независими организации и разработчици, институции, гейминг клубове, артисти и др.  \nС предложение за всякакъв тип събитие - от презентации и вечер на отворените врати до експериментални събития и турнири, може да се кандидатства до 3 октомври. Организаторите отправят и втора покана - към българските разработчици на игри, които могат да се включат в изложението \"Games made in BG\", което ще се проведе в Гьоте-институт (ул. \"Будапеща\" 1) по време на Софийската нощ на игрите. https://www.goethe.de/ins/bg/bg/kul/ser/ppr/sgn.html   \n \t\n", "date": "2018.09.20", "title": "Нощ на игрите превзема София"}
{"url": "http://www.duma.bg/node/175505", "text": "Доналд Тръмп описа председателя на Еврокомисията Жан-Клод Юнкер като \"твърд, труден човек\", който оказва натиск върху САЩ да се договори нова търговска сделка, след като Вашингтон заплаши с мита европейските автомобили, съобщи \"Политико\". \n\"Честно казано, той дойде в кабинета ми толкова бързо от Европа, че не знаех, че има самолети, които летят толкова бързо. Казах: \"Къде намерихте този самолет?\", каза Тръмп на пресконференция с полския президент Анджей Дуда. \nТръмп има предвид срещата си с Юнкер през юли, която доведе до започване на преговори между ЕС и САЩ за намаляване на търговските бариери от двете страни на Атлантика. Двете страни обещаха да не въвеждат нови мита, докато тези преговори постигнат напредък. \"Жан-Клод е твърд мъж. Той е много добър човек. Харесва ми. Но той е труден. Той е опасен. Той е човекът, който искам да преговаря за мен, но той труден, твърд\", каза Тръмп. \n    \n \t\n", "date": "2018.09.20", "title": " Тръмп: Юнкер е твърд политик"}
{"url": "http://www.duma.bg/node/175506", "text": "Освободен от поста е Ханс-Георг Маасен, директорът Федералната служба за защита на конституцията или контраразузнаването на Германия. Той ще бъде назначен за зам.-министър на вътрешните работи, предаде Дойче веле. \nПричината е лавината от критики след негови коментари за разпространено в мрежата видео от Кемниц, на което са заснети екстремисти, които гонят мигранти. Той определи записа като \"целенасочена дезинформация\".  \nКанцлерката Ангела Меркел го критикуваше, че се меси в политическите процеси, макар постът му да изключва подобна намеса. Маасен бе обвинен в неправомерно споделяне на информация с фракцията на популистката \"Алтернатива за Германия\". Става дума за непубликуван доклад на оглавяваната от него служба.    \n \t\n", "date": "2018.09.20", "title": " Меркел уволни шеф на спецслужба "}
{"url": "http://www.duma.bg/node/175508", "text": "Преговорите по излизането на Великобритания от ЕС, мигрантската криза и случаят \"Скрипал\" са основните теми на започнала вчера двудневна неофициална среща на лидерите на ЕС в Залцбург. \nНеназован източник от Съвета на ЕС предупреди, че \"не бива да очакваме пробив в Залцбург\" за \"Брекзит\". 27-те страни (без Великобритания) ще обсъдят помежду си финалната фаза на преговорите за \"Брекзит\", който трябва да бъде осъществен след по-малко от шест месеца. \"За съжаление възможен е сценарий, при който няма да бъде постигнато споразумение\", предупреди председателят на Европейския съвет Доналд Туск. \nМеждувременно Германия и Франция разпространиха общо становище, в което призоваха Полша да предприеме спешни мерки срещу съдебната реформа. Според Брюксел реформата поставя правораздаването под контрола на правителството и застрашава демокрацията в Полша. По този повод Еврокомисията започна наказателна процедура срещу Полша.         \n \t\n", "date": "2018.09.20", "title": "Европейският съвет умува за \"Брекзит\""}
{"url": "http://www.duma.bg/node/175507", "text": "САЩ няма да санкционират компаниите, участващи в строителството на газопровода \"Северен поток-2\", заяви пред журналисти Доналд Тръмп преди срещата с полския му колега Анджей Дуда в Белия дом. \n\"Нямаме намерение да правил това. Просто смятаме, че за народа на Германия е голямо нещастие, че ежегодно за своята енергия Германия ще заплаща милиарди долари на Русия\", отбеляза Тръмп. Против проекта са Полша, Украйна и Прибалтийските държави. На свой ред Дуда заяви след срещата си с Тръмп, че се надява Вашингтон да спре проекта.  \nТръмп заяви още, че САЩ сериозно разглежда молбата на Полша за постоянно присъствие на американски военни в тази страна. Такова присъствие обаче ще е в разрез с \"Основополагащия акт НАТО-Русия\" от 1997 г., който изключва постоянно присъствие край руските граници на натовски войски. Ако предложението на Полша бъде прието, Русия получава основания да признае НАТО за агресор. \n    \n \t\n", "date": "2018.09.20", "title": "Без санкции на САЩ за \"Северен поток-2\""}
{"url": "http://www.duma.bg/node/175504", "text": "Някои смятат, че коварните израелски летци  специално се прикрили с руския Ил-20 като с щит. Самите израелци твърдят, че техните самолети изобщо не са били на даденото място тогава, когато ПВО на Сирия открила стрелбата. \nИзраелският премиер Бенямин Нетаняху изрази пред президента Владимир Путин съболезнования заради гибелта на руснаци при свалянето на Ил-20. В отговор Путин даде да се разбере, че не вярва в личната виновност на Нетаняху в тази история. Сякаш, утешавайки събеседника, Путин каза: \"инцидентът стана в резултат на \"верига от трагични случайности\". \nНетаняху обеща да предостави на Русия цялата информация за инцидента и настоя тя да бъде донесена лично от командващия ВВС ген. Амикам Норкин. Създаде се впечатлението, че израелският лидер се опитва да накаже собствения си генерал с чужди ръце. Принуждава го лично да се оправдава пред министъра на отбраната Сергей Шойгу. \nШойгу вече директно заяви: израелските пилоти специално и целенасочено са се прикрили с руския самолет, който се оказал в ролята на заложник. Каква е тогава степента на виновност на Израел в ситуацията, при която този заложник загина? Виновна ли е Сирия? Израел смята за отговорни за този \"случаен инцидент\" сирийската ПВО, а също Иран и проиранската \"Хизбула\". Твърди се, че целта на F-16 са били обекти в Латакия, където по поръчка на Иран се произвеждало за \"Хизбула\" оръжие за масово поразяване. А за присъствието на руския Ил-20 в този район Израел не знаел. \nВ това обаче е трудно да се повярва. Ил-20 е самолет-разузнавач. Задачата му е с часове да виси във въздуха и да оглежда голяма територия. Израелските военни не са могли да не знаят: руският разузнавач по едно и също време излита и след няколко часа се връща на базата. Ил-20 винаги набира височина по посока към морето и винаги захожда за кацане също откъм морето - от съображения за безопасност от възможни преносими ракети. Въпреки това F-16 са атакували \"обектите на \"Хизбула\" именно при кацането на Ил-20. \nИмало ли е система \"чужд-свой\" на сирийската ракета С-200? И ако е имало, защо не е  сработила. Първо, тази система, макар и значително да намалява вероятността от приятелски огън, не я изключва напълно. Второ, системата може да сработи неправилно. Например, ако израелците са използвали средства за радиоелектронна борба. Трето, дори тази система да е сработила, трябва да се знае следното: тя не забранява изстрелването, а само подава сигнал, че се целите погрешно. \"В ситуация на естествен стрес, при много сериозна атака, комплексът може да игнорира данните на системата\", поясни експертът Василий Кашин от Центъра за анализ на стратегии и технологии.  \nЗа отбелязване е, че Израел говори за неадекватността на сирийските военни: според версията на Тел Авив комплексът С-200 е водил неточен огън напосоки. И е закъснял. Ако тази версия съответства на действителността, Израел не е виновен. Но така ли е наистина? Намирали ли са се във въздуха F-16 до Ил-20? Това е ключовият въпрос. ПВО на Сирия са водили открит огън не по руския, а по израелските самолети. Но според Израел в момента, когато ракетата на комплекса С-200 е попаднала в Ил-20, F-16 отдавна са напуснали района и вече са били във въздушното пространство на Израел. Казано иначе, налице е чиста грешка на сирийската ПВО. \nДа се опитаме да разберем нещата. Разстоянието между Латакия и границата на Израел е около 280 километра. Рутинната скорост на F-16 е 1140 км/ч, изтребителят рядко минава на свръхзвукова скорост. Но според версията на Израел излиза, че С-200 е изстрелял ракетите няколко десетки минути, след като F-16 са напуснали мястото на действието. Честно казано, това не изглежда много убедително. С-200 е оборудван с радиолокатор с 400-километров обхват за засичане на целите.   \nИзраелските самолети може и да са успели бързо да се изтеглят, но при всички случаи са закъснели с предупреждението за възможна атака. Какво не е наред с предупреждението? В руското Министерство на отбраната подчертаха: Израел ни предупреди за военната операция в Латакия по-малко от минута преди началото. Владимир Путин в разговора с Нетаняху директно обвини израелските генерали в неспазване на договореностите за предотвратяване на опасните инциденти. \nТези договорености никога не са били публикувани. Но е известно със сигурност, че през май Израел \"по установените канали за връзка\" е уведомил Русия много преди преди удара си в Сирия срещу иранските сили. Трябва да се признае, че в хода на тригодишната операция в Сирия инцидентът с Ил-20 е първият. Иска ни се да вярваме, че ще и последният. \nКой конкретно носи отговорността? За действията на онези офицери, които са взели решение да излитането на F-16 точно в момента на дежурството на Ил-20, отговоря командването на ВВС на израелската армия - главнокомандващият авиацията Амикам Норкин и началник на щаба Томер Бар, подчерта в коментар за в.\"Взгляд\" бившият шеф Яков Кедми на израелската спецслужба \"Натив\". \n\"Безотговорността на решението за атака се състои в това, че, първо, операцията се е провеждала в непосредствена близост до руските военни. Второ, не бе отбелязано, че в същия момент във въздуха се е намирал руски самолет-разузнавач\", убеден е Яков Кедми. \nНо вина имат и политиците, добави той: и тя е, че по принцип е било разрешено на военните да действат в непосредствена близост до руската база. \"Това е типична израелска разпиляност, нехайство и безотговорност. За съжаление това при нас се случва твърде често\", възмущава се събеседникът. \nОт своя страна ще добавим, че е разбираемо Израел да приписва всичко \"единствено на небрежността\". Впрочем това е странно за една от най-боеспособните армии в Близкия изток. Може да се допусне, че наистина е имало място \"ексцес на изпълнителя\", но осъзнат. Да допуснем, че на някой офицер от средно звено в щаба на ВВС му е хрумнало да \"прикрие\" атаката на F-16 с руския самолет. Замисълът е логичен - при това положение ПВО на Сирия едва ли ще стреля. Израелските ВВС са прилагали тази тактика и преди, например при ударите срещу Ирак при Саддам Хюсеин. Така че защо да не се повтори? Това обяснява и закъснялото предупреждение. \nЩе бъдат ли наказани виновниците?  \"У нас рядко наказват. Мога да приведа един от най-крещящите примери: заради серия от грешки израелски самолет и торпедни катери подложиха на обстрел разузнавателен кораб на САЩ по време на Шестдневната война. Тогава загинаха над 60 американски моряци\", разказа Кедми. Станала бе грешка - заради същия хаос и разпиляност корабът бе възприет за египетски. Наказания за инцидента нямаше, уточни Кедми. Ето защо едва ли ще бъдат наказани и онези, които са взимали решение за атаката на F-16, добави той. \"В това отношение ние силно се различаваме от японците, при тях е прието да поемаш отговорност, при нас не\", отбеляза Кедми. \nВ споменатия от него случай от Шестдневната война става дума за най-близък съюзник на Израел, какъвто Русия изобщо не е.  Накъде с отношенията Москва - Тел Авив? \"Атмосферата е достатъчно напрегната, звучат различни изказвания, включително и крайни. Но по въпроса ще се натиснат спирачките\", прогнозира за \"Взгляд\" бившият израелски посланик в Москва  Цви Маген. Според него скарването не е изгодно на нито една от страните. Той напомни, че Израел трета поредна година известява на Русия за възможни удари срещу обекти в Сирия. \"До момента не е имало инциденти, макар че през последната година и половина са нанесени 200 удара\", подчертава Маген. \nНе трябва обаче да се забравя и за предупреждението на Шойгу: действията на Тел Авив няма да останат без реакция. В социалните мрежи вече звучат предположения за възможен отговор - от санкции срещу Израел до предоставяне на по-съвършени средства за сирийската ПВО - например ракетните комплекси С-300.   \n \t\n", "date": "2018.09.20", "title": "Кой е отговорен за сваления руски Ил-20  "}
{"url": "http://www.duma.bg/node/175511", "text": "Лвовският областен съвет забрани използването на \"рускоезичен културен продукт\" на обществени места в региона, съобщи телевизия ZIK. \n\"Установява се мораториум върху използването на рускоезичния културен продукт под всякаква форма на територията на Лвовска област до момента на прекратяването на окупацията на украинска територия\", гласи изявление на местния законодателен орган. Решението е било подкрепено от 57 депутати, против са гласували 43. \nЛвовските депутати планират разпространяване действието на проектозакона на цялата територия на Украйна. Те искат да се обърнат към колегите си в националния парламент с предложението за забрана на публичното излъчване на \"аудиовизуални произведения\" на руски език, отбелязват от телевизията. \nВ края на септември 2017 г. в Украйна влезе в сила закон за образованието, който значително съкращава възможностите за обучение на езиците на националните малцинства.  \n    \n \t\n", "date": "2018.09.20", "title": "Украински регион забрани руския език"}
{"url": "http://www.duma.bg/node/175495", "text": "Една от внучките на Чарли Чаплин - Виктория, вдъхнови трио \"Плачкови\" за създаването на уникалния авторски спектакъл \"Ла комедия\" (\"La Comedia\"). Представлението, което може да бъде видяно на сцената на Нов театър НДК на 20, 27 и 29 септември, е микс от музика, танц, нямо кино, пантомима, циркови номера, сложна акробатика и комедия дел арте. Алина и Стефан Плачкови заедно със сина им Саша комбинират по интересен и уникален начин много и различни артистични умения. \n\"Ла комедия\" е добре забъркана смес от хумор, непринудена ирония и откровено смешни житейски ситуации. В основата на всичко е историята на жена, която бленува за голямата сцена, за Холивуд, и в съня си сбъдва своите мечти. В края на пътя към щастието обаче разбира истински ценните неща от живота, които спектакълът показва по завладяващ и забавен начин, напук на суетата от прожекторите и стремежа към слава на лирическата героиня. \nСемейство Плачкови години наред се изявяват на едни от най-големите театрални и циркови сцени в над 50 страни по света. Техният съвместен личен и професионален живот започва малко след личната среща на Стефан с Папа Йоан Павел II, който го благословил, като гледал представление на цирк \"Балкански\". Отскоро успешното артистично дуо живее в България и се среща с родната публика чрез спектакъла \"Ла Комедия\".   \n \t\n", "date": "2018.09.20", "title": "Внучка на Чарли Чаплин вдъхнови трио \"Плачкови\""}
{"url": "http://www.duma.bg/node/175512", "text": "В новата стратегия в областта на киберсигурността Пентагонът постави Русия и Китай сред главните заплахи за Съединените американски щати, съобщи телевизия \"Фокс нюз\". \nСпоред медията в стратегията се твърди, че САЩ са изправени пред \"непосредствена опасност от злонамерена киберактивност\". В текста на документа е записано, че Съединените щати са \"въвлечени в дългосрочно стратегическо съперничество с Китай и Русия\". \nСред държавите, които се стремят \"да навредят на гражданите на САЩ и заплашват американските интереси\" чрез операции в киберпространството, се нареждат още Иран и Северна Корея, смятат от Пентагона. \nВ същото време Министерството на правосъдието на Съединените американски щати е поискало от китайската информационна агенция \"Синхуа\" и от предаващата на английски език телевизия CGTN да се регистрират като чуждестранни агенти, съобщава електронната версия на вестник \"Уолстрийт джърнъл\" (WSJ). Според изданието от министерството са се обърнали към двете медии през последната седмица, като са се позовали на Закона за регистрация на чуждестранни агенти (FARA), приет през далечната 1938 година. \nДействията на Вашингтон съвпадат с \"опитите на американските власти да противодействат на операциите на чужди държави за засилване на влиянието\", а също и с изостряне на отношенията с Пекин.   \n \t\n", "date": "2018.09.20", "title": " Пентагонът: Русия и Китай - главни киберврагове"}
{"url": "http://www.duma.bg/node/175510", "text": "Кипър и Египет се свързват с подводен газопровод \nКипър и Египет ще се свържат с директен подводен газопровод съгласно междудържавно споразумение, подписано вчера в Никозия от енергийните министри на двете страни, предаде БНР. Бъдещото съоръжение ще даде възможност за първия износ на природен газ от Източното Средиземноморие към ЕС. Това е първото международно газово споразумение в Източното Средиземноморие, което е в съответствие със стандартите на ЕС. \nЗаев отлетя за САЩ  \nМакедонският премиер Зоран Заев замина на официално посещение в САЩ, където ще бъде приет от вицепрезидента Майкъл Пенс. Срещата между двамата ще стане само няколко дни след посещението на американския министър на отбраната в Скопие Джеймс Матис, който обсъди с домакините си напредъка на Република Македония към НАТО.  ЦИК на Русия иска повторни избори \nЦИК на Русия настояват да се повторят изборите за губернатор на Приморския край (Далечния изток) заради нарушения във вече произведения вот, предаде ТАСС. Той бе спечелен от действащия губернатор Андрей Тарасенко от \"Единна Русия\", който е подкрепян от руския лидер Владимир Путин. Той победи кандидата на комунистите Андрей Ишченко. Но компартията представи неопровержими данни за нарушения. ЦИК заяви, че вотът трябва да се повтори до три месеца.  Папата: Сексът е голям дар от Бога \nПапа Франциск заяви пред младите французи, че \"сексът е голям дар от Бога\" и трябва да е плод на страстна любов между мъжете и жените, а не тема табу. Светият отец призова група млади католици от гренобълската епархия да защитят своята сексуалност от порнографията и други изкушения, които разделят секса от любовта. По думите му сексът \"има две цели: изразяване на любов и създаване на живот\". \n    \n \t\n", "date": "2018.09.20", "title": "Кратки новини"}
{"url": "http://www.duma.bg/node/175509", "text": "Израел ще продължи да действа срещу своя отдавнашен противник Иран в Сирия, обеща премиерът Бенямин Нетаняху. От кабинета на Нетаняху съобщиха, че премиерът е казал на руския президент Владимир Путин по телефона, че \"Израел е твърдо решен да спре иранското окопаване в Сирия и опитите на Иран, призоваващ за унищожаване на Израел, да прехвърли на \"Хизбула\" смъртоносно оръжие, което да бъде използвано срещу Израел\". \nНетаняху също така \"изрази съжаление\" за смъртта на 15-те руснаци, които загинаха при инцидента със самолет Ил-20, свален погрешка от сирийската ПВО. Израелският премиер заявил, че Израел ще помогне на Москва в разследването. Тел Авив обяви, че е готов да предостави всичката налична информация за разследването на трагедията с Ил-20. \nВ инцидента в понеделник руски самолет с 15 души екипаж беше свален от сирийската противовъздушна отбрана в отговор на израелска акция. Руският Ил-20, изчезнал над Средиземно море, е бил свален от сирийската ПВО, защото зад него са се прикривали израелски изтребители, заявиха преди това от руското министерство на отбраната. \n\"Русия намира действията на Израел за враждебни и израелската войска е отговорна за смъртта на 15 военнослужещи\", казват от ведомството. \nИнцидентът заплашваше да навреди на отношенията между Русия и Израел, които преди три години създадоха гореща телефонна линия, за да се избегнат случайни сблъсъци във водещата се в Сирия война. Руският президент Путин обаче определи случилото с Ил-20 като резултат от \"трагични случайни обстоятелства\". \nМосква ще даде отговор на действията на израелските ВВС, заради които бе свален руският Ил-20, обеща от своя страна руският военен министър Сергей Шойгу. Той обаче не каза какви ще са конкретно тези мерки. Президентът Путин пък уточни, че тяхната цел ще бъде осигуряването на безопасността на руските военни в Сирия. По думите на руския лидер това ще са такива стъпки, които ще бъдат забелязани от всички. \nТой направи изрично разграничение между случая с Ил-20 и свалянето на Су-24 от турски боен самолет през 2015 г. на сирийска територия. \n\"Това е различна ситуация. Тогава турският изтребител съзнателно свали нашия самолет. Тук по-скоро изглежда, че има верига от трагични случайни обстоятелства, защото израелският самолет не е стрелял по нашия\", каза той, като добави, че все пак е нужна сериозна проверка по случая. \nПо време на телефонния си разговор с Нетаняху Путин подчертал, че операциите на израелските ВВС в Сирия нарушават суверенитета на тази страна, а в конкретния случай не са били спазени и руско-израелските договорености за предотвратяване на опасни инциденти. (Москва обвинява Израел, че руските военни в Сирия не са били предупредени своевременно за планираната атака по сирийски обекти. Сигналът за атаката на 17 септември постъпил една минута преди началото й). Руският президент призовал израелския премиер в бъдеще да не се допускат подобни ситуации. \n\"С това изказване Путин е изпратил на Израел ясен сигнал, чийто смисъл е, че Русия обезателно ще отговори в случай на повторение на такива инциденти, и отговорът ще е силен\", заяви пред РИА \"Новости\" експертът по международни отношения, преподавател в университета Abant Izzet Baysal в турския град Болу Кемер Касим. \nНапоследък всички заинтересовани държави в региона са засилили военното си присъствие в Сирия. А това увеличава вероятността от подобни инциденти.     \n \t\n", "date": "2018.09.20", "title": "Израел ще продължи ударите си в Сирия  "}
{"url": "http://www.duma.bg/node/175524", "text": "1878 - РАЖДА СЕ ЪПТОН СИНКЛЕР, АМЕРИКАНСКИ ПИСАТЕЛ (УМИРА 1968 Г.). Произведенията му отразяват неговите социалистически възгледи, за които през 1930 г. той заявява: \"Моята кауза е каузата на човек, който не е бил победен досега, и чието съществуване има една-единствена, от Бога дадена, свещена цел.\" Един от най-известните му романи е \"Джунглата\" - натуралистично описание на лошата хигиена и тежките условия на труд в месопреработвателните фабрики на Чикаго. С постъпленията от романа Синклер основава социалистическа комуна за писатели. Награден с \"Пулицър\" (1943). 1918 - НАЧАЛО НА ВОЙНИШКОТО ВЪСТАНИЕ. След поражението при Добро поле по време на Първата световна война недоволството сред войниците расте. На 24 и 25 септември се образуват първите въстанически отряди. Заражда се идеята за поход към София с цел сваляне на правителството и наказване на виновниците за войната. На 27 септември е обявено, че монархията е свалена, провъзгласена е т.нар. Радомирска република. За неин председател въстаниците избират Александър Стамболийски, а за главнокомандващ Райко Даскалов. Правителствените войски с подкрепата на германски части потушават въстанието на 2 октомври. Общият брой на жертвите сред бунтовниците е около 400 души. На 3 октомври Фердинанд абдикира. 1932 - В ОРЯХОВО СЕ РАЖДА МАРИН ВЪРБАНОВ, ХУДОЖНИК-ПРИЛОЖНИК (УМИРА 1989 Г.). Професор, наричан \"магьосникът в текстила\". Преподавал в Русия, Франция, Австралия, първият чужденец преподавател в Художествената академия в Пекин. Основава академия по текстил в Хайнджоу, която носи неговото име. Творбите му - стенни килими, скулптури от вълна и памук, фрески от гайтани, макар и с много български дух, са космополитни и извеждат на по-високо равнище световните тенденции. 1946 - ВЪЗРОДЕН Е МЕЖДУНАРОДНИЯТ ФИЛМОВ ФЕСТИВАЛ В КАН. Един от най-престижните кинофоруми се открива за пръв път на 1 септември 1939 г. с филма \"Гърбушкото от Нотр Дам\". Датата обаче се оказва съдбовна - избухва Втората световна война. Фестивалът е възроден през 1946 г. (от 20 септември до 5 октомври) под председателството на Луи Люмиер - един от изобретателите на кинематографа. След това се провежда всяка година през май с малки изключения. Най-престижната награда в Кан е \"Златната палма\" за най-добър филм. 1957 - УМИРА ЯН СИБЕЛИУС, ФИНЛАНДСКИ КОМПОЗИТОР (Р. 1865 Г.). Признат за най-видния, след Григ, от страните в Северна Европа. Работил плодотворно в почти всички музикални жанрове. За световната му слава допринася най-вече концертът за цигулка и оркестър в ре минор и музиката към драмата \"Куолема\" с най-популярната й част \"Тъжен валс\". В негова чест в Хелзинки има издигнат паметник, а единственият университет за изучаване на музика във Финландия е кръстен на него - Академия \"Сибелиус\".     \n \t\n", "date": "2018.09.20", "title": "Датата"}
{"url": "http://www.duma.bg/node/175530", "text": "По нововъзникнала традиция в столицата, през изминалия уикенд една от последните къщи в квартала бе срината. Няма нужда от гадаене. Поредният стъклен билдинг ще възвиси снага на място, което бабите ни наричаха \"улицата на старата буржоазия\". \nБагерите за часове натрупаха отломките от \"дома на професорката\", отишла си неотдавна. Явно наследниците й не си падат по вестибюли с кръгли маси и виенски столове, а ще разчитат на апартаменти с изглед към съседния блок. \nСъседите дни наред цъкаха с възмущение заради съборените стари липи и онзи бор, който изглеждаше като сребърен вечер на луна. Цъкаха, но отминаваха, защото знаят, че \"това е частно\". Вече са получавали отговори от типа \"имат съответните разрешителни и са поели обещание да възстановят с ново засаждане същия брой дървета\". \nСамо дето няма вече място за каквото и да било дърво. \nНовото в случая е, че багерът изрови от мазето на рухналата къща един бюст. Живеещите в квартала нови столичани, чиито автомобили с провинциални номера задръстват тротоара, бързат и не обръщат поглед към килнатия бюст. Само баба Тина, отдавна пенсионирана учителка, стои онемяла и някак през сълзи реди: \"Ама, те не го познаха, те не го знаят...\" \nЗащото бюстът е на Христо Ботев и вече няма кой да ни каже как и защо е бил в мазето на къщата с градинката. После някой се сети, че отдавна отишлият си съпруг на професорката е бил  известен скулптор. А може и да е приютявал творба на свой колега. Няма значение. Важното е, че  немощните викове на баба Тина не спряха багера да раздроби бюста на Христо Ботев и да го натовари на поредния камион. \nШумно е от рева на струпаните машини, които бързат да подготвят терена за новото строителство и никой не обръща внимание на старата жена, която не бърза да отмине. После в кварталния супер тя търси събеседник, за да сподели: \"Представете си, те унищожиха Ботев и не забелязаха, не го знаят...\" Но краткият отговор на касиерката е: \"Само това да е.\" После я съветва да си вземе от онзи хляб, защото \"днес е намален, последния възможен ден му е\" и осведомява, че цените вече са други. Да, растат, а хлябът на баба Тина е от типовия, заводския, който минава за евтин. Тя моли да й го подадат, защото (също по нова традиция) винаги го поставят на най-долния рафт, а тя трудно се навежда. Така е в съвременните супери. Ако има българска стока, тя е на долните рафтове, скътана между онези продукти, които \"не се препоръчват\". \nНяма време за размисъл. Всеки си има \"дертове\", както казваше баба ми. Тя пък знаеше наизуст всички стихове на Ботев и много се гордееше, че е била единствената от фамилията със завършена гимназия по онова време. Вместо песни, декламираше ни стихове. И цял живот не забравяше да спомене, че \"въпреки сиромашията, децата ми имат висше, да знаете\". Липсва ни, но сигурно там е по-добре, защото от небето няма как да види  какво и как се учи днес. Онези с багерите също са учили... \nВечерта всички у дома се съгласяваме, че хубавото в цялата история е, че няма повече къщи за събаряне в квартала. Иначе току-виж сред развалините се появи и бюст на Левски. А ако и него не познаят? \nИначе билдингите отвсякъде ни заобиколиха и лъскат на слънцето. С различни форми и височина. София няма облик, както няма и свое \"старо место\". Расте, но остарява преждевременно с грима на стъклените сгради, от които цял свят се отказа отпреди десетилетия, или ги строи в покрайнините.  Вървим след събитията. \nКаква е връзката с бюста на Христо Ботев? Ами вече не го разпознаваме, а той не само е бил в събитията, той ги е предизвикал и затова е оставил името си в сърцата български. На тези, които все още имат сърца. За баба Тина е сигурно... \n \n    \n \t\n", "date": "2018.09.20", "title": " Имат ли място старите къщи в София? "}
{"url": "http://www.duma.bg/node/175513", "text": "Ръководителите на Северна и Южна Корея Ким Чен Ун и Мун Чже Ин фактически обявиха прекратяването на войната, съобщи представител на президентската администрация в Сеул след срещата на двамата вчера.  \nКим Чен Ун и Мун Чже Ин проведоха в сряда в Пхенян втори кръг преговори. Разговорите се състояха в сградата на държавната резиденция за високопоставени гости \"Пекхвавон\", където е отседнал президентът на Южна Корея. \nЛидерите на двете Кореи поставиха подписите си под заключителния документ, след което позираха за фотографите със стиснати ръце. \nГлавната тема, която беше обсъдена по време на преговорите, е възможността за възобновяване на диалога между КНДР и САЩ и свързаният с това въпрос за денуклеаризация на полуострова, а също проблемите на сигурността и нормализацията на двустранните отношения. \nЮжнокорейският президент Мун Чже Ин обяви по време на пресконференцията след края на срещата на върха в Пхенян, че очаква лидерът на КНДР Ким Чен Ун да посети Сеул до края на 2018 година, предава ТАСС. Пресконференцията беше предавана на живо. \nСпоред Мун една подобна визита ще повлияе положително на развитието на двустранните отношения. \"В случай, че не възникне нещо непредвидено, посещението трябва да се осъществи до края на тази година\", отбеляза президентът на Република Корея. Според него тази визита ще бъде \"повратен момент в междукорейските отношения\". \nКим потвърди, че има намерение да посети столицата на Южна Корея в \"най-близко време\". \nЮжна и Северна Корея се споразумяха още да работят заедно за създаването на обща военна комисия за решаване на проблема с установяване на взаимно доверие, гласи подписаното в Пхенян споразумение между министрите на отбраната на двете държави. \n\"Двете страни решиха конкретно да обсъдят и урегулират въпросите, свързани със създаването и работата на съвместна военна комисия на Юга и Севера\", гласи документът. Мерките за укрепване на доверието също така ще включват по-нататъшно установяване на линии за пряка връзка между шефовете на въоръжените сили на двете държави. \nСъщо така Пхенян и Сеул се разбраха в крайграничните райони покрай Жълто и Японско море, от южнокорейския остров Токчокто до севернокорейския Тхончхон, да се създаде ивица с ширина около 80 км. В тази зона ще бъдат забранени артилерийските стрелби и военноморските учения. \nПрезидентът на САЩ Доналд Тръмп приветства в туитър споразумението между КНДР и Южна Корея. Тръмп подкрепя ангажиментите на Ким за ядрено разоръжаване, включително и затваряне на ядрен полигон и допускане на международни наблюдатели в КНДР. \nЛидерите на двете Кореи Мун Чже Ин (вляво) и Ким Чен Ун поставиха подписите си под заключителния документ, с който на практика слагат край на състоянието на войната между Южна и Северна Корея. Те воюваха през 1950-1953 г. но имат само примирие, а не и мирен договор \n   \n \t\n", "date": "2018.09.20", "title": "Двете Кореи сложиха край на войната"}
{"url": "http://www.duma.bg/node/175525", "text": "Космическият боклук се е превърнал в огромен проблем. Натрупването му в орбитата на Земята се е превърнало в пречка и може да застраши бъдещите мисии до Луната или Марс, казва ръководителят на компания, която опитва да разреши проблема. \nУвеличаването на агресивните космически начинания в последните години е довело до натрупване на космически боклук и се очаква той да продължи да расте експоненциално, казва Нобу Окада, основател и главен изпълнителен директор на Astroscale, цитиран от CNBC. \n\"В последните пет до седем години станахме свидетели на около 2 хил. космически мисии в света. Плановете им са толкова агресивни, те ще изстрелят 10 хил. до 20 хил. сателита в идните пет до десет години. Виждаме експоненциален растеж на предметите в Космоса\", допълва Окада. \nНад 500 хил. броя отпадъци се носят около земната орбита, включително отломки от сателити, ракетни стартови ускорители, винтове и болтове, които създават сериозна заплаха за астронавтите и космическите кораби, съобщава американската космическа агенция НАСА. \nЕвропейската космическа агенция информира, че към януари 2018 г. е имало около 29 хил. предмета, по-големи от 10 см, около 750 хил. предмета в диапазона между 1 и 10 см и около 166 млн. предмета с размери между 1 мм и 1 см. \nОкада казва, че отломките летят около Земята през деня и често са възниквали ситуации, при които два предмета за малко не се сблъскват. Когато обаче това все пак се случи, сблъсъците създават още повече отломки. \n\"Дори малка частица, възникнала в резултат на сблъсъка, има достатъчна мощ да взриви сателит. Ако продължим верижните реакции на сблъсъците, няма да можем да изпращаме активите си в Космоса. Така че трябва да премахнем големите предмети още сега\", категоричен е Окада. Той уточнява, че компанията му разработва технология, която може да стигне до орбитата и да открие големите предмети, създаващи заплаха за космическите кораби, и да ги свали в атмосферата, за да изгорят. Въпреки че разходите за премахването на отломките възлизат на между 100 млн. и 500 млн. долара за изчистване на един предмет, Astroscale опитва значително да намали цената, казва Окада. Едно от предизвикателствата е да се открият точно по-малките отломки, които също създават значителни заплахи. \n В края на 2017-а експерти определиха страните, които оставят най-много боклуци на околоземна орбита. Списъкът с държавите е изведен на Space-track.org \nНа първо място в класацията е САЩ, които са отговорни за 3999 големи отломки в космическото пространство. С 3961 условни единици космически боклук на второ място се нарежда Русия, следвана от Китай с 3475 условни единици. \nНа околоземната орбита са оставени над 14 000 фрагмента от излезли от строя спътници, космически станции и ракети, a с всеки изминал ден броят им се увеличава. \nОколо 95% от това, което обикаля около Земята, се оказва, че е космически боклук - космически станции извън контрол, ракетни части, неработещи сателити, загубени предмети от астронавти и т.н. Този опасен отпадък се движи около 10 пъти по-бързо от куршум и му отнема доста дълго време, за да се разпадне до Земята. \n\"Тези отпадъчни късчета могат да останат в космическото пространство стотици години\", разкрива Бил Ейлър, космически инженер, пред Business Insider. \"През годините страните са разбрали, че са отговорни за отпадъци, допринасящи за риск за собствените им системи, както и за всички останали\", допълва Ейлър, който работи за неправителствена Aerospace Corporation. \nЕкспертите не изключват възможността в бъдеще натрупването на космически боклуци да доведе до т.нар. синдром на Кеслер - хипотетична ситуация, при която космическите боклуци на околоземна орбита ще доведат до пълна неизползваемост на близкия космос. Казано с други думи, на пътя на орбиталните корабостроителници, фабрики и градове има препятствие, което сами сме създали. \nПрез лятото на 2017 г. учени от ЕС предложиха да се използват магнитни \"влекачи\" за събиране на космически боклук. В съответствие с проекта събирачът на космически боклук трябва да съдържа охладени до свръхниски температури свръхпроводящи електромагнити. Ориентирането на \"влекача\" ще се извършва по магнитното поле на Земята. \nКъм момента боклуците на околоземната орбита не се събират.  \neconomic.bg   \n \t\n", "date": "2018.09.20", "title": "Милиони предмети се носят около земната орбита"}
{"url": "http://www.duma.bg/node/175531", "text": "\n\"Столичани ще плащат милиони заради далавери с реституцията\" \n- Г-н Цветков, за трети път хора от столичния квартал \"Дружба\" излязоха на протест. Той отново е свързан с презастрояването на града и опазването на зелените пространства. Какви конкретно са тревогите на жителите на района? \n- Хората излизат вече няколко пъти в подкрепа на запазването на зеленото пространство в района им. Става дума за парка в центъра на старата част на \"Дружба 1\", който е разположен между училище, детска градина и много жилищни блокове. Оказа се, че част от терена е съмнително реституиран. Вероятно с корупционен натиск, новите собственици и стоящите зад тях инвеститори са доказали, че в тази зелена площ не е изградено нищо, че отдолу не минават комуникации, инженерни мрежи, топлофикация, тръби, водоснабдяване, канализация, че няма изградени алеи. Излиза, че 50% от това хубаво паркче на \"Дружба 1\" са реституирани.  \nСлед като се направи първата голяма далавера с реституцията в този жилищен комплекс, се премина към втория етап - застрояването. Ние като партийна организация се организирахме заедно с гражданите на район \"Искър\" и направихме подписки, обжалвахме намеренията за строежи и накрая се преборихме от плана на квартала да отпаднат всички нови застроявания във въпросния терен с изключение на едно. За съжаление, точно в средата на този парк остана позволен строеж на 5-етажен блок, който първоначално беше планиран като 7-етажен. Той на практика разделя парка на две и прекъсва комуникацията между частите му. Именно в тази площ има поне 15 здрави дървета. \nПреди няколко месеца граждани, живеещи наоколо, ни сигнализираха, че са дошли работници и са поставили колчета около 5-6 декара терен в зелената им площ. Това е позволено от закона - собственикът има право да влезе във владение, като обиколи имота си с ниска ажурна ограда. Доскоро това не беше възможно, но лобистките интереси се намесиха и нормативите бяха променени.  \nВ \"Дружба\" събрахме над 1300 подписа, а аз самият внесох питане в Столичния общински съвет по този въпрос. След това направихме три протеста. Отделно в официално писмо аз настоявах пред общината да се спази законът и да се извърши проверка на реституцията в зелени площи. Може да се окаже, че с далавери или грешни документи е станало връщане на земя вместо в единия край на \"Дружба\" - в другия. Ако се открият такива случаи, това е достатъчно основание да се сезират компетентните органи и да се оспори съответната реституция. \n- Какви други искания имат жителите на района? \n- Те настояват и аз ги подкрепям, да се задейства веднага процедурата по отчуждаване на повечето терени в този парк. Общината има това право. Възможно е да възникне спор по цената, собственикът да не е съгласен с нея, но си има процедури, с които се отива в съда и той взема крайното решение. В този случай обаче се получава така, че всички ще трябва да плащаме за това отчуждаване, въпреки че не ние сме допуснали съмнителните механизми, по които е ставала реституцията навремето.  \nОбщината до ден днешен не си е мръднала пръста да пристъпи към такива действия, а има крайни срокове, които трябва да се спазят. Ако тя се позабави още малко, ще се окаже, че няма да може да извади наведнъж огромната нужна сума за отчуждаване на терените. Оправданието ще бъде, че пари няма и така ще се отвори широко вратата за нови строежи. \nЗатова подходът трябва да е друг. Първо от столичната администрация трябва да дадат приоритет за изкупуването на частните земи от големите паркове, от терените, предвидени за детски градини и метро. На следващ етап вече може да се върви и към по-маловажни площи в крайните квартали. И вече по този приоритетен списък общината ще може да предвижда всяка година да отделя примерно по 20 млн. лева от бюджета си и да иска от държавата целево още средства. Защото именно държавата е участвала в забъркването на кашата. \n- Откъде другаде може да се осигурят пари за исканото от вас отчуждаване на терени? \n- Възможно е например парите от рекламни съоръжения, от билбордовете, които се поставят в зелените площи, вместо да отиват в бездънната яма на столичния бюджет, а оттам за ремонт на ремонта, целево да се използват за отчуждителните процедури.  \nПоложителен факт е, че в отговор на моето питане кметът Йорданка Фандъкова обещава да се започнат такива процедури. Ще видим дали ще бъдат предвидени пари в бюджета за следващата година и дали ще се пристъпи към такова действие.  \nВ същия отговор се казва още, че кметицата е възложила спешна проверка за реституцията на кмета на район \"Искър\", на заместник-кмета Йоана Христова и на още 2-3 институции. За съжаление нещо, което е трябвало да се свърши преди 7-8 години, става чак сега - след няколко протеста и острата ми реакция.  \nАз ще продължа да питам, защо администрацията досега не е направила нищо, за да провери законна ли е била реституцията, за която сега столичани ще плащат милиони левове за обезщетяването на далавери. \n- А какво ще стане с блока, който трябва да се построи в центъра на парка в \"Дружба\" 1? \n- Обърнах се към Фандъкова с молба да започне разговори с инвеститора. Реално този имот събуди и активира гражданското недоволство. Нека тя да влезе в преговори, да опита да спаси терена от строеж срещу някаква равностойна или поне приемлива компенсация. Собственикът на терена се появи на един от протестите ни и даде да се разбере, че е склонен да приеме компенсация и да получи например друг терен.  \nВсе пак въпросът е новото парче земя да не е на място, което пак ще се превърне в невралгична точка - зелена площ или терен, на който хората от друг квартал не биха позволили да се издигне блок. Има достатъчно все още неразграбени общински и държавни терени, които могат да се предоставят в замяна. Много разумни собственици биха се съгласили на равностойна заменка, вместо да се борят с хората и да правят опити да ги мамят.  \nОт години виждаме, че жителите на столицата  имат ясна и категорична нетърпимост към разпарчетосването на парковете. Преди време те показаха своята позиция и в защита на Южния парк. \nЗатова настоявам за повече действия от страна на общината и на кмета Йорданка Фандъкова. Има механизми за справяне с този труден проблем. Смятам, че презастрояването на София може да бъде спряно с активна политика и действия за осъществяването й. Стига сме настъпвали всеки ден мини, не е редно да има протест след протест в защита на зелени терени и срещу някой самозабравил се инвеститор.      \n \t\n", "date": "2018.09.20", "title": "Реституираните земи в паркове трябва да се отчуждят   "}
{"url": "http://www.duma.bg/node/175529", "text": "\nВенцислав МИХАЙЛОВ Защо българите пречат на здравния министър? Този въпрос ме измъчва, след като се запознах с предложенията на Министерството на здравеопазването, отнасящи се до повишаването на данъчното бреме за всички работещи българи. Управляващите успокояват, че промените ще влязат в сила през 2020 г. Но в момента е известно, че след две години \nще плащаме още по-скъпо за лечение а няма да имаме гаранции, че в болниците ще получаваме по-добри грижи. В момента никой в здравното министерство не декларира, не казвам обещава или намеква, за отпадането на лимитите в болниците. \nОсигуровката от 8%, която сега отива в Здравната каса, ще се запази, но се въвежда допълнителна, която ще е задължителна и ще отива в застрахователите. В момента се спряга, че всеки българин ще трябва да заделя по 12 лева месечно. Няма гаранция, че след две години няма да ни искат поне десет пъти повече, за да се застраховаме за лечение. \nПредлаганият нов модел за здравно осигуряване слага край на солидарния модел. Изведнъж се казва на хората, които последните 20 години редовно са се осигурявали за здраве - кой платил, платил, но ще плащате още, ако искате да се лекувате. Не трябва да има таван за лечение за тези, които с години са се осигурявали за здраве. \nВ същото време има стотици държавни чиновници, които получават заплати над 1500 лева, но не дават и лев за здраве. Тяхното лечение се поема от всички работещи в частния сектор. По този начин управляващите се опитват да запълнят дупката в бюджета Държавата прибра над 1 млрд. лева, които не стана ясно къде отидоха, заяви пред БНТ председателят на Българската асоциация за закрила на пациентите Пламен Таушанов. \nЕксперти отдавна бият тревога, че не се правят дългосрочни разчети в здравеопазването, не за една година дори - за 5, за 10, за 20 г. Няма ясен модел за заболеваемостта на населението, нито за възрастовата структура на населението, нито за доходите на населението, струва ли си да питаме дали някой е чул предвижданията за цените на лекарствата, на труда на лекарите, сестрите, санитарите и прочие. И на базата на това изчисляват колко трябва да бъде осигурителната премия, в случая здравната вноска, и какъв обем от услуги може да се покрие с тези средства. При нас бюджетът се приема по следния модел - министърът на финансите казва - това остана тази година за здравеопазване, толкова ще са парите. И се вади ножицата за рязане. \nВ същото време с въвеждането на задължителна здравна застраховка се предвиждат промени в здравноосигурителния модел у нас, но и ножицата в ръцете на финансовия министър остава. \nСамо да припомним, че през 2010 г. сумата от 1,4 млрд. лева бе взета от резерва на Националната здравноосигурителна каса (НЗОК) от тогавашния финансов министър Симеон Дянков. Те бяха излишък и стояха на специална сметка в БНБ. \nПет години по-късно той призна, че е посегнал на тези 1,4 млрд. лв., за да плати пенсиите. Дефицитът бе голям и затова единият вариант бе да вземем външен заем, а другият - да използваме това, което е събрано в Касата, оправда се тогава Симеон Дянков. \nФакт е, че 1,4 млрд. лв. бяха иззети от НЗОК и никой не мисли да ги връща в бюджета на Касата. Защо?! Ние сме виновни.... Държавата пак се скатава да плаща за здраве за чиновниците Служители, на които сега държавата поема осигуровките, е предвидено сами да си доплащат тези 12 лв. За пенсионерите и социално слабите се правят разчети да се заделят около 400 млн. лв. от държавния бюджет, които да покрият разходите. \nВ момента няма отговор на въпроса кой ще плаща застраховката за децата. Ако бях циничен тип, бих казал, че \"държавата ще го начука на родителите\"... \nВидно е, че продължава да подкрепя чиновниците с парите, събрани от всеки българин, който всяка сутрин или вечер отива на работа. Време е и чиновниците да си плащат за здраве, а не да използват нашите данъци. \nКакво да кажем за онези 1,3 млн. души в работоспособна възраст, които не се трудят и не смятат да си търсят работа. Това показват статистическите данни на НСИ за последното тримесечие на миналата 2017 г. В същото време част от тях са потребители на здравни услуги. Сметката за лечението им остава в болниците, защото голяма част от тези 1,3 млн. души не са правили вноски за здраве. Голяма част от тях са част от специфично малцинство, известно, че е потребител на социални и здравни услуги, без да плаща за тях. \nЕкспертите посочват, че стъпките в реформите в здравеопазването трябва да водят до \nдемонополизация на НЗОК От 2006 г. Здравната каса е монополист. Така се стигна до сегашната ситуация на практика държавата да решава колко пари да се отпускат за лечение. \nИменно постепенното одържавяване на Касата и на практика все по-малката роля на управителя й за сметка на правомощията на Надзорния съвет на фонда най-вероятно са една от неизказаните гласно причини и за оставките на предишните управители на Касата. Продължителността на мандатите на управителите е около една година. \nВ същото време работещите българи няма да могат да избират къде да се лекуват. Те ще бъдат закрепостени към НЗОК. \nДемонополизацията на Здравната каса и приемането на факта, че здравето струва пари, ще е първата стъпка към решаването на проблемите. В противен случай се стига до сталинисткото предложение съсловните организации да не участват в договарянето на клиничните пътеки и всичко да се решава от здравния министър. \nЯсно е, че идеята парите за здраве да не се управляват само от Касата е добра, но така разписана, поражда твърде много въпросителни и е спорно дали може да заработи, още повече пък успешно. \nЗащо българите пречат на здравния министър? Не! \nИстинският въпрос не е за падането на лимитите в болниците, а ние, като данъкоплатци, да прекрачим нашата граница на търпение. \nПрекалено много стана на нашия гръб - чиновници, безработни, специфично малцинство и корупционни практики. \nСамо да припомним, че от създаването си бюджетът на НЗОК се увеличава с всяка година. Социологическите агенции обаче отчитат, че с всяка година българинът става по-недоволен от здравеопазването. \nНужно е да счупим монопола на НЗОК Статистиката показва, че близо 4 млрд. лева са нерегламентираните плащания в здравната система. Те отиват за корупция и за доплащания от страна на пациентите. \nВ същото време българският пациент е късно диагностициран. Въпреки това обаче той е един от най-скъпо доплащащите на ръка, независимо дали е здравно осигурен или не. \nВместо да се справи с този проблем, здравният министър казва, че ще бърка по-дълбоко в джоба на българина. \n \nД-р Огнян ИВАНОВ Преди една година ГЕРБ за пореден път вкара в ход \"тежката си артилерия\". Зам.-финансовият министър Кирил Ананиев застана начело на здравното министерство. При встъпването си в длъжност той заяви, че основен негов приоритет ще бъде до края на юни 2018 г. да изработи и предложи нова здравна система, чиито финансови параметри да бъдат заложени в бюджет 2019.  \nДа, ама не! \nСлед една година нищоправене и празноговорене бюджетарят Ананиев обяви, че през септември ще предложи нов здравноосигурителен модел, който ще започне да действа от 2020 г. Намерен беше и необходимият грешник. Този път не персона, а юридическото лице НЗОК. \nС безумно и неистинско твърдение управляващите се опитват да ни внушат, че демонополизацията на Здравната каса ще реши непрекъснато задълбочаващите се проблеми в сектора. \nИ по дефиниция, и по философия  касата не е монополист защото не предлага и не продава здравни услуги, а е само разплащателен орган, който по времето на второто управление на ГЕРБ загуби обществения си характер и на практика беше одържавен. \nВоден от намерението на управляващите да демонополизират НЗОК, задавам логичния въпрос: \"Монополът\" на касата ли е причина за: \n* липсата на организационни връзки между извънболничната, Спешната и болничната помощ; \n* честата смяна на концепции, министри и управители на НЗОК, национализираните 1,8 млрд. лв. от резерва на НЗОК, организационните недомислици и стотиците изменения и допълнения в Закона за здравето и Закона за лечебните заведения;  \n* изготвена здравна карта по критерии, чиято основна цел е да се закриват лечебни заведения с цел икономия на средства;  \n* здравна политика, която води до закриване на лечебни заведения, без да бъде осигурен алтернативен достъп;  \n* умишлено водене към фалити на държавни и общински лечебни заведения; \n* факта, че пререгистрираните диспансери като комплексни онкологични центрове и специализирани болници са в невъзможност да изпълняват същинските си дейности; \n* безконтролното издаване на разрешителни за дейност на частни лечебни заведения за болнична помощ; \n* факта, че Спешната помощ функционира като санитарен транспорт;  \n* нормативно обусловени възможности за корупция, непрозрачна и евтина приватизация;  \n* напрежението в отношенията лекари - пациенти. Представители на държавни институции насаждат недоверие към лекарското съсловие за нерешените проблеми на системата.  \nИ още, и още... \nКъде са причините ли? \nПричините са в изначално сбърканата здравна реформа. Направена \"по заповед отгоре\", в отсъствие на задължителната оценка на въздействие и при пълната липса на управленски опит, реформата създаде организационен и структурен хаос, който не може да бъде контролиран.   \n \t\n", "date": "2018.09.20", "title": "\"За\" и \"против\" монопола на Здравната каса"}
{"url": "http://www.duma.bg/node/175526", "text": "Данните за конкурентоспособността на българската икономика за 2018 г. потвърждават липсата на напредък по дългосрочните фактори за растеж. Такъв е профилът на българската конкурентоспособност според годишника на световната конкурентоспособност на Института за развитие на управлението (IMD, Швейцария) \nТова е като при инвестициите: за 10-годишен период 2007-2017 г. преките чуждестранни инвестиции (ПЧИ) са намалели 10 пъти в абсолютна стойност и 14 пъти като процент от БВП.  \nИмаме тотален срив на чуждите инвестиции за периода от 2007 - 2017 г. Негативният тренд се задълбочава и през настоящата 2018 г., като за първото полугодие инвестициите са 2 пъти по-малко в сравнение с миналата. Нещата са свързани, малко инвестиции - ниска конкурентоспособност. \nЧуждите инвеститори все повече заобикалят България  Според последното изследване на \"Ърнст енд  Янг\" новите работни места от ПЧИ в България през 2017 г. са с 30% по-малко спрямо 2016 г. Продължава изтеглянето на инвестициите в дялов капитал и реинвестирана печалба, което е сигурен признак за понижен дългосрочен интерес от инвеститорите към България. Увеличението на дълговите инструменти отразява продължаващото увеличение на задлъжнялостта в българската икономика и ниските очаквания за печалба. Делът на инвестициите в БВП на България е намалял значително от 29% от БВП през 2008 г. на под 2% през 2017 г.   Така ли ще продължаваме? \nМантрата за ниски заплати и данъци вече не работи за привличане на инвеститори у нас и политиката по привличането им се нуждае от значително подобрение. В това отношение трябва да се акцентира върху конкурентните предимства не само на отделни производства, а също на географски и бизнес клъстери от стратегически отрасли и индустрии. Стимулирането на инвестиции би следвало да се превърне в приоритет за всяко правителство, като мерките да бъдат насочени към: \n- подобряване на инвестиционната среда и ефективна борба с корупцията; \n- намаление на данъчната и осигурителната тежест в икономиката; \n- намаление на бюрокрацията и въвеждане на електронните административни услуги през интернет; \n- ограничаване на лицензионните режими и мълчаливо съгласие за всички разрешителни режими; \n- защита на правата на собственост и осигуряване на равнопоставеност на всички пред закона. \nЗа да стане България отново атрактивна за инвеститорите, трябва да има ефективна съдебна система, ниски нива на корупция и работеща администрация. Освен това - да се ограничават неефективните разходи от страна на държавата и да се разбиват монополните практики. Когато тези процеси започнат, връщането на инвеститорите ще е въпрос на кратко време. А ако станем членове на еврозоната и на Шенген, това биха били допълнителни предимства за избор на България като инвестиционна дестинация. \nКрайно необходима е и една смела данъчна реформа 1) Не става дума за нови данъци, а да се въведе необлагаем минимум в съществуващото данъчно подоходно облагане, за да останат малко повече пари за хората и да потребяват. Така работещите с най-ниски доходи ще имат повече средства и ще са в състояние да финансират увеличено потребление. Това веднага влиза в търговския оборот и съживява икономиката. \n2) А за да са по-достъпни цените, добавям и диференцираното ДДС - също широкоразпространено в ЕС. Това означава по-ниски ставки за храни, лекарства, книги, учебници и други стоки и услуги от първа необходимост, което ще ги направи по-достъпни. ЕК предложи нови правила, които дават повече гъвкавост на държавите членки да определят ставките на ДДС и създават по-благоприятна данъчна среда. Държавите ще могат вече да предвидят две отделни намалени ставки в размер между 5% и стандартната ставка, избрана от държавата членка, едно освобождаване от ДДС (или т.нар. \"нулева ставка\") и една ставка в размер между 0% и намалените ставки. \n3) Трябва да се намали и общата ставка на ДДС. Този данък се начислява задължително в целия ЕС, като страните сами определят размера му. Единственото изискване е те да не са по-ниски от 15%. Така се създава по-благоприятна данъчна среда за растежа на икономиката. \n4) Увеличаване на праговете за регистрация по ДДС, като фирми с оборот от последните 12 месеца до 100 000 лв. да бъдат освободени от задължителна регистрация по ДДС, защото сегашните прагове са ниски и ненужно натоварват малките компании. Това ще спести разходи и ще насочи повечето усилия да се контролират за злоупотреби големите играчи на пазара. \n5) Премахване на данък дивидент и намаляване на данъка на едноличните търговци, като с това правим голям жест към инвеститорите и към малкия и средния бизнес, а те са основната бизнес среда. \nЕфектът от всички гореизброени мерки за бюджета няма да е драстично намаляване на приходите, защото ще има увеличено потребление и търговски оборот. А като се намали ДДС, се намалява и мотивацията за злоупотреби с него. С тези мерки със сигурност ще има и ускорен ръст на икономиката.   \nДруго, което трябва да се направи е намаление на бюрократичните пречки и лицензионните режими като се прилага мълчаливото съгласие за всички регистрационни режими. Въвеждане на бърза регистрация чрез интернет и намаляване на регистрационните такси на фирмите.  \nМножеството регулации играят изключително негативна роля за развитието на българската икономика и за обществото като цяло. Факт е и огромната корупция, която в голяма степен се подхранва от изискванията за всевъзможни разрешителни, без да са предвидени ясни срокове и процедури за издаването им и съответно без санкции за чиновниците в случаи на забавяне и произвол от тяхна страна. Неслучайно имаме репутация на бюрократична държава, включително и по отношение привличането на чуждестранни инвеститори.   \nФирмите в България продължават да се задушават от регулаторни режими и корумпирана администрация от всякакъв мащаб. У нас има регистрирани над 2500 административни услуги и режими. Освен това се наблюдава и тенденция към нарастване на административните структури, свързани с режими и регулации.   \nКолкото повече държавата обещава да подобри бизнес средата, като премахва някои от регулаторните режими, толкова повече техният брой расте. Затрупва ни лавина от лицензионни, регистрационни и разрешителни документи, уреждащи отношенията на гражданите и бизнеса с държавата и местната власт. Голяма част от тях са въведени преднамерено и некоректно с цел създаване на корупционни възможности. Непрекъснато има предпоставки за корупция или за надвишаване на нормативно регламентирани правомощия. Така инвестиционният климат в България е затруднен както от множество режими и такси, така и от ширещата се сред чиновниците корупция.  \nЕжегодно най-различни такси се събират от различни общински и държавни структури - често без да съответстват на качеството и бързината на предоставените услуги, а понякога - и напълно незаконно.  Какви са изводите Изводът е, че действащата система за намаляване на административната тежест и подобряване на бизнес средата в България не функционира ефективно. Инвестициите намаляват, защото редица регулационни режими са или корупционни, или абсурдни, неизпълними и по-тежки, отколкото в други държави от ЕС. Преките инвестиции са първостепенен фактор за икономическия растеж, особено за малките отворени икономики като българската. Увеличението им може да осигури висока производителност и по-високи доходи, необходими за постигане на догонващ растеж и висок стандарт на живот. \nКъм момента управлението на ГЕРБ не показва по какъвто и да е начин, че се интересува от тези проблеми, в които сме влезли като в безкрайна спирала.   \n \t\n", "date": "2018.09.20", "title": "Малко инвестиции, много бюрокрация"}
