{"url": "https://duma.bg/bsp-zalaga-na-mladi-kandidat-kmetove-v-sofiya-n195956", "text": "Столичните организации на БСП продължават с номинациите си за районни кметове. След като миналата седмица станаха ясни шест имена, които влизат в изборната надпревара, социалистите посочиха кандидатите си в още няколко района. Настоящият общински съветник Николай Николов е номинацията за кмет на \"Красно село\", реши партийната конференция. Той е на 32 години и е председател на организацията на БСП в района. \"Знам какви са проблемите и имам конкретни предложения за разрешаването им. \"Красно село\" може и заслужава много повече!\", заяви Николов. На 33 години е и кандидат-кметът в \"Слатина\" - икономистът Димитър Главинов е мениджър в голяма застрахователна компания и също твърди, че може да подобри живота в района. За кметското място в район \"Витоша\" ще се бори Александър Кьосовски. 35-годишният финансист е финансист консултант по европейски програми. Надпреварата в \"Триадица\" ще води 50-годишният Александър Вачев. Той е икономист информатик, експерт в областта на сигурността. В \"Илинден\" социалистите се спряха на 44-годишния Георги Томов, който е предприемач в сферата на търговията и услугите. В \"Средец\" БСП ще разчита на Иван Виделов, 41-годишен магистър по национална сигурност. Още един общински съветник от БСП получи номинация за кмет - Борис Цветков е кандидатурата в район \"Искър\". Районната организация реши да подкрепи за трети мандат кмета на село Бусманци Стефан Станоев. Навръх рождения си ден лидерът на БСП в София Калоян Паргов бе на партийната конференция на БСП в район \"Лозенец\". Социалистите го посрещнаха с торта, след което преминаха към дневния ред. Районната организация посочи Николай Велчев за свой кандидат за кмет на \"Лозенец\". \"София се развива на две скорости - всичко за центъра, а крайните квартали остават на втори план. Градът продължава да се развива по плановете от 70-те и 80-те години на миналия век - София на лъчовете. Новата ни философия означава различен градоустройствен модел на столицата. София на ринговото планиране\", подчерта Паргов. Той отбеляза, че в бюджета на София само от данъка върху недвижимото имущество на жителите на \"Лозенец\" влизат 8 млн. лв. Още 15 милиона лева внасят лозенчани от такса битови отпадъци. \"Общо 23 милиона лева влизат в бюджета на столицата от живеещите в \"Лозенец\" само по тези две пера. Логичният въпрос, който поставят всички от квартала, е къде отиват тези пари и защо не се връщат при тях\", добави той.  Очаквано много партийни организации номинират лидера на БСП в София за кмет на столицата. Оказа се, че има партийни организации, които са готови да подкрепят Мая Манолова за кмет на София. В телевизионно интервю вчера тя изяви готовност да се включи в изборната надпревара и обяви, че ще се кандидатира за кмет, ако управляващите \"ядосат гражданите и продължават да се подиграват с вота на избирателите\". Междувременно омбудсманът се закани да подаде жалба в Конституционния съд срещу Закона за дивото къмпингуване.", "date": "2019.07.15", "title": "БСП залага на млади кандидат-кметове в София"}
{"url": "https://duma.bg/biznesat-nastoya-za-reforma-s-tsenata-na-toka-n195947", "text": "Спешни реформи при формирането на цената електроенергията за индустрията поискаха от Асоциацията на индустриалния капитал в България  на среща с министъра на енергетиката Теменужка Петкова. На нея работодателите настояха за промени в структурата на НЕК и по-добро управление на държавните централи. Енергийният министър Теменужка Петкова от своя страна обясни, че правителството е на страната на бизнеса, а за проблемите в сектора знаели и регулаторът, и Комисията за защита на конкуренцията. \"Повод за острата ни реакция е поредното ескалиране на цените на сегмент \"Ден напред\" на Българска независима енергийна борса, което отдавна не е единичен случай. Ако нещата в сектор енергетиката продължат по този начин, това ще е пагубно за българската индустрия и икономиката на страната\", заяви председателят на УС на АИКБ Васил Велев. \"Реформите не търпят отлагане. НЕК трябва да се преструктурира възможно най-бързо чрез разделяне на дейностите по обществена доставка и по производство и търговия с електрическа енергия с цел избягване на манипулации. Държавата трябва да създаде условия за реална конкуренция между производителите на електроенергия, пазарна интеграция със съседни страни във всички пазарни сегменти\", допълни той. Според АИКБ пазарът на електроенергия за бизнеса у нас е манипулиран и се създава изкуствен търговски дефицит въпреки двойно по-високия капацитет на действащите мощности, в сравнение с вътрешното потребление.", "date": "2019.07.15", "title": "Бизнесът настоя за реформа с цената на тока"}
{"url": "https://duma.bg/sas-zakona-za-lekarstvata-promenyat-15-drugi-n195955", "text": "През преходните и заключителните разпоредби на предложенията за изменения в Закона за лекарствените продукти в хуманната медицина МЗ променя 15 други закона. В момента не тече срок за обществено обсъждане, информират от здравното министерство. В края на м.г. управляващите промениха 17 закона през преходните и заключителните разпоредби на Закона за бюджета на НЗОК за 2019 г. В проекта се предвижда създаване на Национална аптечна карта. Където има недостиг на аптеки, съществуваща аптека ще може да осъществява дейност на втори или следващ адрес. Ще се забрани един и същ търговец да търгува с лекарства едновременно на дребно и на едро. Процедурите по регулиране и регистриране на цените на лекарствата и включването им в Позитивния списък ще стават чрез закон, а не, както е сега, чрез наредба.  Намаляване на 1 месец на срока за произнасяне на НЕЛК по жалбите срещу решения на ТЕЛК, предвижда промяна в Закона за здравето.  В Закона за трансплантация на органи, тъкани и клетки се въвежда понятието кръстосано донорство. В мотивите е посочено, че законопроектът цели да започне дискусия дали то да бъде разрешено у нас. Въпросът се обсъжда в медицинските среди от години, а пациентските организации виждат в него шанс нуждаещите се да получат животоспасяващия орган или тъкан. Провокира се и дискусия за трансплантация на матка.  Общинските съвети по наркотични вещества се заменят с областни, създават се центрове по превенция на наркозависимости в общини, които са административни центрове на области. Притежателите на разрешения за употреба на лекарства да възстановяват на НЗОК парите, които тя е платила, ако ефектът от новите лекарства не е очакваният, предвижда промяна в Закона за здравното осигуряване. В момента НЗОК може да договори плащане на нови лекарства след отчитане на резултата от терапията, което ограничава достъпа на пациентите до тези продукти.  Да се регламентира оценката на необходимостта от създаване на нови комплексни онкологични центрове, предвижда промяна в Закона за лечебните заведения.  Средствата от продажба на обособени части от лечебни заведения с държавно или общинско участие да се използват за инвестиции, пряко свързани с предмета на дейност, и за погасяване на задължения към кредиторите, предвижда промяна в Закона за приватизация и следприватизационен контрол. Променят се и законите за обществените поръчки, за кръвта, кръводаряването и кръвопреливането, за храните, за бюджета на НЗОК за 2019 г., за медицинските изделия, за съсловните организации на лекарите и на лекарите по дентална медицина, за съсловната организация на магистър-фармацевтите, за съсловните организации на медицинските сестри, акушерките и асоциираните медицински специалисти, на зъботехниците и на помощник-фармацевтите. ", "date": "2019.07.15", "title": "Със Закона за лекарствата променят 15 други"}
{"url": "https://duma.bg/dalgat-za-f-16-nadhvarli-polovin-miliard-leva-n195949", "text": "Над 500 млн. лв. ще надхвърли новият дълг, инкасиран от правителството заради покупката на изтребителите Ф-16. Очаква се днес то на извънредно заседание да пусне поредната облигационна емисия от 200 млн. лв. с падеж 20 години. Това е втората порция нов дълг, след като през юни беше пусната емисия за над 300 млн. лв. Финансовият министър Владислав Горанов съобщи, че така бюджетният дефицит ще се увеличи 4 пъти в сравнение с планирания и може да надмине 2% от БВП. Ние сме за модернизацията на армията, но средствата за това не трябва да надхвърлят 2 % от БВП, коментира лидерът на БСП Корнелия Нинова. Авторитетна агенция предупреди, че заради авансовото плащане на самолетите инфраструктурни проекти у нас, разчитащи на еврофинансиране, може да се забавят. \"Планираме на извънредното заседание на правителството да разгледаме сключените договори за самолетите Ф-16, да ги предложим на парламента за ратификация и успоредно с това да предложим актуализация на Закона за държавния бюджет за 2019 г., за да увеличим разходната част и да осигурим необходимото финансиране на този проект\", уточни Горанов за радио \"Фокус\". Министърът допълни, че с тази актуализация се очаква дефицитът да бъде около 2%, или с малко повече, но това е под прага от 3% по Маастрихтските критерии. По закон тази година бюджетът бе планиран на касов дефицит от 0.5% от БВП, или 600 млн. лв. Горанов коментира, че фискалният резерв е на достатъчно добро равнище, така че ще можем да си позволим да финансираме накуп сделката. \"Понеже това е първата сделка между нашите две страни, на този етап ще трябва тя да се финансира на един път, а когато придобием история в отношенията с Агенцията на въоръжение на САЩ, ще можем да договаряме и по-гъвкави схеми за плащане\", коментира Горанов. България планира да купи още 8 изтребители, но не се знае кога може да се случи това. Кабинетът обаче очаква те да излязат по-евтино и да се платят на вноски.Според финансовия министър  в Закона за държавния бюджет е разчетен 1 млрд. дълг вътрешни емисии, но не трябва да се търси пряка връзка между сделката и този размер на дълга, защото тези средства ще служат през годината за запълване на фискалния резерв и за покриване на падежни плащания. Очаква се тази седмица сделката за изтребителите да влезе в парламента, като амбицията на управляващите е тя да бъде ратифицирана до края на месеца.  Вероятно договорът да бъде подкрепен от депутатите на ГЕРБ, ВМРО и ДПС. От БСП подкрепят модернизацията на армията, но имат резерви към избора на САЩ и \"Локхийд Мартин\".", "date": "2019.07.15", "title": "Дългът за Ф-16 надхвърли половин милиард лева"}
{"url": "https://duma.bg/plovdivskite-sotsialistki-predlagat-obshtinski-fondove-za-lichnostno-izrastvane-n195950", "text": "Да бъдат разкрити центрове за личностно израстване чрез специализирани общински фондове предложи общинската съветничка и председател на БСП в Марица Виолета Христодулова по време на семинар на Обединението на социалистките в Хисаря. Председателката на областната структура на обединението Александра Берданкова очерта основните приоритети пред БСП, които са свързани с доходи и заетост, общински данъци и такси, социални услуги и европейски инвестиции.  Участничките в семинара планираха своите инициативи и задачи за управленските платформи за местния вот. \"Жителите на общините очакват от нас откритост и прозрачност на решенията. Това означава да ги включим в процеса и да им покажем перспективата, че всяко населено място може да бъде управлявано в интерес на хората\", обобщи Берданкова.", "date": "2019.07.15", "title": "Пловдивските социалистки предлагат общински фондове за личностно израстване "}
{"url": "https://duma.bg/proveryavat-belogradchishkite-skali-n195951", "text": "Проверка за състоянието на Белоградчишките скали е назначена със заповед на министъра на културата Боил Банов. До инспекцията се стигна, след като предшественикът му и настоящ председател на комисията по култура в НС Вежди Рашидов сигнализира, че върху камъните е монтирано осветление. Според гербаджията това бил вандализъм, който заплашва културната забележителност. Кметът на община Белоградчик Борис Николов обаче обяви, че осветлението е монтирано на места, където и преди е имало. Той напомни, че през годините в скалите са пробивани по-големи дупки - за предпазни парапети например. Едва ли малките отворчета от 10 мм ще съсипят скалите, възрази кметът. \"Това, което сме направили, не уврежда по никакъв начин скалата. Направихме го, защото обект като Белоградчишката крепост трябва да бъде осветен\", категоричен е доброволецът Ангел Боянов, монтирал част от стълбовете на осветлението. Николов настоя, че най-големият проблем е липсата на закон за почистване на растителността от скалите. Кметът подчерта, че в момента няма регламент как районът да бъде поддържан. По думите му скалите се рушат под напора на растителността, а местната власт няма законова форма, с която да я почиства. \"8 години се боря с това. Преди време хората почистваха скалите, кози са пасли тук. Сега заради растителността се руши и има падащи камъни\", оплака се кметът на Белоградчик. Рашидов се присети за Белоградчишките скали малко след като обяви, че възнамерява да внесе закон, който предвижда 10 пъти по-тежки санкции за вандалите, които съсипват паметници на културата с национално и световно значение.", "date": "2019.07.15", "title": "Проверяват Белоградчишките скали"}
{"url": "https://duma.bg/turtsiya-vodi-pred-balgariya-za-zavoda-na-folksvagen-n195946", "text": "Турският град Измир, който има второто по големина пристанище в южната ни съседка, най-вероятно ще бъде мястото за новия завод на \"Фолксваген\". Решението е било взето на заседание на борда на директорите в четвъртък и е предложено лично от ръководителя на концерна Херберт Дийс, съобщиха медии в Германия. Плановете вече са ясни, но решението не е финализирано. Причината - предстоят преговори със синдикатите, които също трябва да го одобрят. Говорител на концерна, цитиран от \"Дойче Веле\", също съобщи, че плановете са конкретизирани, но не и финализирани. Според авторитетното немско бизнес издание \"Ханделсблат\" това се очаква да стане до средата на август, но вече е ясно, че везните клонят към Турция. Причината - турската оферта е със стотици милиони евро по-изгодна от българската. Преди това германското специализирано издание \"Аутомобилвохе\" съобщи, че \"Фолксваген\" планира да построи новия си завод край турския град Измир. Управителният съвет на концерна е взел решението под натиск на Катар, който притежава около 17% от акциите на \"Фолксваген\", пише специализираното издание. \"Турция е интересна за \"Фолксваген\" и като пазар с 80 милиона потребители. С изграждането на новия завод продажбите за турски клиенти могат да се увеличат. Турската държава пък може да закупи голям контингент автомобили за служебно ползване\", посочва плюсовете \"Ханделсблат\". Решение в полза на Турция създава най-вече политически проблеми. Причина за тях е спорният курс на турския президент Ердоган, който отчасти отмени демократичните права в страната след неуспешния опит за преврат преди три години\", коментира минусите по сделката \"Ханделсблат\", цитиран от \"Дойче Веле\". Изданието посочва, че от гледна точка на правната сигурност България би имала значително предимство. Точно по тази причина ръководството на концерна се опитвало да получи от турското правителство гаранции за сходна степен на правна сигурност. Според \"Ханделсблат\" германското правителство нямало възражения новият завод да бъде изграден в Турция.", "date": "2019.07.15", "title": "Турция води пред България за завода на \"Фолксваген"}
{"url": "https://duma.bg/testovete-na-peti-blok-na-aets-kozloduy-priklyuchiha-uspeshno-n195945", "text": "Планираните за 13 и 14 юли 2019 г. изпитания на пети блок на атомната централа „Козлодуй“ завършиха успешно, с което бе потвърдена работоспособността на оборудването при повишена мощност в различни режими, това съобщиха от пресцентъра на електроцентралата в неделя. Точно в 13:28 минути на 14 юли блокът отново бе включен в енергийната система на страната, след като всички дейности по отделните етапи на утвърдената програма за провеждане на изпитанията бяха изпълнени съгласно графика. Предстои резултатите от изпитанията да бъдат обобщени в доклад, който ще бъде предоставен в Агенцията за ядрено регулиране. По-рано тази седмица от АЕЦ „Козлодуй“ съобщиха, че по време на изпитанията е планирано мощността на блока последователно да бъде понижена до 60 и до 40%. Аналогична програма за изпитания бе изпълнена на шести блок на АЕЦ „Козлодуй“ през 2017 г. В момента блокът работи с пълно натоварване на мощността – 1040 МВт. Както е известно, и шести блок на АЕЦ „Козлодуй“ бе изключен от енергийната система на страната след задействане на електрическата защита. По-късно мощностите бяха възстановени.", "date": "2019.07.15", "title": "Тестовете на пети блок на АЕЦ \"Козлодуй\" приключиха успешно"}
{"url": "https://duma.bg/slanchev-bryag-nay-evtin-za-alkoholen-turizam-na-britantsite-n195948", "text": "Българският курорт Слънчев бряг предлага най-евтини напитки и храна в сравнение с още 14 дестинации, предпочитани от британците за лятна почивка. Най-евтино излиза лятната ваканция в турския Мармарис, където храната и напитките са по-скъпи, но за сметка на цените на плажните принадлежности и атракциите на плажа. Това показва изследване на британската компания \"Пост офис\". Според него най-скъпо излиза почивката в Ница, Франция, а най-много разходи за храна и напитки ще имат туристите в Соренто, Италия. Според британската компания Слънчев бряг предлага най-добра сделка за лятна почивка, тъй като основните разходи на туристите са за пиене и храна. \"Семействата харчат средно по 336 паунда в ресторанти, барове и магазини. Единственото място, където лесно могат да намалят този разход, е Слънчев бряг, България, където цените са с 14% по-ниски в сравнение с миналото лято, и това прави тази дестинация най-бюджетната\", пише в изследването. Според него бутилка бира в Слънчев бряг струва 0,72 паунда, чаша вино - 1,21 паунда, а семеен обяд или вечеря за четирима излиза 28,51 паунда. Така средният разход, който включва и чаша кафе и безалкохолна напитка, е 32,13 паунда. Четири пъти по-скъпо излизат същите неща в Соренто и Ница където напитките и храната са най-скъпи. Британският таблоид \"Сън\" използва данните на \"Пост офис\", за да препоръча Слънчев бряг като най-евтината дестинация за алкохолен туризъм. Изследването на британската компания показва, че най-евтино излиза ходенето на плаж в турския курорт Мармарис. Средната цена там е 34,39 паунда и включва купуването на плажни принадлежности, цената за шезлонг и чадър на ивицата, на слънцезащитен крем, репелент, сладолед, както и на водни атракции като водно колело и теглене с надуваем банан. На плажа в Слънчев бряг разходите за тези неща са почти 50 паунда. Разликата с Мармарис идва основно от по-скъпите у нас принадлежности за плуване като маска и шнорхел, от цената за чадър, който е безплатен в Турция, както и от доста по-скъпите плажни атракции. На фона на всичко това тече поредният скандал в туризма ни. Случката с грубо поведение на хотелиер с израелски туристи в Слънчев бряг направи страната водеща новина по телевизиите в Израел. Българските власти се задействаха няколко дни след инцидента. Това стана, след като израелските телевизии разпространиха клипа с \"гостоприемното\" посрещане на туристите в морския ни курорт. И така управителят на хотел \"Бест Уестърн Плюс Премиум Ин\" бе задържан. Министърът на туризма Николина Ангелкова заяви, че грубо отношение към туристите е недопустимо - независимо от ситуацията. Междувременно пък от Българската асоциация на заведенията се заканиха да заведат дело за обида и на Валери Симеонов. От организацията обявиха за недопустимо изказване на Симеонов в петък миналата седмица, в което собствениците на заведения са наречени \"разбойници, които чрез разбойничество  са натрупали една пещера богатства\", \"група нарушители\",  \"забогатяващи от здравето на хората\". Нашият бизнес не нарушава закона и ние не увреждаме с него здравето на хората и подобни квалификации можем да окачествим като абсурдни и обидни, заявиха от организацията.", "date": "2019.07.15", "title": "Слънчев бряг - най-евтин за алкохолен туризъм на британците"}
{"url": "https://duma.bg/elin-pelin-na-protest-sreshtu-zavod-za-plastmasa-n195952", "text": "Жителите на град Елин Пелин излязоха на протест срещу завод за преработка на пластмаса, който се изгражда без тяхното съгласие и без ОВОС. Към тях се присъединиха и хората от село Гара Елин Пелин, които негодуват срещу непрекъснатата липса на вода, авариите на водопроводната мрежа и срещу лошата поддръжка на жп надлеза от АПИ. От инициативния комитет обясниха, че кметът на града Ивайло Симеонов е издал заповед за строеж на склад за безалкохолни напитки. Вместо това обаче е построен завод за преработка на пластмаса с капацитет 35 000 000 кг годишно. Той вече функционира, независимо че има заведено дело от общинския съвет. Протестиращите питат Бойко Борисов дали е дал зелена светлина за строежа на завода, тъй като кметът обяснил, че подобно предприятие не може да бъде построено без разрешение на премиера.", "date": "2019.07.15", "title": "Елин Пелин на протест срещу завод за пластмаса"}
{"url": "https://duma.bg/rektori-darzhavata-da-obgrizhva-estestveniya-predi-izkustveniya-intelekt-n195954", "text": "Преди да говорим за изкуствения интелект, трябва да се вземат стратегически мерки за развитието на естествения интелект, който сме занемарили, заяви ректорът на Софийския университет проф. Анастас Герджиков по БНР. Идеята, че с финансиране 50 млн. лв. може да сме конкурентни на престижни вузове в САЩ, получаващи милиарди долари, е смешна, каза той по повод на упрека на министър Красимир Вълчев, че няма наше висше училище сред първите 1000 в света. Сред първите 100 вуза в САЩ няма нито един, финансиран с по-малко от 1 млрд. долара, първият от тях е с 35 милиарда, каза ректорът на Алма матер. Трябва да си дадем сметка какво искаме - дали да инвестираме повече средства и да развиваме образование и наука, или да се наредим сред държавите, които купуват всичко отвън, добави проф. Герджиков. Според ректора на УНСС проф. Стати Статев, държавата дава за студент по икономика или педагогика по-малко, отколкото за гимназист. Създадени са множество диспропорции в системата. Трябва ли например 26 вуза да обучават в икономика? Би трябвало 60% от вузовете ни да обучават само бакалаври, по-висша група да обучава и магистри, а само тези, които правят наука, да имат право на докторанти, смята той. Проф. Статев е категоричен, че трябва да се прекрати обучението в неспецифични за вузовете специалности, чиито випускници не се реализират на пазара на труда. Анализът за това ще осветли и факта кой просто раздава дипломи, добави проф. Герджиков. Двамата ректори са категорични, че водещите университети и БАН работят заедно по големи научни проекти. Субсидията от държавата обаче покрива единствено част от заплатите. Увеличаването на парите за висше образование и наука да е поне колкото в средното образование, искат ректорите.", "date": "2019.07.15", "title": "Ректори: Държавата да обгрижва естествения преди изкуствения интелект "}
{"url": "https://duma.bg/balgaristi-ot-sveta-sabira-su-n195953", "text": "57-ят летен семинар по български език и култура за чуждестранни българисти и слависти към Софийския университет започна вчера и ще продължи до 3 август. Тази година в него ще участват близо 90 души от 25 страни от Европа и Азия. Семинарът е създаден през 1963 г. и се провежда всяка година с финансова подкрепа от МОН и СУ. Форумът събира главно чуждестранни студенти, учени, преподаватели и преводачи, занимаващи се професионално с български език и култура, но също и хуманитаристи и бизнесмени, за които владеенето на езика и познаването на историята, културата и съвременното състояние на българите са необходими за други дейности. Преподавателите на семинара са от СУ и БАН. Програмата включва 4 основни блока: задължителна учебна програма, факултативна учебна програма, културно-развлекателна програма и учебни екскурзии.", "date": "2019.07.15", "title": "Българисти от света събира СУ"}
{"url": "https://duma.bg/chumata-po-svinete-se-okaza-i-v-burgasko-n195944", "text": "Заразата от африканска чума при свинете се разраства. За да бъде спряно разпространението на болестта, ще се наложи избиването на още прасета. Вече беше наредено умъртвяването на всички домашни свине в област Русе, за да не стигне заразата до промишлените свинекомплекси. Българската агенция по безопасност на храните (БАБХ) потвърди в края на миналата седмица и огнище на африканска чума при домашни свине в животновъден обект в село Зидарово, община Созопол, област Бургас. Става въпрос за нерегистрирано лично стопанство, в което са отглеждани 14 свине. При посещение на стопанството инспекторите от агенцията намерили живи само 6 прасета. Взети са проби, които са потвърдени като положителни за вируса на африканска чума по свинете от Националната референтна лаборатория. Това е първият случай на домашни свине с положителни проби в област Бургас. В събота започна евтаназиране и обезвреждането на труповете на всички домашни свине, които се намират в трикилометровата зона от новото огнище на болестта. Става въпрос за стотина прасета.  В Зидарово служителите на агенцията по храните обаче срещнаха отпор от един от стопаните, чиито животни бяха убити. Собственикът е отглеждал 30 животни, но фермата не е регистрирана, предаде Нова телевизия. Мъжът твърди, че от прасетата му не са взети проби за чума и са здрави. От агенцията по храните обаче казват, че животните са изследвани преди два дни. Не стана ясно дали са болни. Хората, чиито прасета бъдат убити, няма да получат обезщетение, тъй като свинете не са регистрирани. Територията в радиус 10 километра от огнището в Зидарово е обявена за надзорна и там ще се правят прегледи и лабораторен анализ на животните. В тази зона попадат лични стопанства, но и една фамилна ферма за свине и 3 стада с източнобалкански свине. В рамките на активно претърсване за болни и умрели диви свине пък в област Плевен е бил открит труп на дива свиня в землището на село Новачене, община Никопол, област Плевен. Пробата е потвърдена като положителна за африканска чума. Това е вторият случай на диво прасе с положителна проба в областта, съобщиха още от агенцията по храните. До момента има положителни проби за чума по свинете в общините Никопол, Белене и на границата между общините Свищов и Белене. Заради последния случай на умряла дива свиня на границата между Белене и Свищов ще бъдат убити всички прасета, отглеждани в дворовете и в нерегистрирани обекти.", "date": "2019.07.15", "title": "Чумата по свинете се оказа и в Бургаско"}
{"url": "https://duma.bg/losho-vreme-na-balkanite-n195936", "text": "Нови проливни дъждове се изляха в ранните часове на неделя в Гърция, това съобщава гръцкото издание \"Прототема\". Според данни на вестника няколко улици в Навпактия на западното крайбрежия са били наводнени в часовете след полунощ. Пожарникарите са се отзовали на множество бедстващи сигнали през нощта. Нанесена е повреда на пътя, водещ към намиращия се региона античен театър. Силният дъжд бе очакван, след като по-рано гръцката метеорологична станция предупреди за нови силни валежи в страната след необичайната буря, която нанесе множество щети в Халкидики и отне живота на седем души. Обилни валежи паднаха и в Северна Македония, съобщи агенция Макфакс.  Градушка с големината на орех и проливен дъжд пък удариха северната и централната част на Хърватия. Заради лошото време в страната в събота бе обявен жълт код, а за северна и централна Далмация е в сила оранжев. Лошото време не подмина и Сърбия. Студена въздушна маса, проникнала от северозапад, донесе сняг в Румъния, съобщи румънската телевизия Про ТеВе. В планината Бучедж (Централна Румъния) валя сняг и натрупа няколко сантиметра, а на връх Ому (2505 м) имаше виелица.  Румънските синоптици предупредиха, че се очаква ново понижение на температурите.", "date": "2019.07.15", "title": "Лошо време на Балканите"}
{"url": "https://duma.bg/london-mozhe-da-osvobodi-iranskiya-tanker-n195938", "text": "Британският външен министър заяви, че Великобритания ще улесни освобождаването на ирански танкер, конфискуван от британските кралски морски пехотинци, ако Иран може да предостави гаранции, че корабът няма да наруши европейските санкции за доставки на петрол за Сирия, съобщава АП. Джеръми Хънт направи коментар в Туитър и обясни, че е говорил  с иранския външен министър Мохамед Джавад Зариф и е отправил \"конструктивен призив\". Той уверява Зариф, че \"нашата загриженост е дестинацията, а не произходът на петрола\". Хънт допълва, че според Зариф Иран не се стреми към ескалация. Супертанкерът бе задържан по-рано този месец край Гибралтар по искане на американските власти. В събота полицията в Гибралтар съобщи, че всичките четирима членове на екипажа на иранския танкер \"Грейс 1\" са освободени под гаранция, без да бъдат обвинени, съобщава \"Ройтерс\". Не се съобщават подробности, но полицията допълва, че разследването продължава и танкерът продължава да е задържан.", "date": "2019.07.15", "title": "Лондон може да освободи иранския танкер"}
{"url": "https://duma.bg/lna-zapochna-nova-ataka-na-tripoli-n195937", "text": "Либийската национална армия (ЛНА), командвана от маршал Халифа Хафтар, започна нова атака към Триполи, като планира да превземе площад аш-Шахада. \"Либийската национална армия започва нов етап, ние ще застанем пред портите на свещения площад аш-Шахада. Врагът е победен и започна да бяга от мястото на боевете, за да осъществява терористични актове във вътрешността на града\", заявяват от командването на ЛНА. След залавянето и убийството на либийския лидер Муамар Кадафи през 2011 г. Либия практически престана да функционира като единна държава. В момента в страната има двувластие. В източната част заседава избраният от гражданите парламент, а в западната, в столицата Триполи, управлява съставеното с подкрепата на ООН и ЕС Правителство на националното съгласие, ръководено от Файез Сарадж. Властите в източната част действат независимо от Триполи и си сътрудничат с Либийската национална армия. ", "date": "2019.07.15", "title": " ЛНА започна нова атака на Триполи"}
{"url": "https://duma.bg/kratki-novini-n195935", "text": "Силно земетресение с магнитуд 7,3 разлюля Индонезия, съобщава службата по геология на САЩ. Няма информация за пострадали на този етап, както и за разрушения. Малко преди това се разтърси и северозападната част на Австралия. По данни на сеизмологичните агенции силата на труса е била с магнитуд 6,6. Подобно земетресение е необичайно за региона, коментира Фил Куминс, сеизмолог от Geoscience Australia. Няма съобщение за жертви или щети. В близките дни Китай ще проведе военни учения около Тайван, гласи изявление на Министерството на отбраната на Китай. Това се случва на фона на посещението в САЩ на ръководителя на администрацията на острова и одобрената неотдавна от Вашингтон оръжейна сделка с Тайпе. Не се съобщават детайли, но в медиите се появиха предположения, че времето на ученията не е избрано случайно, а Пекин цели да изпрати недвусмислен сигнал до Тайпе и Вашингтон за необходимостта да прекратят всякакви провокации. Повече от 45 000 клиенти на компанията Con Edison останаха на тъмно в събота в Манхатън, Ню Йорк заради авария. Получени са съобщения за проблеми в метростанциите в Манхатън. В неделя токоподаването бе възстановено. Прекъсването на електрозахранването очевидно е било причинено от пожар в трансформатор. Губернаторът Андрю Куомо обеща разследване на инцидента, като определи случилото се като \"недопустимо\". Руската страна е отказала да обсъжда с Япония възможността за прехвърляне на два от четирите Южни Курилски острови в рамките на преговорите за мирен договор,съобщи в неделя японската агенция Kyodo, цитирана от TACC. Позовавайки се на източник, близък до процеса на преговори, агенцията съобщава, че една от причините за отказа на руската страна дори да обсъди такава възможност е тревогата на Руската федерация, свързана с японско-американския военен съюз.", "date": "2019.07.15", "title": "Кратки новини"}
{"url": "https://duma.bg/vmro-dpmne-iska-predsrochni-izbori-v-makedoniya-n195939", "text": "Това, което се случва в Северна Македония, трябва да приключи с предсрочни парламентарни избори. Това заяви лидерът на опозиционната ВМРО-ДПМНЕ, Кристиан Мицковски в интервю за Алсат М. Гражданите трябва да решат дали тези политици ще получат подкрепа, или ще дойде ново поколение политици, каза той. На въпрос дали са възможни протести и по-радикални мерки Мицковски каза, че организирането на мирни протести е вариант за всяка опозиция, независимо дали в тази опозиция ще бъдат само ВМРО-ДПМНЕ, или други опозиционни партии. Що се отнася до споразумението от Преспа и как ВМРО-ДПМНЕ ще действа, ако дойде на власт, Мицковски каза, че позицията на партията по споразумението остава същата. Казахме, че това е споразумение за капитулация и пряко засяга особеностите на македонския народ, нацията и македонската държава. Имаме нужда от подкрепата на 80 депутати, за да придвижим въпроса, заяви още Мицковски. При тези условия, такива каквито са - политически преследвания и терор, конституирани обвинения, постановени присъди и наказателни преследвания срещу ВМРО-ДПМНЕ, на настоящи и бивши служители - просто няма атмосфера, категоричен е той. ", "date": "2019.07.15", "title": "ВМРО-ДПМНЕ иска предсрочни избори в Македония"}
{"url": "https://duma.bg/napadnaha-ukrainska-televiziya-s-rpg-n195940", "text": "Нападател стреля с ръчен противотанков гранатомет (РПГ) по украинска телевизия в столицата Киев. По сградата са нанесени щети, информира АП. Няма пострадали при нападението. Киевската полиция издирва извършителите. Властите окачествиха действията като акт на тероризъм. Нападението е извършено срещу телевизия 112 Украйна. Мрежата е разглеждана от някои като проруска. В четвъртък прокуратурата на Украйна заплаши с действия, ако телевизията излъчи новия документален филм на режисьора Оливър Стоун, в който е интервюиран руският президент Владимир Путин. 112 Украйна е собственост на Тарас Козак, който се бори за депутатско място от партия \"Опозиционен блок\", организирана от Виктор Медведчук. Медведчук поддържа контакти с Путин и попада под санкциите на САЩ от 2014 г. Ден преди нападението телевизията поиска от полицията да защити журналистите й от заплахи, отправяни от \"радикализирани националисти\", които се опитват да повлияят на редакционните решения.", "date": "2019.07.15", "title": " Нападнаха украинска телевизия с РПГ"}
{"url": "https://duma.bg/blumbarg-predstoyat-sanktsii-sreshtu-turtsiya-n195941", "text": "Екипът на президента на САЩ Доналд Тръмп е взел решение относно пакета от санкции, който да обяви срещу Турция заради покупката и доставката на руски зенитни ракетни системи С-400. Това съобщава \"Блумбърг\", като се позовава на запознати източници. Санкциите ще бъдат обявени в края на идната седмица. Администрацията е избирала измежду три пакета мерки. Въвеждането на тези ограничителни мерки се нуждае от одобрението на президента Тръмп. Ако предложението за тях бъде одобрено, по закон Тръмп трябва да избере поне 5 от списъка с 12 различни санкции. Говорител на Държавния департамент е отказал коментар по темата за евентуално санкциониране на Турция.  Администрацията иска да изчака с обявяването, за да мине третата годишнина от опита за преврат в Турция и да избегне подклаждането на спекулации, че САЩ са стояли зад него, както твърдят лоялни на Реждеп Тайип Ердоган хора. Турция започна да получава в петък части от комплексите С-400. В петък вечерта военният министър на Турция проведе телефонен разговор с американския си колега, за да го увери, че Анкара не променя стратегическата си ориентация с покупката на С-400. Руски самолети доставяха части от системата С-400 и през вчерашния ден, съобщи турското министерство на отбраната, цитирано от АП. Два руски товарни самолети кацнаха в база близо до столицата Анкара. Малко по-късно пристигна още един (седми поред) самолет. Монтирането на С-400 - не се уточнява къде, ще започне, след като приключи доставката на цялото оборудване. В предишно съобщение на турското министерство на отбраната беше посочено,че доставката на С-400 може да продължи 5-6 месеца. Руска държавна медия цитира анонимен \"военнодипломатически източник\", който заяви, че Турция ще получи над 120 ракети за системата С-400 \"към края на лятото\". Частта от доставката, включваща над 120 ракети, ще бъде изпратена с кораб по-късно, към края на лятото, посочи източникът. Турция отказва да каже къде възнамерява да разположи системите С-400. С-400 \"Триумф\" е зенитна ракетна система с голям и среден радиус на действие, предназначена за поразяване на различни средства за въздушни нападения и разузнаване, както и всякакви други въздушни цели в условия на интензивно огнево и радиоелектронно противодействие, пише ТАСС. Доставките на отбранителната система на Русия доведе до разрив между Турция и САЩ. Съединените щати многократно предупредиха, че ще наложат икономически санкции и ще изгонят Турция от програмата за Ф-35, ако Анкара не се откаже от покупката на С-400. САЩ твърдят, че руските системи са проектирани, за да сваля самолети на НАТО и могат да събират критична разузнавателна информация, която да компрометира стелт способностите на изтребителите пето поколение. Турция, страна от НАТО, отказва да се подчини на натиска на САЩ, заявявайки, че нейното отбранителни покупки са въпрос на национален суверенитет. Договорът за доставка на четири дивизиона С-400 за 2,5 млрд. долара е сключен през 2017 година. Част от сделката Турция ще плати сама, а част ще бъде за сметка на кредита от Русия. Според руския вицепремиер Юрий Борисов договорът предвижда опции след изпълнението на основната част от доставката.", "date": "2019.07.15", "title": " \"Блумбърг\": Предстоят санкции срещу Турция"}
{"url": "https://duma.bg/frantsiya-sazdava-kosmicheski-sili-n195942", "text": "Френският президент Еманюел Макрон обяви в събота създаването на командване на националните военни космически сили, което в крайна сметка ще бъде част от военновъздушните сили на страната му, съобщи АФП. Декларацията, направена в навечерието на националния празник на Франция - Деня на Бастилията - отразява инициативата в САЩ, подкрепена от президента Доналд Тръмп. \"За да се гарантира развитието и укрепването на капацитета ни в космоса, през септември ще бъде създадено Върховно командване за космическото пространство\", каза Макрон пред военни, които се събраха за традиционния прием за Деня на Бастилията. Той нарече подновения военен фокус върху космоса \"истински въпрос на националната сигурност\". Миналата година Макрон говори за необходимостта от стратегия за космическа отбрана и това е резултатът, каза той. \"Новата космическа и военна доктрина, която ми беше предложена от Министерството на отбраната и ще ни позволи да гарантираме нашата защита на космоса\", добави той. \"Ще засилим познанията си за ситуацията в космоса, ще защитим по-добре нашите спътници, включително и по активен начин\". Министърът на отбраната Флоренс Парли ще разкрие подробности за финансирането на по-късен етап, добави президентът. Заявеният от Франция интерес за повишаване на военната й готовност в космоса следва увеличените разходи и интереси в областта от страна на Съединените щати, Китай и Русия. Франция има план за военните разходи за 2019-2025 г., който отделя 3,6 млрд. евро за отбрана в космоса. Това включва подновяването на комуникационните сателити за наблюдение, извеждане в орбита на три спътника за електромагнитно наблюдение на CERES и модернизирането на система за пространствен радар за наблюдение, наречена GRAVES. През март подкрепените от ООН преговори в Женева за предотвратяване на надпревара във въоръжаването в космоса приключиха без споразумение. Макрон разкри по-рано новата ядрена подводница от клас \"Баракуда\" - стелт програмата е на стойност 9 млрд. евро, като Париж твърди, че е от ключово значение за запазване на военноморското си присъствие за десетилетия напред. Франция очаква клас \"Баракуда\" да остане в експлоатация най-малко до 2060 година. През ноември Макрон също така предложи Европейският съюз да има \"истинска европейска армия\", която да бъде независима от САЩ и да може да защитава Европа.", "date": "2019.07.15", "title": "Франция създава  Космически сили"}
{"url": "https://duma.bg/yazvi-n195934", "text": "Покрай онази случка с джипа на плажа един от туристическия бранш определи като най-сериозната грешка, че се водели подобни дебати насред сезона, което удряло по имиджа ни. Но не казва нищо за контролните органи, които си затварят очите. Минаха няколко дни и блесна нов скандал - този път с израелски туристи,   в хотел. Защото техните медии завъртяха клип и популяризираха случката, нашите власти се задействаха. Даже ни показаха по телевизора задържането на собственик на хотел. Точно преди 2 години, заради непремерени слова покрай бруталното нападение над камериерка от шведски турист, на доайена на хотелиерството у нас Благой Рагин му се наложи да си посипе главата с пепел. И оттогава е потънал в пълна медийна нелегалност. Министърът на туризма Николина Ангелкова с всяка изминала година иска все повече пари за туристическа реклама. Но резултат няма. Крайно време е да проумеят колко много ни струват тези уж незначителни (според някои) нередности и да не заравят глави в пясъка. А пък Ангелкова в последно време се изявява като редови инспектор, вместо да прави умна държавна политика в туризма и да координира различните ведомства. Или и на нея й трябва медийна тишина за язвите в бранша?", "date": "2019.07.15", "title": "Язви"}
{"url": "https://duma.bg/vapreki-che-iznasyame-poveche-dupkata-v-targoviyata-e-nad-2-mlrd-lv-n195943", "text": "През периода януари-май 2019 г. от България общо са изнесени стоки на стойност 23 млрд. и 308,5 млн. лв., което е с 9,1 на сто повече в сравнение със същия период на предходната година, показват предварителни данни на НСИ. Износът на стоки от България за трети страни нараства с 14,4 на сто в сравнение със същия период на предходната година и е на стойност 7 млрд. и 390,3 млн. лева. През същия период износът за ЕС нараства със 7,3 на сто спрямо същия период на 2018 г. и е в размер на 12 млрд. и 749,1 млн. лева. Въпреки това общото външнотърговско салдо (износ FOB - внос CIF) е отрицателно за този период и е на стойност 2,438,5 млрд. лева. Вносът на стоки в България от трети страни през периода януари - май 2019 г. се увеличава с 5,6 на сто в сравнение със същия период на 2018 г. и е на стойност 8 млрд. и 986,2 млн. лева (по цени CIF). Най-голям е стойностният обем на стоките, внесени от Руската федерация, Турция, Китай и Сърбия. Вносът от ЕС за същия период се е увеличил с 2,3 на сто и е достигнал 13 млрд. и 297,6 млн. лв. (по цени CIF). Най-голям е стойностният обем на стоките, внесени от Германия, Италия, Румъния, Гърция и Испания.", "date": "2019.07.15", "title": " Въпреки че изнасяме повече, дупката в търговията е над 2 млрд. лв."}
{"url": "https://duma.bg/kulturno-mu-e-n195933", "text": "Покрай всичките спорни законодателни решения, които пробутват ГЕРБ напоследък, някак се промъкна и идеята за по-солени санкции срещу рушителите на културното наследство. Мерки в тази насока трябва да има. По-важното е обаче да има кой да следи и глобява нарушителите! За по-високите глоби се е присетил бившият културен министър Вежди Рашидов. Евала! Само че къде спа той в годините, в които културното министерство чакаше чудеса от него? Пак ли БСП, Станишев и Нинова са виновни, че през последното, доминирано от ГЕРБ, десетилетие безброй културни паметници у нас осъмнаха издраскани, боядисани, изпочупени? Културно му е напоследък на Рашидов. Чак се присети и за Белоградчишките скали. Явно обаче не се е разхождал по чукарите, защото иначе щеше да знае, че дупки по скалите има отдавна. Повечето са за парапети, ограничаващи смелостта на меркалиите за снимки и предпазващи здравето им. Покрай скандала с осветлението на скалите обаче изскочи друг проблем - няма разпоредба как да се почиства растителността. Всички знаем, че не само хората имат разрушително въздействие. Природата е могъща сила, а тревите и дървесните дивачки все пак трябва да се чистят, защото иначе всичко ще тъне в буренаци. Никой обаче не е регулирал как да се поддържат скалите, а и други природни феномени.  Културата на ГЕРБ е такава - днес им хрумне нещо, вземат че го прокарат, а после се сетят, че има още минимум 100 пробойни и се започва едно редактиране, вкарване на нови разпоредби и... Накрая всичко е манджа с грозде, сбъркана до немай къде. Вместо да следят за по-стриктното спазване на законите и да прокарват текстове, от които наистина има нужда, депутатите от мнозинството се занимават само с личната си самореклама. А бурени покриват не само физически паметниците на културата. Уви, прорастват и в душите ни. Защото никой не се грижи за поддръжката на историята и културното ни наследство, буквално и преносно.", "date": "2019.07.15", "title": " Културно му е"}
{"url": "https://duma.bg/zhalko-za-tseluvkite-n195932", "text": "За десет години то не бяха целувки, не бяха прегръдки, не бе чудо. И точно когато мама Меркел трябваше да даде едно рамо, тя Му обърна гръб. В информационната лавина около въпроса къде ще бъде новият завод на автомобилния гигант \"Фолксваген\" се прокрадна твърдението, че правителството в Берлин вече е дало съгласие това да е турският град Измир. Другата възможна дестинация беше България. Ако модифицираме заглавието на класическия съветски филм, явно \"Берлин не вярва на целувки\". Изборът на \"Фолксваген\" не е нито само икономически, нито само политически. Той е комплексен и е своеобразна оценка за цялостната обществено-икономическа ситуация у нас. Всяка година традиционната анкета на Германо-българската търговско-икономическа палата показва едно и също. За германските инвеститори у нас корупцията, съдебната система, калпавата администрация са хронични проблеми. Изглежда, че за тях подобни пречки са далеч по-важни от предимството на България, че членува в ЕС, който сам по себе си е най-големият вътрешен пазар в света. Освен това целувките са си целувки, но сиренето наистина е с пари. Оказва се, че при наддаването за завода южната ни съседка е успяла да предложи на \"Фолксваген\" преференции за стотици милиони евро под формата на терени и инфраструктура, което не е по силите на страната ни. Турция дълго време водеше тиха битка за новия завод на \"Фолксваген\", продължила повече от година, за да може в последните месеци да включи в нея всички възможни лостове, с които разполага. За нея работи и бившият германски канцлер Герхард Шрьодер, сега известен лобист, приятел на Путин, който допринесе и за газопровода \"Северен поток\". Сравнението му с нашия лобист - Росен Плевнелиев, е направо смешно. Ирландската пастирка не постигна нищо друго, освен да влезе в спор с наследника си кой прави повече за привличането на инвестицията. Резултатът е почти ясен. Жалко и за целувките с мама Меркел.", "date": "2019.07.15", "title": "Жалко за целувките"}
{"url": "https://duma.bg/30-godini-stigat-n195926", "text": "Покрай разграждането на комунизма у нас разградиха държавата и икономиката, до кота нула. От дъното започнахме, а в някои отношения копаем още надолу. И пак сме на дъното на ЕС по всички показатели. И как е сега с проникването на световната култура у нас и с българската по света? Каква ни е масовата култура? Какъв ни е елитът, като заклеймиха стария елит? Може да се спори много. Но по-важното е, че освен държава от нас не става и нация. Една част от нея мрази друга част неистово, сякаш е някаква вражеска нация. Друга част вече не знае и български език. 30 години след падането на комунизма политически запалянковци още обясняват колко е лош и страшен. И увлечени в патоса си се опитват да нарисуват някакъв литературен измислен образ на комунизма, всичко било забранено, арестували, подслушвали, само лагери и убийства, много страшно било. Ами страхува се, който го е страх. Имаше хора, които не смееха да разкажат виц в кухнята на жена си, че подслушвали. Сега някак не искам точно такива или хора, които са били на 5-10 годинки през 1989 г., да ми обясняват какъв бил страшен комунизмът. Айде, 30 години преход минаха. За 15 години след войната разрушена Германия стана първа икономическа сила, Италия стана просперираща държава. У нас не е имало разрушения. Сами си ги направихме, вместо да надграждаме и развиваме завареното.  2 млн. емигрирали по официалното преброяване, 23-24% от населението, без война. Идеологическата параноя затри всичко. И продължава. Кажете нещо за сегашното ни състояние, за бъдещето. Не може 30 години оправдания с комунизма и колко бил страшен.                                            (Заглавието е на редакцията) ", "date": "2019.07.15", "title": "30 години стигат"}
{"url": "https://duma.bg/shte-ni-pazi-kuts-samolet-n195928", "text": "Правителството ни уреди с обезоръжена отбрана. Родното небе ще бъде охранявано от куц самолет. Ама пък по американски куц. Така Цветанов, който иначе изпадна от политиката, има причини за ликуване заедно с родните американофили. И така, националната ни сигурност ще е поверена на чарковете от машина, която няма да е никакъв изтребител. А само ще хвърля свободно падащи бомби, както родната авиацията е правила през 1913 г. край Одрин, според светнати люде. Така на Ф-16 ще е поверена цивилизационната задача да осигури историческата приемственост в авиацията ни.   Занапред родното ВВС ще бди зорко за отбраната ни с машини, пълни с бойни липси - без ракети \"въздух-земя\", с по-малко ракети \"въздух-въздух\" и дори с наполовина по-малко ракети за близък бой. Липсите обаче са не какви да е, а американски, на Големия брат, казано патриотично. Срещу неприятеля ще се хвърля боен инвалид без високоточно оръжие, без бомби с лазерно насочване, с орязани пускови установки за ракетите \"въздух-въздух\" и скастрени нашлемни системи за изобразяване и целеуказване. Правителството ни може гордо да отчете, че майсторски е договорило всички тези липси за отбраната ни в името на оперативната съвместимост с НАТО и общата политика за сигурност на ЕС. Но правителството ни има основания да се похвали и с друго. Не може да му се отрече, че майсторски се е хванало на въдицата да плати цели $1,2 милиарда за един боен самолет, оказал се на патерици. Уреди на богатата Америка милиард и повече от най-бедната страна на ЕС. И увреди страната ни с още няколкото стотин милиарда, които ще трябва да се броят на Америка в бъдеще, за да махне тя патериците от куция самолет и да го направи изтребител с все пак високи технологии. Е, правителството може да изпъчи гърди, че е проявило атлантическа солидарност за по-високи печалби на американския ВПК и за обедняването на България.   ", "date": "2019.07.15", "title": "Ще ни пази куц самолет"}
{"url": "https://duma.bg/psevdochudesiite-na-balgarskiya-herakal-n195927", "text": "На старогръцки език \"перипатетик\" означава \"този, който мисли, разхождайки се\". Всъщност така обикновено практикували да мислят древните философи в Елада. Независимо към коя философска школа спадали, те схващали физическото преместване на своите тела в пространството заедно с течението на мислите им като едно хармонично единство на духа и материята в динамика. Древните елини виждали себе си като една частица от заобикалящия свят, който - както те били убедени - бил в непрекъснато движение. \"Панта рей, панта кинейтай кай оуден меней\" - \"Всичко тече, всичко се променя и нищо не остава неизменно\" - в повсеместната валидност на този философски закон древните мислители в Елада били напълно убедени. Беше ли им се паднал обаче шансът да се накамарят в Машината за пътуване във времето, а после - и да извадят късата клечка и да попаднат в днешна България, сто и едно на сто щяха да зяпнат от смайване. Теорията им за вечното движение и вечната промяна би се оказала  От раз! Всуе биха се оказали дотогавашните им перипатетични занимания там, сред китните маслинови горички и вечно зелените кипариси на благословената от боговете на Олимп земя. Време е вече да споменем кое чудо върху земната твърд под бяло-зелено-червения флаг като една съвременна Горгона би вкаменило всяка помисъл у перипатетиците - пътешественици във времето и пространството, че всичко тече, всичко се променя и нищо не остава неизменно. Тук те щяха да открият, че истината е еластична. И че валидността на принципа, че всичко тече, всичко се променя и нищо не остава неизменно, може да се имитира чрез низ от чудесии, макар те всички да са само наужким. Псевдочудесии! Но още по-важно е да бъде упоменато коя особа е творецът на неолицесъзряното дотогава от старогръцките философи чудо на чудесата! Че кой друг има мощта да е бащицата на социалната абракадабра, която би втрещила древногръцките перипатетици, ако не персоната на Борисов, Бойко?! Много е писано в старогръцката митология за чутовните подвизи на Херакъл (Херкулес на латински език) - най-популярния от гръцките герои, син на бог Завс и простосмъртната жена Алкмена, която била съпруга на царя на Тива Амфитрион. Именно Амфитрион обучил Херкулес как да управлява колесница. Друг син на Зевс - Кастор, разкрил пред Херкулес тайните на ръкопашния бой; Автолик - синът на бог Хермес, му предал уменията на борбата; Еврит - на стрелбата с лък; Лин му отворил ушите за мелодичността на музиката; а кентавърът Хирон запознал Херкулес с тайните на науките. Всичките тези умения помогнали на Херкулес да извърши своите дванадесет подвига, с които той трябвало да изкупи вината си, докато бил дванадесет години за наказание на служба в Делфи, загдето (по време на умопомрачение, изпратено му от богинята Хера - съпругата на Зевс, която го мразела) Херкулес бил убил децата си от Мегара - дъщерята на царя на Тива Креонт. И започват дузината Херкулесови чутовни подвизи, но пред един-единствения Подвиг Борисов бледнеещи като фарове на софийски автобус в зимен столичен смог. Пък са налице и множество по-дребни подвизи. Първо Херкулес задушил с голи ръце Немейския лъв. Дребна работа. Бойко Борисов само с едни свои уста  После Херкулес умъртвил Лернейската хидра. Нищо нещо. Бате Бойко всекидневно осмъртява стоглавата българска корупционна хидра. И е готов още два мандата всеки ден да й реже стоте глави. По неговата методика на мястото на всяка отсечена глава поникват три нови, но да не бъдем дребнави... Третият подвиг на Херкулес е, че е заловил жив Ериманорския глиган. Е, Бойко Борисов не си губи времето да лови глигани, понеже е зает да дълбае резка след резка върху рабоша си за всеки заловен митничар-контрабандист. Пък за да е мощен конкурент, съвременният гербаджийски епос на древногръцката митология, щатните шерлокхолмовци непрекъснато проследяват разни статистически химери из кошчетата за боклук - колко са празните цигарени кутии с бандерол и колко - без бандерол. Но доколкото ми е известно, контейнерите за разделно събиране на битови отпадъци не се преглеждат. Какво пък - да проявим малко разбиране за еволюционния напредък в политиката - когато не е имало статистика, на политиците им се е налагало повече да лъжат. А сега просто се позовават на статистиката. После Херкулес заловил Керинейския лопатар. Изтребил Стимфолийските птици чудовища с медни нокти, крила и пера. Сдобил се с пояса на царицата на амазонките Иполита и го предал на Адмета - дъщерята на Еврисфей, на когото Херкулес служел като наказание. Очистил Авгиевите обори. Победил Критския бик, изригващ огън. Сразил цар Диомед, който хвърлял чужденците за храна на своите кобили. Похитил пасящите на остров Ериория крави на триглавия великан Херион, живеещ на най-западния край на земята. После се сдобил със златните ябълки на Хесперид, които му донесъл Атлант, докато Херкулес вместо него поддържал небесния свод. Накрая преодолял неспящия страж на бога на подземния свят Аив - адското куче Цербер, вързал го и после го завел при Еврисфей. Ситуацията, която перипатетиците обаче заварват върху територията българска (бивала в отделни периоди на своята история - о, чудо на чудесата!!! - дори държава),  цялата им философска конструкция за вечното движение и промяна с течението на времето на материята и на духа. Пък дузината митични подвига на античния херой Херкулес се смаляват пред взора им досущ немощни бебешки подритвания с ръчички и краченца в подножието на пирамидата, въздигната свише Хеопсовата от хиперултрасвръхдеянията Бойко Борисови. По изпитаната пропагандно-манипулативна балонна технология. Балоните са надувани парче по парче върху конвейера във фабриката на корпорация \"ГЕРБ\" за продуциране на \"ad populum phalares\" (лат. - \"залъгалки за народа\") и напомпвани със скъпоценното ала-бала и тинтири-минтири. После - грижовно илюстрирани в стил \"социалистически реализъм\" с една натуралистична цепка на избирателната урна, а отгоре е изписана в оптимистично розово препиканата (пардон - маркирана!) за най-съкровена дума на българския суверен (даже преди \"мама\") - ГЕРБ. Запратена върху опакото на географията пък е табу темата за тартора на ГЕРБ - каква е динамиката по време на неговото управление на социалното неравенство в България. Защо ли вождът на ГЕРБ и облагодетелстваните от него подвождчета не мерят колко е отворена социалната ножица, понеже както е заключил още френският писател Оноре дьо Балзак (1799-1850 г.): \"Кажи ми какво владееш и аз ще ти кажа какво мислиш.\" на всеки метър оттук до безкрайността, където, както е известно от аналитичната геометрия, се пресичат всеки две успоредни прави (магистрали), което е било установено още от древния геометър Евклид. Но колкото и да е бил гениален бащата на Евклидовата геометрия, не е съумял да прозре, че всяка тръжна магистрала може да се пресече успешно не чак в безкрайността, а под носа ни с нечии (праволинейни - към далаверата!) икономически интереси. Е, обяснимо е, науката \"геометрия на обществените тръжни прави\" (магистрали), вече се разви и успешно доказа теоремата \"Километър милионер храни\". Аналогично на старата българска поговорка, породена от тежката селска действителност: \"Ден година храни!\". С труд, но това сега е демоде, пък и с едно голо бачкане колекция от финикийски знаци с мно-о-о-го нули след първата цифра не се комплектува. Не след дълги разходки, философствайки, перипатетиците се ориентираха как от десет години насам в казиното на живота ГЕРБ не залага, за да има шанс да прибере джакпота, а просто не изпуска банката. За по-сигурно! И че персоната Борисов, Бойко, отдавна е прехвърлила политическия си пубертет и не въздиша на лунна светлина по романтичния образ на възлюбените му и благоденстващи духовно и материално негови сънародници. Още по-малко го тегли сърцето му да наостри пачето си перо, да го топне в бронзовата мастилница и да начене по подобие на един съвременен Паисий Хилендарски да изкалиграфисва ред по ред програмните глави жалони за Новата История славянобългарска. Че да олицесъзре накрая българското гражданство светлина в дъното на мрачния тунел-преход, но тя да не е от идващ насрещен влак. И когато икономиката за български държавен и частен капитал започне да бележи основното нарастване на БВП. А не другата икономика - онази на чуждестранните инвеститори, които лявата социологическа мисъл на Латинска Америка нарича \"пристигане на чуждестранен господар\". Трай, коньо, за зелена трева!", "date": "2019.07.15", "title": "Псевдочудесиите на   българския Херакъл"}
{"url": "https://duma.bg/lazhite-na-edna-bivsha-poslanichka-v-sasht-n195929", "text": "Един млад зам.-министър на външните работи без ден опит в дипломацията, набрал преди това популярност в медиите си със скандални изявления, заяви в предаването \"Офанзива\" по Канал 3, че цялата процедура по F-16 била най-прозрачната, че били спазени процедурата и всички изисквания и критерий. Но нали именно процедурата не бе спазена, нали бяха нарушени 5 от 7 критерия, нали НС отмени собственото си решение за финансовата рамка?! Вярно е, че българското общество няма памет, но да разчиташ на това и да внушаваш така нагло и безсрамно не е ли обидно за всеки зрител? Преди него една дама, бивша посланичка в САЩ, в същото предаване също се прави на експерт. Тя говори за два опита за стартиране на проекта, но това не е вярно. Проектът стартира 2006 г. и бе доведен до последна фаза през пролетта на 2008 г., но след изборите ГЕРБ спря всички проекти през 2009 г.  Не е вярно и твърдението й, че всички досегашни екипи са залагали на F-16. Да, имахме и него предвид, но предложението разглеждаше възможностите на 7 изтребителя. Не е вярно и това, че сега била дадена възможността да участват всички. Къде беше френският Рафал, къде беше предложението на Израел? Колко изтребителя щяха да предложат другите за тази сума, която искат днес американците? Изключително обидно за военната експертиза е тази жена да твърди, че всяка критика днес срещу проекта била срещу САЩ, а не прагматична по характер. Водещ е бил винаги националният интерес и с американската страна сме имали прекрасни отношения и консултации по проекта и не само. И защо признаваш, госпожо, че три дни и половина си прекарала в заводите на \"Локхид Мартин\", каква работа има един посланик три дни и половина там?", "date": "2019.07.15", "title": "Лъжите на една бивша посланичка в САЩ"}
{"url": "https://duma.bg/kon-v-smartfona-n195931", "text": "Вероятно мнозина няма да обърнат особено внимание на някои стряскащи данни от проучването, според което 1325 мобилни приложения продължават да събират данни за потребителите и ги следят, като действат въпреки изричната забрана да го правят. Обаче е крайно време и софтуерните инженери, и обикновените хора да се фокусират върху все по-осезаемия проблем с безопасността на личната ни информация, подложена на неочаквани атаки в ерата на свръхмодерните технологии. Още през 2008 г., когато бе създаден Андроид, стана ясно, че именно сигурността е огромната Ахилесова пета на тази операционна система. Оттогава хакерите станаха доста по-изобретателни и успяха да вкарат Троянски кон дори в магазина Google Play, макар че всички апликации за смартфон уж минават през прецизна проверка. Авторите на хитрите приложения не само се стремят да излъжат колегите си програмисти, работещи за каузата да улеснят и разнообразят виртуалния живот на потребителите. Недобросъвестните творци на апликации за следене всъщност разчитат най-много на вечната липса на време и перманентното бързане на хората, които цъкат \"Съгласие\" или \"ОК\", без да прочетат дребния шрифт на предлаганите за теглене и инсталиране допълнения към устройствата. Освен че така се нарушава личното пространство на всеки от нас и се превръщаме в мишена за агресивни реклами и зловреден спам, също така се предоставя неконтролирана възможност за алъш-вериш с хакнати пароли за имейли, банкови кодове и източване на сметки. В случая мантрата \"Сами сме си виновни\" не върши работа. И дистанцирането от прогреса на смартфоните също не е опция. Нужни са работещи стратегии и реални закони, криминализиращи подобни деяния. Защото не става дума за виртуално джебчийство. Иде реч за заплаха, чиито мащаби надхвърлят многократно границите на въображението ни.", "date": "2019.07.15", "title": "Кон в смартфона"}
{"url": "https://duma.bg/deus-ex-machina-n195930", "text": "Премахването на машинното гласуване има приносен характер. След като се проведоха сума ти конкурси за машини, за да бъде избрана най-чревоугодната оферта, изведнъж се оказа, че машини за изборите изобщо не са нужни. Наскоро правосъдният министър при инспекционно посещение във Върховния касационен съд (ВКС) обобщи своя десетилетен анализ с непонятни думи, чиято есенция изтече под формата на ферментиралата констатация, че всичко, що е от човека, може да се обърне срещу него. Демек, случайното разпределение на делата във ВКС, макар и осъществявано от машини или дори именно заради това, може да бъде манипулирано. Не от машината, а от онова, човешкото, което създателят й е оставил у нея като своя биометрия.  Не си спомням този спам на мисълта да бъгва със съмнението си машините на прокуратурата и на следствието, използвани при случайното разпределение на делата там. У нас машините са оперативно интересни само относно обективното у тях, особено ако то не е програмирано да филтрира политически неудобното. Затова времянките във властта предпочитат \"Аз, роботът\" - машините да вършат само онова, което човешките закони им сковават изначално. И като познаваме качеството на законите напоследък, съвсем съзнателно се убеждаваме, че технологията се оказва длъжна да помага на управляващите с жертвоготовната признателност на депутати и министри - тези квантови частици на хаотичната партийната лоялност. Ако зависеше от ГЕРБ, теорията на относителността щеше да важи само за тях, доколкото време-пространството се огъва само под натиска на нечия вселенска глупост. Като например да си купиш евтино тераса или апартамент, при положение че си натрупал в дюшеци стотици милиони от партийното завихряне на хаоса. Може би тъкмо затова Айнщайн е нарекъл теорията си относителна, предусещайки прииждането на политическа енергия в най-корумпираната част на Европа, която ще е напълно еквивалентна на масата си. Дебелото е енергично. И краде със скоростта на светлината. На квадрат. Ако се замислим - колкото повече машини премахваме, толкова по-дигитално духовни ставаме, а електронното ни правителство ще се рее безотговорно, нагло и ефимерно в ефира на етера, високо над вота. Затова говори се, ще си купуваме суперкомпютър - такъв, какъвто нямат и най-богатите, та да замести и подчини всички останали електронни бръмбазлъци. Много по-лесно ще бъде да манипулираш само него, отколкото всяка една машина за гласуване. По-общонародно е да се разбереш с един в името на всички, отколкото с всички в името на един. Така работи демокрацията в постиндустриалното общество. В Европа малко държави използвали гласуване чрез машини. Но в Европа, и не само там, малко държави са по-корумпирани от България и още по-малко повтарят на избирателите си като на малоумници, че извършват престъпление, ако продадат гласа си. Машината не би купила този глас, защото съвсем правилно не би му дала стойност. За времянките политици обаче той е най-ценен актив, макар и придобит по престъпен начин. Приносният характер на премахването на машинното гласуване се състои в това, че то разяснява на народа опасността от цифровизацията. След като защитиха личните си данни по европейски тертип и накараха безропотно фирмите като гламави да пишат правила срещу изпирането на техните пари, властващите партийци скочиха и на изборните машини. Целомъдрието и обективността им е плашеща, а богът в тях използва само нулева алгебра. В крайна сметка всичко, създадено от човека, може да бъде изкористено и да тръгне срещу създателя си. Нали? Ако използваме компютри, нашият Франкейнщайн може да се окаже по-неудобен, отколкото съшит ръчно. Пък и си е по-друго да опипаш, да усетиш физически безсмислието на гласа си, преди да го пуснеш в урната като хартиена птичка в клетка. Не е ли така? Машината не дава такова достолепно усещане за свобода.  Днес можем без машини за гласуване, утре ще минем и без гласуване. И то е несъвършено като компютрите. Нали от хора се прави. ", "date": "2019.07.15", "title": " Deus ex machina"}
{"url": "https://duma.bg/pametnik-na-boris-hristov-be-otkrit-v-pazardzhik-n195921", "text": "В Пазарджик бе открит бюст-паметник на световноизвестния оперен певец Борис Христов, изработен от проф. Георги Чапкънов. Мемориалът е разположен срещу входа на Съдебната палата, тъй като през 40-те години на миналия век оперният бас е бил стажант-съдия в Пазарджишкия окръжен съд, съобщи БНР.  В основата на изграждането на паметника са двама популярни пазарджишки адвокати - Николай Антов и Хари Харалампиев. Осъществяването на идеята е финансирано от предприемача Емил Йончев.", "date": "2019.07.15", "title": "Паметник на Борис Христов бе открит в Пазарджик"}
{"url": "https://duma.bg/kniga-za-muzikanta-i-choveka-ruslan-raychev-n195923", "text": "Режисьорът Петър Райчев ще представи биографичната книга за своя баща \"Руслан Райчев\", на която той е съставител, заедно с проф. Румяна Каракостова. Премиерата ще се състои на 16 юли от 18 ч. на сцена Ротонда във Варненската опера. Руслан Райчев (1919-2006) е първият главен диригент на новосформирания Държавен симфоничен оркестър във Варна през 1946 г. и първият диригент на Варненската опера, основана през 1947 г. от неговия баща Петър Райчев - първата българска оперна легенда със световна слава. По време на премиерата ще бъде прожектиран филм за живота и делото на Руслан Райчев, чиято 100-годишнина от рождението отбелязваме тази година. Модератор на събитието е Виолета Тончева. Съставителите на книгата \"Руслан Райчев\" (изд. \"Гея Либрис\") Петър Райчев и проф. Румяна Каракостова представят с изключителна вещина и професионализъм в 430 страници богата документация, илюстрирана със снимки от личните архиви на Руслан Райчев и Петър Райчев.  Маестро Руслан Райчев е първият български диригент, дирижирал на най-престижните оперни сцени в Европа - Миланската Скала, Парижката Гранд опера, Виенската щатсопера, Болшой театър, Кировския театър, оперните театри в Берлин, Рим, Неапол, Тулуза, Стокхолм, Осло, Хамбург, Мюнхен, Сеул и др. Дирижира най-добрите симфонични оркестри в света, най-големите съвременни певци. Всички наши именити изпълнители са участвали в безброй спектакли под палката му, а почти всички имат с него и записи - рецитали в \"Балкантон\".  Руслан Райчев става заслужил артист на 50, а народен - на 61 години. За 60-годишнината си получава орден \"H.P. България\" - II степен, а през 1999 г., за 80-годишнината си, е награден с орден \"Стара планина\" - I степен. През 1982 г. Руслан Райчев става първият българин \"Кавалер на ордена за изкуство и литература\" на Франция. Почетен гражданин е на Варна и София. Внимателно подбраните и стройно подредени в книгата архивни документи, интервюта, отзиви и рецензии от българската и чуждестранната преса, както и споделеното от известни творци и сподвижници на маестрото, обрисуват пълнокръвно и живо визионера, музиканта и човека Руслан Райчев.", "date": "2019.07.15", "title": "Книга за музиканта и човека Руслан Райчев "}
{"url": "https://duma.bg/kostadin-filipov-zavarshi-lyatnoto-literaturno-turne-v-rodniya-si-grad-n195922", "text": "С изключителен успех протече лятната част от литературното турне на тв журналиста Костадин Филипов по повод дебютната му стихосбирка \"На дъх от лятото\" (ИК \"Персей\"). След премиерата на книгата през пролетта в Националната библиотека \"Св. св. Кирил и Методий\" познатото лице от новините на Нова тв и настоящ редактор в предаването \"Преди обед\" по Би Ти Ви тръгна на национална обиколка. Поетичното трасе премина през Хасково, Велико Търново, Горна Оряховица, Пещера, Пловдив, Ловеч и Разград. Финалът за сезона беше в родния му Велинград, където на 12 юли представи стиховете си пред своите съграждани и гости на СПА столицата на Балканите в Художествената галерия, в рамките на Велинградските културни празници.  На срещата присъстваха учители, бивши колеги от радио ЧЛК, гости на града. Преподавателката по литература на Костадин Филипов Любка Тилева сподели как още в I клас е избрала именно него да представи родното училище в националния рецитаторски конкурс \"С вярата на Вапцаров\". Сълзи в очите имаше и поетесата Светлина Ланджова. Тя изказа благодарност, че е станала част от тази поетична магия и подчерта, че Костадин Филипов още с дебютната си стихосбирка е разкрил самобитен стил. Международният съдия по латино- и стандартни танци Петър Милчев също изрази своето въодушевление от чутото в художествената галерия \"Цвета Шуманова\", излязло от перото на неговия приятел от детските години Костадин Филипов. Флейтистката Венера Ланджова пък украси представянето на стиховете с популярни музикални творби.  На финалната спирка от лятното турне на \"На дъх от лятото\" да видят новото амплоа на телевизионния водещ Костадин Филипов бяха дошли и хора от Варна, Ямбол и Ихтиман.  През есента литературното турне продължава, а част от градовете, които ще приемат журналиста поет, са Русе, Плевен, Гоце Делчев, Елена, Банско, Разлог, Кубрат, Исперих, Шумен, Бургас, Кърджали, Димитровград, Благоевград, Перник, Кюстендил и др. Дебютната стихосбирка на Костадин Филипов е събрала 48 стихотворения - многопластова поезия, която ни променя, пренася ни от делничното към пространството на духа с мелодия от струните на най-фините човешки емоции. Стиховете на Костадин Филипов са празник на духа и интелекта, но също и на чувствата. Докосването до поезията му е магия, която превръща читателя във философ, творец и мечтател.", "date": "2019.07.15", "title": "Костадин Филипов завърши лятното литературно турне в родния си град"}
{"url": "https://duma.bg/datata-n195924", "text": "1606 - РАЖДА СЕ РЕМБРАНД ВАН РЕЙН, ХОЛАНДСКИ ХУДОЖНИК (УМИРА 1669 Г.). Оставя след себе си над 600 картини, около 350 гравюри и повече от 2000 рисунки. Като изключим портретите, предпочита библейски сюжети, най-вече от Стария завет. Интересува го главно човекът, и по-точно - отражението на човешката душа в лицето, жеста, държането. 1848 - РАЖДА СЕ ВИЛФРЕДО ПАРЕТО, ИТАЛИАНСКИ СОЦИОЛОГ, ИНЖЕНЕР И ИКОНОМИСТ (УМИРА 1923 Г.). Смята се, че е един от основателите на теорията на елита, известна и като Закон на Парето. Според него обществото има пирамидална структура, като на върха стои елитът - социален слой, ръководещ и направляващ всяко общество. Особеното в гледната точка на Парето е свързано с отхвърлянето на каквито и да е философски понятия за обективно и субективно и за философията изобщо. 1869 - ФРАНЦУЗИНЪТ ИПОЛИТ МЕЖ-МОРИС СЪЗДАВА МАРГАРИНА. Френският император Наполеон III обявил награда за създаването на заместител на маслото, защото недостигът на животински мазнини довел до повишаване на цената му. Със задачата се заел химикът Морис. Той обработил говежда лой и получил мазнина, която нарекъл олео. После я разтопил и я смесил с мляко и вода. Накрая добавил ситно нарязано виме на крава. Това бил първият маргарин. Перленият цвят на получената смес подсказал на автора названието маргарин - от гръцката дума маргаритари, означаваща перла. 1966 - ПОДПИСАНА Е СПОГОДБА ЗА ИЗГРАЖДАНЕ НА АЕЦ \"КОЗЛОДУЙ\". Първата копка е направена на 14 октомври 1969 г. Проектите са изготвени съвместно от \"Топлоелектропроект\" - Москва, и \"Енергопроект\" - София. Основното оборудване е доставено от СССР, а отделни съоръжения - от ГДР, Чехословакия и Унгария. Строителните дейности започват през 1970 г. Официалното откриване на АЕЦ \"Козлодуй\" е на 4 септември 1974 г. 1975 - ПЪРВИ СЪВМЕСТЕН СЪВЕТСКО-АМЕРИКАНСКИ КОСМИЧЕСКИ ПОЛЕТ \"СОЮЗ-АПОЛО\". Корабите \"Союз-19\" (с екипаж Алексей Леонов и Валерий Кубасов) и \"Аполо-18\" (с екипаж Томас Стафорд, Ванс Бренд и Доналд Слейтън) се скачват два пъти в космоса - на 17 и на 19 юли 1975 г. По време на полета, който завършва на 24 юли 1975 г., са извършени 32 научни експеримента, от тях 5 съвместни. Това е последният полет от космическата програма на САЩ \"Аполо\" и първият съвместен полет на американската и съветската космическа програма. 1997 - УБИТ Е ДЖАНИ ВЕРСАЧЕ, ИТАЛИАНСКИ МОДЕН ДИЗАЙНЕР (Р. 1946 Г.). Повлиян е от творчеството на американския художник Анди Уорхол, от древноримската и древногръцката култура, както и от абстрактното изкуство. Основател е на модна къща \"Версаче\" (1989). Три години по-късно навлиза в парфюмерийния бизнес. Дизайнерът е застрелян пред дома си в Саут Бийч, Флорида. Заподозреният е сериен убиец, намерен дни по-късно мъртъв на плажа в Маями.", "date": "2019.07.15", "title": "Датата"}
{"url": "https://duma.bg/shofor-koyto-ne-znae-zaden-hod-katastrofira-n195925", "text": "посланик  Годината е 1962. Карибската криза току-що е преодоляна след постигнатия компромис между САЩ и СССР. По този повод в отчетния доклад на Осмия конгрес на БКП се подчертава необходимостта в областта на външната ни политика да се прилагат максимална гъвкавост и умение за избягване на термоядрена война, неуморно да се търсят възможности за мирно уреждане на спорните въпроси между държавите с различна обществена уредба.  Иван Башев, тогава министър на външните работи - с неговата прагматична нагласа на мислене, се възползва от тези нови моменти във външната ни политика и е един от първите, които снемат ограничителите в преговорите ни с Гърция. Разбира се, такъв дипломатически ход не можеше да се предприеме без съгласието на ръководството. Дипломатът винаги действа в строго съответствие с инструкциите и директивите на своето ръководство. Но неговата роля не се състои само в тяхното аргументирано изложение, а и в умението убедително да разясни отстояваната позиция. Негово задължение е също да разбере позицията на партньора си, да вникне в логиката й, да се ориентира във възраженията му и да прецени има ли начин да се вземат предвид неговите интереси и едновременно да се постигнат собствените цели. И още - да не го притиска до стената, да му оставя простор за отстъпление, което да не го унижава. Башев притежаваше такива умения. Година след преговорите Тодор Живков обяснява: \"Ние отчетохме, че нито едно правителство на Гърция, даже и комунистическо, не би могло да се съгласи с тази наша позиция и да се откаже от репарациите. Това би ударило по неговия престиж... Затова решихме да се съобразим с този факт да уредим взаимоотношенията между двете страни, без да се накърнява престижът на съответното правителство.\" Както е известно, тези преговори завършват успешно.  Посланик Йордан Големанов разказва в спомените си следния случай. \"Как протичаше служебното ми сътрудничество с Иван Башев?... Веднаж между нас стана неприятна, но поучителна сцена. По онова време в ООН се разглеждаше въпросът за Малвинските (Фолклендските) острови. Тогава този въпрос беше сравнително нов и малко се знаеше у нас за дълбочината на спора между Аржентина и Великобритания. (Островите са в географска близост с Аржентина, но населението е британско. През 80-те години на миналия век по този въпрос се води война между двете страни). Посланикът на Аржентина в София посетил началника на съответния териториален отдел на министерството и, след като изложил позицията на аржентинското правителство, помолил НРБ да подкрепи в ООН Аржентина, която смяташе тези острови за свои, въпреки че те се владееха от Англия. Как и какво е докладвал началникът на териториалния отдел на министъра - не зная, но Башев ме извика и ми нареди да съобщя на нашето Постоянно представителство при ООН в Ню Йорк, че ние подкрепяме официално Аржентина в спора й с Великобритания за Малвинските острови. Възразих, че НРБ не може да заема такава позиция в ООН. Тази позиция би противоречила на принципа за самоопределение на народите, който ние защищаваме в Организацията последователно. - Нашите интереси - каза Башев - ни карат да подкрепим Аржентина. Аз отново възразих, като се постарах да се аргументирам и с обстоятелството, че такава позиция би означавала да гласуваме в ООН, различно от СССР. - Нареждам ви - каза министърът. - Няма да изпълня това нареждане - отговорих. Настъпи кратка пауза. - Вие ли сте министър, или аз? -раздразнено извика Башев. Аз малко помълчах и казах възможно с най-спокоен тон: - Надявам се, другарю Башев, че вие добре разбирате, че за мен е по-лесно да се съглася с вас, отколкото да ви възразявам. И ако правя това, то е, защото се страхувам, че ще сгрешим. Моля, помислете още малко. - Добре, елате утре! - малко троснато ме експедира министърът. На другия ден сутринта към 9 часа той ме извика и още при моето влизане в кабинета му, се усмихна приветливо и каза: \"Извинявайте! Вчера вие бяхте прав. Благодаря ви, че ми възразихте.\" И след малко добави: \"Проучих лично въпроса. Съобщете на Тарабанов (постоянен представител при ООН в Ню Йорк)... че нашата позиция остава непроменена. Ще гласуваме за резолюция, която препоръчва на Аржентина и Великобритания да решат въпроса чрез преговори.\" Това можеше да направи само министър като Башев: да благодари, че сте го предпазили от грешка. (Заимствано от сп. \"Понеделник\" бр.10, 2010). И още един пример. По мой спомен. Годината е 1968. Тодор Живков е министър-председател. На заседание на правителството министърът на финансите Димитър Попов предлага да се приеме решение за ограничаване на производството на ракията, но това да става със съгласието на самите стопани, те да определят количествата, за да не се налагат административни проверки и т.н. Предложението се приема. Но решението среща силна мълчалива съпротива в цялата страна. Самият автор на предложението докладва след време на заседание на правителството: \"Станахме за смях с това решение\". Тогава Живков произнася фразата: \"Шофьор, който не знае да взема заден ход, ще катастрофира.\" Решението е отменено. Правителството повишава своя рейтинг, както се казва сега. Боже, колко много уроци ни преподава нашето близко минало и колко полезно би било те да се познават и прилагат в трудните условия на нашето настояще!", "date": "2019.07.15", "title": "Шофьор, който не знае заден ход, катастрофира"}
{"url": "https://duma.bg/schupenata-piramida-predizvikva-turisti-n195914", "text": "Счупената пирамида, смятана за една от най-старите в Египет, е открита за посетители за първи път след реставрацията й, информира РИА \"Новости\". Във вътрешността на последния дом на фараона Снофру първи са влезли чуждите дипломати, поканени от Министерството по въпросите на паметниците от древността. Много от посетителите излезли трудно от това \"пътешествие в миналото\". Стръмното 100-метрово изкачване почти на четири крака по тесни дървени стъпала се оказало огромно предизвикателство, непосилно за някои от тях. Част от хората във втората група са се отказали да влязат в шахтата. Сега вече не само дипломатите и журналистите, но и всеки желаещ може да оцени пирамидата на Снофру отвътре и отвън и да подложи на изпитание силата на волята си. Главният северен вход е разположен на височина 12 метра. До него се стига по дървена стълба. А вътре в гробницата стръмно се спуска тесен 60-метров каменен коридор, висок малко повече от метър. По-нататък по тесни коридори посетителят стига до шахта, от която може да се изкачи до върха на пирамидата по дървена стълба. Сътрудници на министерството споделят, че освен изграждането на допълнителни стъпала са проведени дейности по укрепването на каменните блокове, почистване на вътрешните помещения и изграждане на нова система за вътрешно осветление. Пирамидата на Снофру (четвъртата династия на фараоните) е построена около 2596 г. пр.н.е. Разположена е в комплекса Дашур под Кайро. Известна е със своята необичайна неправилна форма и с двата си входа: традиционен северен и загадъчен западен. Според една от версиите строителите на пирамидата е трябвало да ускорят работата си заради скоропостижната смърт на фараона. Като не успели да изградят пълноценна пирамида, променили градуса на наклона, което довело и до необичайната за древен Египет \"счупена\" форма. Друга хипотеза гласи, че когато височината на пирамидата достигнала 49 метра, архитектът осъзнал, че ако строителството продължи, тя ще е прекалено висока (около 160 метра) и много тежка. Конструкцията ще е ненадеждна, а пукнатините са станали видими още по време на изграждането на гробницата. Тогава строителят е променил наклона до 48 градуса и надстроил още 51 метра. Експертите смятат, че времето на управление на фараона Снофру се смята за преломно в строителството на пирамиди. След стъпаловидната на Джосер \"счупената\" дава тласък към изграждането на геометрично съвършените пирамиди в Гиза, включително Хеопсовата.", "date": "2019.07.15", "title": "Счупената пирамида предизвиква туристи"}
{"url": "https://duma.bg/samotata-otslabva-kostite-n195913", "text": "Липсата на контакти с други хора причинява не само чувство за самота, но и може да отслаби костите на възрастните жени, съобщи ЮПИ. Продължително изследване, обхванало повече от 11 000 жени над 50 години в САЩ, показа връзка между по-ниската костна плътност и недостатъчните или незадоволителни контакти. Върху костите влияе по-скоро качеството, отколкото количеството на срещите и общуването. Учените от университета на Аризона са оценили напрежението от контактите по скала до 20. С всяка точка над 4 минералната плътност на шийката на бедрената кост намалявала с 0,8 на сто повече, а на бедрената кост - с 0,11 процента. Предишни изследвания показаха, че фактори като силно стресиращи събития и по-ниски нива на оптимизъм и задоволство от живота може да са свързани със счупвания.", "date": "2019.07.15", "title": "Самотата отслабва костите"}
{"url": "https://duma.bg/bezplatni-filmovi-prozhektsii-v-yambol-n195920", "text": "Жителите и гостите на Ямбол за шеста поредна година през летния сезон могат безплатно да гледат прожекции на български и чуждестранни филми, съобщи БНР. Лятното кино в градския парк отваря врати от 21 ч. всяка петъчна и съботна вечер до 1 септември.  Българските филми, включени в програмата, са \"Да обичаш на инат\", \"Тримата от запаса\", \"Топло\", \"Кит\", \"От нищо нещо\", \"Съдията\", а финалът ще бъде с \"Борис т\". Съботните вечери са за поредица от съвременни филми, подбрани от програмата на \"София филм фест\" - \"Дивата круша\", \"Джебчии\", \"За короната и страната\", \"Песента на скорпионите\", \"Луната на Юпитер\" и \"Феникс\".", "date": "2019.07.15", "title": " Безплатни филмови прожекции в Ямбол "}
{"url": "https://duma.bg/balgarski-didzhey-remiksira-megahit-n195916", "text": "Култовият хит Let Me Entertain You на британския певец Роби Уилямс официално се издава в световен мащаб във версия на популярния български DJ Dian Solo. Това е поредният международен успех за Дидо, след като песента на Deep Zone Project - Please Don`t Go, създадена от него, получи номинация в конкурса на  американската платформа Filmfreeway /Hollywood Songwriting Contest. Клубната адаптация на парчето е част от проeкта на Dian Solo, наречен Music Legends Remixed, в който диджеят има за цел да \"облече\" в нов съвременен звук мегахитове на някои от най-популярните световни изпълнители като Майкъл Джексън, Роби Уилямс, Ерик Клептън, AC/DC, Джордж Майкъл, Арета Франклин и много други. За адаптацията на Let Me Entertain You Дидо получава официално одобрение и разрешение от оригиналния издател на песента - BMG, чрез тяхното представителство в България - Virginia Publishing. Интересна подробност е, че тъй като няма право да използва семпли от оригиналното произведение, всичко се изсвирва наново, а вокалите се записват с чуждестранни певци, чийто глас много се доближава до оригинала. По желание на издателите изпълнителят остава в тайна. За него само се знае, че е от Великобритания и в момента е на турне в САЩ. Новият аранжимент е направен изцяло от Dian Solo в съвременен модерен танцувален стил, но без да бяга от оригиналното звучене. Удоволствие за меломаните ще бъде да чуят съзвучието на използваните живи инструменти: китари, пиано, бас китара, тромпет и брас секция. Клубните адаптации на Dian Solo се разпространяват в цял свят чрез музикалния лейбъл Which Bottle Records и звучат в клубове, радиостанции и музикални телевизии с международно покритие. Let Me Entertain You вече излезе официално във всички дигитални платформи.", "date": "2019.07.15", "title": "Български диджей  ремиксира мегахит"}
{"url": "https://duma.bg/maykal-boltan-tarsi-talanti-v-aziya-n195917", "text": "Преди няколко седмици Майкъл Болтън обяви, че започва ново шоу за таланти в Азия. Състезателите, които ще бъдат избрани, ще са наистина талантливи и уникални - \"очакват ги много задачи и предизвикателства, което ще им помогне да се подготвят за истинска кариера в музикалния бизнес. Това ще бъде невероятна възможност и огромен опит за всички тях\", споделя Болтън. Победителят ще стане и част от турнето на звездата. За водеща на шоуто Болтън се доверява на филипинската певица и актриса Морисет Амон, която е истинска тийн сензация. На 18 юли в зала 1 на НДК българската публика ще може отново да се наслади на изпълненията на живо на една от най-големите звезди на световната поп музика.", "date": "2019.07.15", "title": "Майкъл Болтън търси таланти в Азия"}
{"url": "https://duma.bg/turski-maystor-rekordor-izprati-byurek-na-putin-n195915", "text": "Майсторът от Бурса - Хасан Аджар, чийто бюрек беше вписан в Книгата с рекордите на Гинес, изпрати изпечена от него традиционна турска баница на президента на Русия Владимир Путин. Поводът е началото на доставките на елементи от зенитно-ракетния комплекс С-400, съобщи РИА \"Новости\". Аджар попада в Книгата на Гинес през 2012 г. за изпечен най-голям бюрек с дължина 2023 метра. \"Както бях обещал, изпращам своята баница на руския президент Владимир Путин в Кремъл. Акцията на ресторанта ни събра много хора, които дойдоха да я видят“, сподели пекарят. Сътрудниците на фирмата превозвач, извикани да вземат пратката, били изумени от адреса и името на получателя. Първоначално не повярвали, но после казали, че не помнят да се е случвало подобно нещо по-рано. Даже предложили специална опаковка за този пакет. Пекарят е убеден, че бюрекът ще бъде доставен на Путин колкото е възможно по-бързо и му пожела добър апетит. Договорът за доставка на противовъздушни ракетни системи С-400 на стойност 2,5 милиарда долара е сключен през 2017 г. Част от сумата Турция ще плати сама, а останалото ще бъде за сметка на кредита от Русия. Според вицепремиера на страната Юрий Борисов договорът предвижда опции след изпълнението на основната част от доставката. Закупуването на най-новата руска система за противоракетна отбрана С-400 предизвика международен скандал между Турция и САЩ. Америка настоява страната да се откаже от сделката и в замяна на това да придобие техния комплекс Patriot. Вашингтон не изключва възможността да задържи или изобщо да отмени продажбата на новите изтребители Ф-35, но Турция не се съгласи на никакви отстъпки. След срещата на върха на лидерите на Г-20 в Осака отношенията между САЩ и Турция малко се разведриха, заяви министърът на външните работи Мевлют Чавушоглу.", "date": "2019.07.15", "title": "Турски майстор рекордьор изпрати бюрек на Путин"}
{"url": "https://duma.bg/levski-palni-gerena-s-detsa-n195910", "text": "Левски ще пусне без пари деца до 14 години в четвъртък, когато е реваншът в Лига Европа срещу Ружомберок. След 2:0 в Словакия голяма част от тежката работа е свършена, но наказание от УЕФА принуди \"сините\" да играят пред празни трибуни в мача. Точно правило на централата обаче позволява жеста, който \"сините\" ще направят. \"Като част от дългосрочната стратегия на клуба да възкреси любовта на децата към спорта - и в частност към футбола, реваншът от първия квалификационен кръг на Лига Европа с Ружомберок може да бъде посетен безплатно от организирани групи деца до 14-годишна възраст от учебни заведения, спортни школи/организации. Мачът е на 18 юли от 19.30 часа на ст. \"Виваком Арена - Георги Аспарухов\", гласи съобщението на клуба. Според регламента на УЕФА клуб, който изтърпява наказание - домакинство пред празни трибуни, има право да допусне на трибуните деца до 14 г., Условието това да се случи е всяка група от 10 деца да бъде придружавана от треньор, преподавател, възпитател и т.н. Иначе пред 5000 души в Ружомберок точни бяха Давиде Мариани (36) и Паулиньо (51). \"Левски спечели заслужено. Стартирахме отлично, имахме териториално превъзходство до първия гол, който сякаш доста ни стъписа. Имахме тактически план, искахме да победим, но бяхме притеснени. Вторият гол беше нокаут за нас. Не успяхме да се справим, а съперникът беше по-добър. Те сякаш бяха по-свежи от нас в края, а с това 0:2 съдбата на сблъсъка на практика е решена още преди реванша\", призна треньорът на словаците Ян Хаспра. Полицията в Братислава повдигна обвинения на седем души заради масовия бой между феновете на Левски, Краковия и Аякс. Те могат да получат до 6 г. затвор. Нито един от тях не е българин, като шестима са поляци, а един - холандец. Предявени са им обвинения за нарушаване на обществения ред, нанасяне на щети, както и на опит за побой. Според местни медии има наръган с нож българин. Такава информация официално липсва, след като от полицията в Братислава отрекоха наш сънародник да е потърсил медицинска помощ в града. Довечера футболистите на Петър Хубчев гостуват на Дунав в мач от първия кръг на шампионата.", "date": "2019.07.15", "title": "Левски пълни \"Герена\" с деца"}
{"url": "https://duma.bg/mitkov-titulyar-v-podgoritsa-sled-gola-sreshtu-etar-n195909", "text": "18-годишният юношески национал на ЦСКА-Сф Митко Митков по всяка вероятност ще бъде титуляр в реванша срещу черногорския Титоград от първия предварителен кръг на Лига Европа. \"Червените\" спечелиха с 4:0 миналия вторник и утре от 20.30 ч. им предстои протоколно гостуване в Подгорица, а в следващия кръг ги чака хърватският Осиек. В петък вечер обаче възпитаниците на Добри Митов изненадващо стигнаха само до 2:2 на старта на първенството с Етър. В този мач изгря звездата на Митков, който замени Греъм Кери в 69-ата минута и само 4 по-късно с топовен шут от над 30 метра с левия крак вкара за 2:1. Стадион \"Българска армия\" избухна и започна спонтанно да скандира името на таланта от Червен бряг. Първото попадение за \"червените\" бе дело на Али Соу (4) от дузпа, а на два пъти за \"виолетовите\" изравняваше Даниел Младенов (57, 78). \"Футболистите показаха как не трябва да се играе футбол и да се влиза в мача. С подобна игра не се печелят мачове. Когато на терена няма дисциплина, няма и победи. Не знам защо играчите играха по този начин\", обяви един треньорите Люпко Петрович. Тимът от \"Армията\" заминава днес около обед за Черна гора, като делегацията ще води лично от шефа Гриша Ганчев. Междувременно клубното ръководство пробва да пласира още един футболист в елита на САЩ. Десният бек Иван Турицов, който лекува контузия, е привлякъл вниманието на скаутите на Лос Анджелис Галакси със силните си игри през пролетта. Вероятността да се стигне до сделка е сериозна. Клубът, чиято настояща суперзвезда е Златан Ибрахимович, върви втори в Западната конференция на Мейджър Лийг Сокър и със сигурност ще играе в плейофите за титлата.", "date": "2019.07.15", "title": "Митков титуляр в Подгорица след гола срещу Етър"}
{"url": "https://duma.bg/nov-dubal-za-mertsedes-n195911", "text": "Мерцедес записа седма двойна победа за сезона във Формула 1. За Гран при на Великобритания Люис Хамилтън успя да изпревари съотборника си Валтери Ботас, за да зарадва местната публика. 5-кратният световен шампион спря хронометъра на пистата \"Силвърстоун\" за 1:21:08:452 часа. За британеца това е шести успех на домашна сцена, с който той излезе еднолично начело. До този момент Хамилтън, Ален Прост и Джим Кларк разделяха първата позиция с по пет успеха. За Люис това е пета поредна победа на тази писта, като от 2014 г. не дава шанс на своите съперници. Също така той записа 7-и успех за годината в 10 старта и 80-и в цялата кариера. Британецът се доближи до 11 от рекорда на легендата Михаел Шумахер (91). Хамилтън стартира втори зад Ботас, но го изпревари след спиранията в бокса и при кола за сигурност излезе пред финландеца. Ботас завърши втори на 24,928 сек., а на подиума се качи и Шарл Леклер (Фр, Ферари) на 30,117 сек. Неговият съотборник и смятан за основен съперник на Хамилтън за световната титла Себастиан Фетел пак се провали. Германецът влезе пети в първия завой, а в 36-ата обиколка беше трети. Впоследствие 4-кратният световен шампион беше изпреварен от Макс Верстапен (Хол, Ред Бул), но при контраатаката пилотът на Ферари изпусна болида, натисна твърде късно спирачките и удари Ред Була отзад. В резултат и двамата излязоха от пистата, но успяха да продължат. Заради инцидента Верстапен изостана на пета позиция след Пиер Гасли (Фр, Ред Бул), а Фетел се срина до дъното, защото влезе за смяна на предно крило. Той получи и 10 сек. наказание, защото беше виновен за инцидента и финишира 15-и. \"Нямаше да мога да се справя без отбора ми. Те са някъде около 2000 души, които работят, за да мога да побеждавам\", каза Хамилтън. \"Вероятно това е състезанието, в което най-много се наслаждавах в кариерата си\", призна 21-годишният Леклер. В класирането Хамилтън събра 223 т., пред Ботас 184, Верстапен 136, Фетел 123, Леклер 120 и др. При конструкторите Мерцедес е начело с 407 т., пред Ферари 243, Ред Бул 191 и др. Следващото състезание е в Германия на пистата \"Хокенхайм\" на 28 юли.", "date": "2019.07.15", "title": "Нов дубъл за Мерцедес"}
{"url": "https://duma.bg/s-rekordna-globa-nakazvat-feysbuk-n195912", "text": "Компанията \"Фейсбук\" ще бъде глобена с рекордните 5 милиарда долара от регулаторните органи в САЩ след разследване за неуспехите на най-голямата социална медия в света да защити личните данни на своите потребители, съобщи \"Уолстрийт джърнъл\", цитиран от ДПА. Американският всекидневник се позова на добре осведомени източници, че наскоро Федералната търговска комисия (ФТС) е взела съответното решение с 3 на 2 гласа. Не е ясно след колко време ще бъде обявена глобата. Тя обаче не е особено голяма за компанията, която миналата година обяви печалба от 22 милиарда долара при оборот от 55 милиарда. В последно време обаче се надигнаха гласове за разделяне на гиганта, който е критикуван, че не се справя достатъчно добре при защитата на личните данни и в борбата срещу фалшивите новини. Разследването срещу \"Фейсбук\" започна миналата година, след като бе разкрито, че базираната в Лондон консултантска фирма \"Кеймбридж Аналитика\" (Cambridge Analytica) е получила достъп до данните на 87 милиона потребители. Организацията е работила за предизборната кампания на президента на САЩ Доналд Тръмп през 2016 г. ФТС и \"Фейсбук\" отказаха да потвърдят информацията на \"Уолстрийт джърнъл\". Министерството на правосъдието на САЩ прави преглед на споразумението, но обикновено не променя решенията на ФТС, пише още изданието. Фейсбук е най-голямата социална медия в света с 2,7 милиарда активни потребители месечно.", "date": "2019.07.15", "title": "С рекордна глоба наказват \"Фейсбук\""}
{"url": "https://duma.bg/sasht-i-rusiya-sporiha-za-titlata-v-ligata-na-natsiite-n195905", "text": "САЩ и Русия играха през нощта за титлата в Лигата на нациите по волейбол при мъжете. На 1/2-финалите в Чикаго американците се наложиха над Бразилия с 3:2 гейма (21, -17, -21, 20, 9). Над всички беше Матю Андерсън с 22 т. \"Сборная\" пък се наложи над световния шампион Полша с 3:1 (19, -24, 22, 21). Топреализатор стана Виктор Полетаев с 24 т.", "date": "2019.07.15", "title": "САЩ и Русия спориха за титлата в Лигата на нациите "}
{"url": "https://duma.bg/ludogorets-vzima-arzhentinets-n195908", "text": "Лудогорец е близо до привличането на аржентинския централен защитник Гастон Кампи. Разградчани се борят за подписа на играча на Естудиантес с турския Трабзонспор, но според информация на Cielosports.com офертата на родния първенец е по-добра. 28-годишният Кампи в момента се подготвя индивидуално и не тренира с отбора си, тъй като няма желание да остане в Естудиантес. ", "date": "2019.07.15", "title": "Лудогорец взима аржентинец"}
{"url": "https://duma.bg/obichaynite-zapodozreni-s-pet-letni-kontserta-n195919", "text": "След кратка творческа пауза Стефан Вълдобрев и \"Обичайните заподозрени\" приключиха подготовката си за турнето \"Пет летни концерта, без да броим зимния\". Всичко вече е \"опаковано, готово\". Обиколката на България, за разлика от минали години, този път се състои само от големи, знакови концерти, като в рамките на няколко седмици групата ще гастролира последователно в София, Бургас, Варна, Созопол и Пловдив. Стартът е на 18 юли в \"Маймунарника\" в Борисовата градина в  София. На 8 и 9 август следват Летните театри на Бургас и Варна. На 30 август музикантите се включват в празниците на изкуствата \"Аполония\" в Созопол, а на 1 септември серията ще бъде завършена в Античния театър на Европейската столица на културата Пловдив.", "date": "2019.07.15", "title": "\"Обичайните заподозрени\" с пет летни концерта"}
{"url": "https://duma.bg/romantichna-vecher-za-royal-metsosopran-i-klarinet-n195918", "text": "Концерт на Маргарита Писаренко - мецосопран, Алексей Колесников - кларинет, и Елена Колесникова - пиано, ще се състои на 16 юли от 18.30 ч. в музия \"Борис Христов\" в София, ул. \"Цар Самуил\" 43. В програмата: произведения от Чайковски, Рахманинов, Гречанинов, Шуберт, Шпор, Жанжан, Сен-Санс, Бизе. Входът е с билети от 5 лв.", "date": "2019.07.15", "title": "Романтична вечер за роял, мецосопран и кларинет"}
{"url": "https://duma.bg/peta-zaguba-za-aoiyama-v-nagoya-n195906", "text": "Даниел Иванов-Аоияма загуби от Хокутофуджи в схватка от осми кръг на класическия турнир по сумо \"Нагоя башьо\". \"Синята планина\" допусна да бъде изтикан извън пределите на глинения кръг от съперника си, който използва техниката \"окуридаши\". Това бе девети мач между двамата и българинът остава само с един успех срещу японеца. 193-килограмовият борец от Елхово продължава с три победи и 5 загуби. Той излиза днес срещу Ендо, срещу когото е спечелил 8 от 11 схватки.", "date": "2019.07.15", "title": "Пета загуба за Аоияма в Нагоя"}
{"url": "https://duma.bg/gledayte-n195902", "text": "Футбол 20.30 Дунав - Левски по Евроспорт 1 Колоездене 13.00 Обиколка на Франция (X етап) efbet лига I кръг Ботев Вр - Берое 1:3 0:1 Еуженио (12) 0:2 Бригидо (69) 1:2 Будинов (77) 1:3 Желев (87); ЦСКА-Сф - Етър 2:2 1:0 Соу (4-д) 1:1 Младенов (57) 2:1 Митков (73) 2:2 Младенов (78); Лудогорец - Царско село 2:0 Кешерю (28-д и 66); снощи: Арда - Ботев Пд; Славия - Витоша Б; Черно море - Локо Пд; днес, 20.30: Дунав - Левски (Диема спорт).  1. Берое 1 0 0 3:1 3  2. Лудогорец 1 0 0 2:0 3  3. Етър 0 1 0 2:2 1  4. ЦСКА-Сф 0 1 0 2:2 1  5. Арда 0 0 0 0:0 0  6. Ботев Пд 0 0 0 0:0 0  7. Витоша Б 0 0 0 0:0 0  8. Дунав 0 0 0 0:0 0  9. Левски 0 0 0 0:0 0 10. Локо Пд 0 0 0 0:0 0 11. Славия 0 0 0 0:0 0 12. Черно море 0 0 0 0:0 0 13. Ботев Вр 0 0 1 1:3 0 14. Царско село 0 0 1 0:2 0 Ботев Гъл - Загорец 5:1; Нефтохимик - Несебър 7:1; Литекс - Севлиево 2:0; Локо Сф - Спартак Пл 0:1; ЦСКА 1948 - АЕЛ Лимасол (Кип) 0:0.", "date": "2019.07.15", "title": "Гледайте"}
{"url": "https://duma.bg/atanas-skatov-atakuva-i-gasherbrum-2-n195907", "text": "Алпинистът Атанас Скатов се подготвя да атакува и връх Гашербрум 2 (8035 м). В момента българинът е в базов лагер, като изчаква благоприятно време. От екипа му съобщиха, че Скатов ще трябва да премине още веднъж ледника и разстоянието от базов лагер до лагер 1, което по неговите думи е най-трудният участък от целия маршрут. В края на миналата седмица Скатов покори и Гашербрум I (8080 м), което е осмият му от 14-те осемхилядника. Това е вторият осемхилядник за Скатов за тази година след изкачването на Канчендзьонга (8586 м) на 15 май. Сливналията, който е веган, два пъти е бил на Еверест. На 13 май 2018 г. той стъпи на Чо Ойю (8188 м), като това беше и първото му самостоятелно изкачване без използване на допълнителен кислород.", "date": "2019.07.15", "title": "Атанас Скатов атакува и Гашербрум 2"}
{"url": "https://duma.bg/ungariya-pobedi-koreya-v-mach-za-istoriyata-n195903", "text": "Националният отбор по водна топка на Унгария за жени постави рекорд за най-голяма победа на Световни първенства. На старта на шампионата по водни спортове в Гуанджу, Корея, \"маджарките\" разбиха домакините с 64:0. Европейките са двукратен световен и трикратен европейки шампион. Те буквално прегазиха азиатките, които са дебютанти на подобен форум. Ребека Паркеш вкара 11 гола, а Силади и Рибанска добавиха по 9. \"Не знаех какъв е световният рекорд и не съм карал нарочно моите състезателки да вкарват толкова много. Просто исках да играем добре, да се пазим от контузии и да използваме мача срещу аутсайдер като подготовка за следващите срещи. Изненадах се, че съперникът е толкова слаб. Да гледам този мач не беше забавно. Вкарахме много голове, без да се напрягаме дори на 50%. За мен това беше най-дългият мач в живота ми и най-скучният в същото време\", обяви унгарският треньор Атила Бирош. Неговите състезателки отправиха 67 удара. До момента най-изразителната победа в историята беше за Югославия срещу Гватемала 62:0 на Универсиадата 1985 г.", "date": "2019.07.15", "title": "Унгария победи Корея в мач за историята"}
{"url": "https://duma.bg/fifa-nakaza-turtsi-zaradi-ivan-ivanov-n195904", "text": "ФИФА наказа турския Алтай да не купува футболисти заради дълг към българския защитник Иван Иванов и към португалското крило на Берое Педро Еуженио, съобщава местната преса. Двамата играчи започнаха миналия сезон с екипа на клуба от Измир, но бяха освободени срещу договорена компенсация през януари. Алтай има задължения към двамата на обща стойност около 1 млн. турски лири (155 000 евро), които трябва да заплати, за да получи отново разрешение за входящи трансфери. След престоя в Турция Еуженио се завърна в Берое, докато Футболист № 1 на България за 2013 г. премина в литовския Паланга, където игра през пролетта, а през лятото облече екипа на аматьорския Вихрен.", "date": "2019.07.15", "title": "ФИФА наказа турци заради Иван Иванов"}
