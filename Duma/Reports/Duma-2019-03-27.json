{"url": "https://duma.bg/nachaloto-na-balgarskoto-iztreznyavane-n188373", "text": "Загрижеността на президента на Франция за регулиране мобилността на източноевропейските превозвачи ни дава възможност да размишляваме и напомним за отношението на Запада към Изтока в по-старата и най-новата история, след падане на Берлинската стена. Знаем как Западът отгледа Хитлер и го насочи на Изток, за да завладее и пороби източноевропейските народи и овладее ресурсите на Съветския съюз в стремежа му да установи световно господство. Как във войните, предхождащи последната световна война, не и без наша вина, но с решаващата роля на великите сили не се допусна създаването на голяма и силна страна на Балканите. Не е случаен фактът, че днес България граничи сама със себе си, с български територии и население. Пресен е примерът от най-новата история как беше разбита и раздробена Югославия, че най-накрая и Сърбия с откъсване на Косово. Пак от най-новата история нелоялното поведение на Запада започна, когато бе сложено началото на резведряването след студената война между Изтока и Запада. Съветското ръководство тогава с лековерие, стигащо до наивност, повярва на Запада, че НАТО ще бъде разпусната, Украйна ще запази неутралитет и западните граници на Русия няма да бъдат застрашавани.  САЩ не изпълниха. За сметка на тези договорености Съветският съюз се оттегли от Източна Европа, разпусна СИВ и Варшавския договор и най-важното, се съгласи на обединение на Германия, без репарации за ГДР. Нещо, което американската страна малко е очаквала. По дипломатически източници от това време сумата, която САЩ са били готови да заплатят за единна Германия, е възлизала на 460 милиарда долара. Само по себе си това говори колко искрено и чистосърдечно е подходило съветското ръководство. То приема да не изтъргува кръвта на съветските войни, а да получи безопасни и сигурни граници. Нещо, което за Русия и тогава, и днес е над всичко. То доказва и нещо друго - колко убедено съветското ръководство е повярвало в преразглеждане на следвоенното устройство на Европа в името на едно по-равноправно и деидеологизирано сътрудничество в рамките на обединена Европа. Нищо такова не се случи. Да напомним и за натиска на Запада към източноевропейските страни да се приватизира всичко, държавата да се изтегли изцяло от икономиката и духовната сфера. Това доведе до унищожаване на цели отрасли, загуба на конкурентоспособност, скъсана експортна листа, а в случая с България - деиндустриализация, социално-икономически упадък и загуба на перспектива. Как открито и грубо бяхме притискани да затворим четирите блока на АЕЦ \"Козлодуй\", да се откажем от \"Южен поток\" и всичко, което се прави и до днес. Горчивата истина е, че чрез този  либерален модел на социално-икономическа трансформация, източноевропейските страни бяха грижливо отглеждани от Запада предимно като пазар за техните стоки. Днес, трийсет години след това, виждаме, че Западът не е изпълнил нито един ангажимент. Европа отново е разделена не от \"желязна завеса\", а от икономически санкции, двойни стандарти и демонизиране на Русия като агресор. Конфронтацията с Русия се засилва и все повече се говори за въоръжаване, отколкото за мир и равноправно сътрудничество между народите. Пакетът \"Макрон\" за мобилност открито засегна най-дълбоко интересите на превозвачите, респективно икономическите интереси на България и сложи началото на българското изтрезняване от десетгодишното опиянение от членството ни в ЕС и породените от това илюзии и откровена наивност. Западното мислене, политическите нрави и манталитетът на владетели на колонии до войната, се оказва, че с нищо не са се променили. Те демонстрираха едно безскрупулно обединение около икономическите си интереси в ущърб на новите членки на ЕС. Идеите за солидарна, по-справедлива и обединена Европа, в които повярваха народите от нововъзникналите източноевропейски демокрации след падането на Берлинската стена, са били една измамна фасада.  единствено завладяването на техните пазари и изсмукване на техните ресурси. Нещо, което те и днес продължават да правят със своите бивши колонии. Новото е, че с вълната от икономически бежанци към Европа дойде времето да заплащат цената, като принуждават Изтока да участва в разплащането. Това още повече ги принуди да показват своя истински облик. Нещо повече, цинизмът на нашите европейски партньори достигна дотам, че с двойните стандарти на храните и индустриалните стоки посегнаха на човешкото здраве, самочувствието и достойнството на тези народи. Нещо толкова неморално и нечовешко, че няма как да не породи разделение, апатия и отчуждения от това, което е днес ЕС. И няма как по друг начин да се определи, освен като отношение към колониални страни - втора категория. Нещо, до което България сама се докара със своето васално и лековерно поведение на безрезервно възприемане на т.нар. европейски ценности и прекалена солидарност, която насреща не получаваме. Актът с превозвачите е само един от най-драстичните примери от настоящето. Закъснялата българска официална димпломатическа активност и последвалите протести на превозвачите показаха, макар и късно, че българското изтрезняване от опияняване и самодоволство от членството в ЕС, започна и трябва да доведе до още по-умело и твърдо отстояване на нашите национални интереси. Настъпи време за преоценка на нашата национална политика и поведение в рамките на съюза. Предстоящите избори са ключова възможност не само за това как в бъдеще трябва да защитаваме нашите интереси, но и как да участваме в успешната промяна на ЕС. А тя е неотложна, предстояща и без нея България няма шанс.                                             ", "date": "2019.03.27", "title": "  Началото на българското изтрезняване"}
{"url": "https://duma.bg/frenskiyat-spaydarmen-izkachi-nebostargach-blagotvoritelno-n188417", "text": "Френският Спайдърмен отново се отправи към висините и изкачи 200-метров небостъргач с благотворителна цел - да помогне на катедралата \"Нотр Дам\". Ален Робер разкри, че не би посмял да се катери по световноизвестната катедрала. Затова пък 37-етажна стъклена сграда в парижкия бизнес квартал \"Дефанс\" е идеален за него терен. Традиционно, 56-годишният катерач не използва осигурителна екипировка. И както обикновено, акцията му е изненадваща. А срещу нея спонсорите му даряват 5 хил. евро за реставрацията на парижката \"Света Богородица\". \"Исках да помогна. Ако повече хора направят същото, смятам, че нужната сума ще бъде събрана. Има толкова много големи компании, които биха могли да си позволят по-щедри дарения\", заяви Робер. По-рано архиепископът на Париж обяви, че за ремонта на катедралата са нужни близо 150 млн. евро. Причината е, че много от фантастичните фигури и готически арки по фасадата са пострадали под напора на времето и на метеорологичните условия. Построена през ХII век, всяка година катедралата \"Нотр Дам\" посреща между 12 и 14 млн. туристи.", "date": "2019.03.27", "title": " Френският Спайдърмен изкачи небостъргач благотворително"}
{"url": "https://duma.bg/stefan-kulev-pokazva-parva-izlozhba-v-sofiya-n188424", "text": "Столичната галерия \"Средец\" на Министерството на културата показва изложба живопис на Стефан Кулев, първа за автора в София. Публиката може да види близо 20 платна, вдъхновени от стихията на морето и предоставени от варненския художник специално за това арт пространство. Стефан Кулев не се отклонява от класическата и смесената техника, чрез които смята, че е най-трудно, но и най-честно да изразява себе си. Авторът целенасочено е предпочел да не поставя заглавие на изложбата, тъй като обича да говори чрез картините си. Издава, че едно от платната се нарича \"Преди лятото\" и се надява, че това усещане за очакване и възраждане за нов живот ще успее да зареди публиката му с много положителна енергия.  \"Стефан Кулев е поетичен живописец, отдал се на естетическото съзерцание, при което се любува на визуалната и сетивната красота на своя образен свят\", отбелязва изкуствоведът Румен Серафимов. Кулев е роден през 1974 г. във Варна. Завършва графика във ВТУ. Година по-рано получава награда на СБХ Варна за дебют. През 2003 г. е отличен с Диплом за постижения в съвременното изкуство във Франция. Изложбата може да се види до 5 април.", "date": "2019.03.27", "title": "Стефан Кулев показва първа изложба в София "}
{"url": "https://duma.bg/parlamentat-poema-kontrola-nad-brekzit-n188389", "text": "След многочасови дебати и с крехко мнозинство от 27 гласа парламентът в Лондон все пак даде знак, че той ще определи какъв ще е разводът в ЕС, съобщи АП. Поправката беше внесена от консерватора сър Оливър Летуин. Така беше заобиколен блокажът в парламентарната процедура и беше дадена възможност на депутатите тази седмица да определят кой вариант за прилагане на \"Брекзит\" ще бъде приемлив за мнозинството от членовете на Камарата на общините. Очаквано тридесет депутати от Консервативната партия гласуваха против правителството, включително трима заместник-министри - Ричард Харингтън, Алистър Бърт и Стив Брайън. Последните вече подадоха своите оставки от \"Даунинг стрийт\" 10. В изявление след вота министерството за \"Брекзит\" казва, че гласуването в понеделник е \"опасно\", тъй като \"променя баланса между нашите демократични институции и създава опасен, непредвидим прецедент\". Изменението не уточнява точно кои алтернативи ще бъдат предложени на депутатите, които трябва днес самостоятелно да определят дневния ред на парламента, за да разгледат различни предложения относно положението около \"Брекзит\". Депутатите ще имат възможност да гласуват по различни варианти за изход, в това число за отмяната на член 50 или отмяната на \"Брекзит\", за провеждане на нов референдум или съставяне на сделка, включваща митническия съюз и членството в единния пазар, както и за напускане на ЕС без споразумение.  Депутатите вече гласуваха против \"Брекзит\" \"без сделка\". Смята се, че парламентът най-вероятно ще се обедини около идеята за оставане на Великобритания в митническия съюз или в единния пазар. И двете решения противоречат на позицията на Мей. Единният митнически съюз няма да позволи на Великобритания да сключва свои търговски споразумения с държави извън ЕС. А единният пазар ще изисква от правителството да се откаже от обещанието на Мей да възстанови контрола над британските граници и миграционната политика. Правителството обаче не е задължено да спазва инструкциите на парламента. Тереза Мей заяви, че е \"скептична\" по отношение на това какви ще бъдат резултатите от това решение и че подобни усилия в миналото са били противоречиви, водейки до противоречив или до никакъв изход. ", "date": "2019.03.27", "title": "Парламентът поема контрола над \"Брекзит\""}
{"url": "https://duma.bg/ivaylo-chochev-prizna-che-e-srinat-n188362", "text": "Ивайло Чочев призна, че е сринат от контузията, която получи в мача с Черна гора. Националът е със счупена капачка на дясното коляно и ще се възстановява поне 6 месеца. В мача с Косово пък съотборниците му посветиха гола именно на халфа от село Трънчовица. \"Благодаря за подкрепата. За последните 2 г. това е третата ми сериозна контузия и за съжаление, най-тежката. Първата ме отчая, но си върнах надеждата бързо, втората ме сломи, но не успя да ме пречупи, този път съм сринат още от първата секунда, но няма да се предам, колкото и да боли. Мислех си, че просто футболът иска да ме откаже от него, но след операцията си казах, че никога няма да се откажа от футбола\", написа във фейсбук Чочев.", "date": "2019.03.27", "title": "Ивайло Чочев призна, че е сринат"}
{"url": "https://duma.bg/vrednata-hrana-predizvikva-marzel-na-rabotnoto-myasto-n188416", "text": "Вредната храна, претъпканият офис и музиката способстват за мързел на работното място, сочат резултатите от ново проучване. Диетолозите назоваха продуктите, които трябва да бъдат забранени в офиса, съобщи \"Аргументи и факти\". Кафе, тестени изделия, сладкиши, сок, картофено пюре и хляб имат отрицателно въздействие върху състоянието на човека, докато се труди. Ободряващата напитка има ефект през първите 20-30 минути, а след това има обратно действие. Сънливостта пък увеличава консумацията на сладко. Откажете се от сода, енергийни напитки, солени храни, включително сосове, съветват експерти. И препоръчват хранителни продукти с витамин D, Омега-9, Омега-6 и Омега-3. За обедната почивка са подходящи ядки, банан, риба, дроб, жълтък, масло в умерени количества. Полезни са и зеленчуковите шейкове, чаят и зърнените храни. Претъпканият офис е вторият фактор. Между колегите местата трябва да са на две стъпки. Работата в слабо вентилирани помещения е също една от причините за появата на мързел. Специалистите препоръчват да се откъсвате от време на време от компютъра. На всеки 45 минути трябва да се разтягате и да ходите, а също и да разтърквате очите си. Постоянно включената музика и студената светлина в офиса също не допринасят за работната атмосфера. Топлото осветление е по-възприемчиво от хората и по-близко до слънчевия спектър.", "date": "2019.03.27", "title": "Вредната храна предизвиква  мързел на работното място"}
{"url": "https://duma.bg/zdravite-sili-vs-zdraviya-razum-n188372", "text": "Историята започва точно преди 70 години - през март 1949-та. На страниците на \"Работническо дело\" вървят люти битки: с френския импресионизъм, с вредните течения в литературата, а също и за идейната чистота на биологическата наука. В дома на Трайчо Костов слухтят микрофони, подире му душат сенки, които вместо имена имат номера и докладват по часове и минути за всяка дума, стъпка и жест на заместник-министър председателя.  В речта на Антон Югов (28 март) има стаено напрежение: \"Ние не бива да търсим врага само извън партията. Ние трябва да търсим и откриваме враговете, които са се промъкнали в собствената наша партия, да търсим враговете там, където най-малко се надяваме да ги намерим. Ние неотдавна открихме такива вражески елементи, които, прикрити в Партията, са успели да заемат високи партийни и държавни постове\". Скоро читателят ще разбере какво означава \"да търсим враговете там, където най-малко се надяваме да ги намерим\". И ще научи, че желаният враг е намерен. На 5 април излиза съобщение за пленума на ЦК на БКП от 26 и 27 март с дневен ред \"Политическите и антипартийните грешки на др. Трайчо Костов\". Пленумът одобрява доклада на Васил Коларов и отстранява Трайчо Костов от Политбюро (ПБ), от правителството и от поста председател на Комитета по стопански и финансови въпроси.  Обвинения: \"неискрена и недружелюбна политика по отношение на СССР\", \"антипартийни нареждания\", \"националистически уклон\", \"стремеж да измести Г. Димитров\", \"маневри и интриги\", \"болнави амбиции\", \"интелигентски индивидуализъм\", \"опити да разпали фракционна борба, да предизвика недоверие към Политбюро, да разцепи ЦК, да вбие клин в болшевишкото единство\".  ПБ и ЦК на БКП са камертонът на истеричната пропаганда.  Надига се първата вълна на ЕДИНОДУШИЕТО.  Няма интернет, фейсбук и туитър. Представете си, ако имаше.  В \"Работническо дело\" се появява рубрика \"Цялата партия единодушно осъжда грешките на др. Тр. Костов\": \"Грубите грешки на др. Тр. Костов изправиха като стоманена стена всички комунисти\"; \"Не се намери нито един партиен член, който да не се солидаризира с решението на пленума\"; и т.н. ЕДИНОДУШИЕТО залива страната с декларации и телеграми от партийни организации и трудови колективи до \"нашия любим ЦК\" в подкрепа на \"генералната линия\". На 21 април са утвърдени лозунгите за 1 май и сред тях: \"Бъдете бдителни към враговете! Разобличавайте ги безпощадно!\". Така Трайчо Костов влиза в агитката. И това е само началото. Настъпва затишие. Привидно. Номерираните сенки донасят кога и по кои улици е минал \"обект Доктора\", носел ли е жълтата си чанта, кого е поздравил пътьом.  По команда започват партийни събрания и конференции. Отново. Всички ЕДИНОДУШНО искат, настояват и едва ли не заповядват на \"нашия любим ЦК\" тутакси и незабавно да изключи от БКП \"тази подла змия, промъкнала се в доверчивата пазва на партията\". ПБ и ЦК откликват на всенародните въжделения. Пленумът от 11 и 12 юни ЕДИНОДУШНО изключва Трайчо Костов от БКП. На 17 юни решението излиза в \"Работническо дело\". На 17 юни Трайчо навършва 52 години. На 20 юни, на уличката зад Университета от една кола изскачат цивилни сенки и го арестуват. Следствието започва веднага. Третото следствие в неговия живот. Първото е през 1924-та. Второто - през 1942-ра. Знае какво е следствие. Знае пълния списък на изтезанията - минал е през него. Знае какво е да те инквизират 20 души. Знае цялата гавра. Знае цената на мълчанието. Знае как изглежда адът. Знае всичко. Така си мисли...   \"Обработват\" го 42 души. Разпитват го 22 часа в денонощие. Следователите се сменят на всеки два часа. Българските му поднасят готови показания на български, съветските - на руски. Разпитват го трима генерали от КГБ - Трифонов, Чернов и Филатов. Наричат го гад, сволоч, фашистки изверг. Повтарят, че лично другарят Сталин чака самопризнания за неговата вражеска и антипартийна дейност. Разпитва го лично шефът на МВР Руси Христозов. И му обяснява, че това е партийно поръчение. Държат го прав, докато припадне. Приковават го с вериги на пода. Инсценират му разстрел. Партийно поръчение. 22 часа в денонощие. 6 месеца.  А той, вместо да пише показания, рисува зайчета, същите зайчета, които някога е рисувал на сина си. Рисува Сталин и до него - човековълк. И още, и още човековълци, които приличат на Сталин. Думите \"Гешевата полиция бледнее пред \"нашата\" са на Трайчо. \"Имам чувството, че сме попаднали между зъбците на една машина, която неумолимо ни влече към неизбежния завършек и която може да бъде спряна само от някакво голямо, необикновено събитие\", пише през 1942-ра до жена си Люба. През 42-ра стават чудеса. През 49-та - не. На 19 юли ВНС избира анкетна комисия за \"обследване дейността на Трайчо Костов\". На 20 юли депутатите приемат ЕДИНОДУШНО доклада на комисията и свалят депутатския имунитет на Трайчо Костов. С ръкопляскания. За 5 минути. Лозунгът \"Да претворим решенията на Юнския пленум в живо дело!\" е изпълнен. През март Коларов го обвинява в \"интелигентски индивидуализъм\", през юни - в \"интелигентски кариеризъм\". ЕДИНОДУШИЕТО го заклеймява като \"дребнобуржоазен интелигент, лишен от здравата основа на пролетарския морал\". Синът на локомотивния огняр е образован, начетен, интелигентен, знае осем езика. За него Гешев казва \"опасен интелектуалец\". Интелектуалецът винаги е опасен. Интелектът е като гърбица - забелязва се. Не можеш да го скриеш. Даже очилата с 12 диоптъра извикват неприязън. И това е първата \"вина\" на Трайчо - че е интелектуалец. Такива неща МАШИНАТА не прощава.  Втората \"вина\" на Трайчо е, че Димитров официално го е обявил за свой приемник, защото \"хора като него не се раждат всеки ден\". Това попарва властническите амбиции на Коларов. През март Коларов обвинява Трайчо във властолюбие и в \"намерения да се утвърди като фактически вожд\", през юни - че \"е разработил стратегически план за отстраняването на Коларов и Димитров\". В обвинителния акт ще пише, че Трайчо Костов е замислял \"да бъде физически унищожен вождът на българския народ др. Димитров\".  ЕДИНОДУШИЕТО се задъхва от възмущение и погнуса. И крещи: \"Смърт! Смърт! Смърт!\" Третата \"вина\" на Трайчо е, че е останал жив през 1942 г. Необесен и неразстрелян. Жив. Млад. С авторитет. На МАШИНАТА живи герои не й трябват. Героите трябва да бъдат унищожени морално и физически. Авторитетите трябва да бъдат заменени с посредствени и послушни безличия. МАШИНАТА изфабрикува обвинението \"агент на полицията\" и \"англо-американски шпионин\". ЕДИНОДУШИЕТО скандира \"агент-провокатор\", \"гаден агент\", \"възпитаник на Гешев\", \"за да спаси мизерния си, кучешки живот, подписал декларация\". И \"Смърт! Смърт! Смърт!\" Най-главната \"вина\" на Трайчо Костов е, че като вицепремиер си позволява да спазва българските закони, да се грижи за българските интереси и да защитава суверенитета на българската държава. През март е обвинен в национализъм, неискреност и недружелюбност към СССР. През юни Коларов го нарича \"банкрутирал ръководител\", \"знаме на обединената вътрешна и международна реакция\", под което \"се обединяват жалките остатъци на разбитата монархофашистка клика, всички реакционери, фашисти и реставратори на капитализма\", в което \"се кълнат всички гнили комунисти\".  Защо? Защото Трайчо Костов разпорежда Законът за държавната тайна да се разпростре и \"върху съветските представители\", следователно - \"Той е за реставрация на капитализма и за англо-американска зависимост\", казва Червенков.  Всичко започва на 6 декември 1948 г., когато пред Димитров и Червенков Сталин дръпва очилата на Трайчо, фиксира жълтия си поглед в късогледите му очи и произнася присъдата:  \"Жулик! Трябва да се види откъде сте и кой сте Вие! Не искате да издавате своите тайни? Искате да бъдете независими? Не искате ние да знаем по какви цени продавате? На другите по-евтино продавате? Трябва непременно да унизите нашите хора. Какая-то злоба! Точь в точь как Тито!... Не искате да знам вашите тайни, вървете по дяволите, и без вас ще минем. Вие ни смятате за простаци, а вие сте европейци! Ние и без вас всичко знаем... Жулик! Искате да се биете? Ще се преборим. Само знайте, че ние на половин път никога не спираме. Ще доведем борбата докрай!\"...   \"мерзавец\", \"чуждо мекере\", \"подлец\", \"двуличник\", \"слуга на фашистката клика на Тито\", \"знаме на международната реакция\"... И \"Смърт! Смърт! Смърт!\"... Червенков громи Трайчо, \"неговото дяволско двуличие, лицемерието му, неговите изтънчени велзевулски методи... Врагът е хванат за гушата и няма да го изпуснем, няма да се успокоим, докато не го задушим напълно... Ние ще очистим нашата партия от всяко подобие на трайчокостовщина! (ръкоплескания). Дал ни господ сили за това! (веселост и ръкоплескания)\".  Тази предизборна реч е произнесена на 6 ноември. Обвинителен акт още няма. Публикуван е на 30 ноември под заглавие \"На позорния стълб бандата на Трайчо Костов!\". Трайчо отново попада в агитката. Този път - предизборна. Инструкцията е обвинителният акт да се използва като \"мощно оръжие\", да стигне до \"всеки гражданин и всяка селска колиба\". ЕДИНОДУШИЕТО скандира: \"Заклеймяваме шпионите и предателите и искаме тяхното най-строго наказание\", \"искаме най-сурово наказание за Трайчо Костов и неговата камарила\".  В хора на ЕДИНОДУШИЕТО се включват поети, писатели, художници: \"предател подъл\", \"подкупник жалък\", \"гаден диверсант\", \"бандит\", \"безумец\", \"глутница с избити зъби\", \"пигмеи\", \"негодяи\", \"жалки човечета\", \"юди, надъхани със зоологическа омраза към народа\"...   В телеграмата на СБП пише: \"Разгромът на трайчокостовщината значи проветряване на нашата къща. От името на българските писатели ние настояваме за сурово наказание на престъпниците! С това нашето народно правосъдие ще изпълни един свой свещен дълг към бъдещето на народа, към нашата национална култура! Смърт на предателството!\" рисува Трайчо като змия, а по селата разиграват погребения - картонена змия с лицето на Трайчо поставена в картонен ковчег, а около ковчега - цялото село, а зад ковчега - партийният секретар, стъпил с крак върху змията държи реч... ПОСЛЕ ще пишат спомени: \"Той целият беше една усмивка, никога не повишаваше глас, имаше топъл баритон, накуцваше, ерудиран, подвижна енциклопедия, роден учен\"... ПОСЛЕ ще казват: \"нямаше кой и как тогава да се противопостави\", \"трагично беше за нас, че започнахме да вярваме в това, което ни беше трудно да повярваме\", \"само силата на партийната дисциплина, дълбокото съзнание за ненакърнимостта на партийното единство можеше да застави тези, които го познаваха, да сведат глави, оставайки с вътрешното убеждение, че ще дойде ден, когато правдата ще възтържествува\"... ПОСЛЕ! ТОГАВА, обаче, всички гласуват \"за\", като \"конкретно мерило за преданост към Партията и нейния болшевишки курс\".  МАШИНАТА  е тъй перфидна! Тя плоди интриги, истерии, подлости и предателства, мерзост, ужас и отвращение. Тя овластява нищожествата и мачка, унижава, разтерзава почтените. Тя прави \"масите\" свои съучастници и следователно - виновни. Тя се застрахова за \"оня ден, когато правдата ще възтържествува\". И когато бъде зададен въпросът  \"Кой уби Трайчо Костов?\", МАШИНАТА е готова с отговора: \"Такава беше волята на народа\"...  Въпреки всичко ЕДИНОДУШИЕТО не е било монолитно. В периода 1949-1951 са арестувани 1100 души. На 7 декември в 8,35 ч. в Дома на народната войска започва процесът. Ще продължи 7 дни. Трайчо Костов не се признава за виновен.  ЕДИНОДУШИЕТО бушува и клейми предизборно: \"ловък двуличник, закоравял левосектант, фракционер, агент-провокатор, изобличен гнусен изверг, изпечен подлец, мерзък шпионин, влечуго, плужек, змия в пазвата на Партията\".  А казват, че \"процесът предизвиква изблик на патриотични чувства\"... Представете си цялата тази истерия във фейсбук. В София пристигат подаръци за рождения ден на Сталин - работен кабинет от светло дърво с резба и гравирано желязо, български кът с миндери и полици, килими и губери, сърмени търлъци, гъдулки и бъклици, синя писана каруца и пръскачка за лозе... На 12 декември в 19 ч. трудещите се от София тържествено изпращат влака с подаръците за великия Сталин. На 14 декември Сталин получава още един подарък - в 19,45 ч. Трайчо Костов, 52-годишен, публицист е осъден на смърт чрез обесване. Влакът с писаните каруци, килимчета, сервизи, мастилници, гъдулки, печки, шкафове, губери, носии, търлъци, с 5-те милиона подписа, \"изразили любовта на нашия народ към вожда на прогресивното човечество\", пътува... в навечерието на изборите. Като гаранция за успех. \"За тоя престъпник всяко наказание е малко. В своята ярост на заловен звяр той направи всичко, за да отегчи още повече положението си. Не прояви никакво желание за разкаяние. Той заслужи наказанието си\" (\"Работническо дело\"). Когато го водели към бесилото, издигнато в двора на софийския затвор, било дъждовно и той, накуцвайки, заобикалял локвите, за да остане чист. Очилата му паднали, навел се, но един милиционер ги стъпкал. Когато му сложили примката, един от екзекуторите го хванал през кръста, дръпнал го и се залюлял с него. Като махало на часовник... На 23 януари умира Васил Коларов. Той ще надживее Трайчо с 38 дни. На януарския пленум от 1950 и на VI конгрес през 1954 г. процесът ще бъде отчетен като \"крупна победа\", \"нова ярка демонстрация на единството и сплотеността на партията\", \"борба, от която партията излезе още по-силна, по-зряла, по-закалена\", а 76 следователи и оперативни работници, допринесли за победата, ще бъдат наградени с ордени и парични премии на обща стойност 1 625 000 лв. След шестте месеца, прекарани на един стол в една килия на ДС, Люба ще се прибере, ще седне на един стол и ще се залюлее - напред-назад, напред-назад. Като махало на часовник... Ще почине на 7 април 1959-та. Ще сложат на гърдите й снимка на Трайчо. И това ще бъде неговото символично погребение. Ще погребат снимката, не човека. А земята ще бъде пълна с картонени ковчези и в тях - картонени змии с лицето на Трайчо Костов... И всички ще бързат да забравят. Това е историята на едно политическо убийство. На всяко политическо убийство. Тази история никога не свършва. МАШИНАТА е тъй перфидна. Тя произвежда интриги, истерии, подлости и предателства, мерзост, ужас и отвращение. Тя овластява нищожествата и мачка, унижава, разтерзава почтените. И никога не остава без ЕДИНОДУШНИ. Б.а. Нещо лично. От цялата огромна организация на БКП в Пловдив двама души се изправят срещу МАШИНАТА и ЕДИНОДУШИЕТО. Знам го със сигурност. Това са моите родители (бъдещи, към онзи момент). През 1991 г. с режисьорката Малина Петрова направихме единствения документален филм за Трайчо Костов - \"Сърцето умира последно\".", "date": "2019.03.27", "title": "\"Здравите\" сили vs Здравия разум"}
{"url": "https://duma.bg/kratki-novini-n188415", "text": "Кун Теменужков постигна първи голям успех с тима на Лийдс до 23 г. Неговият състав триумфира с шампионската титла в Северната дивизия. \"Белите\" са недостижими на върха с 9 т. пред втория Бирмингам. След редовния сезон Лийдс продължава в спор за обединената купа на Professional Development League срещу шампиона в Южната дивизия. Ферарио Спасов-Феро е новият директор на детско-юношеската академия на Ботев Пд. 57-годишният специалист замени на поста Иван Цветанов. Това е втори престой на Спасов в \"Коматево\". От юни до декември 2012 г. той беше треньор на мъжкия отбор, а за последно води Монтана, но подаде оставка преди 10 дни след домакинската загуба с 1:2 от опашкаря Добруджа.  Започна гласуването за Престиж Мача на звездите в мъжкия баскетбол. Феновете могат да дадат вота си на страницата www.all-star.bg. Поради интереса продължителността му е удължена с 1 ден - до 2 април, и веднага след това ще бъдат обявени резултатите. След като бъдат определените 20 играчи и треньорите, към тях ще бъдат добавени и 4 от квотата на организаторите. Тазгодишното издание е свързано с честването \"100 години баскетбол в България\" и ще се състои на 21 април в Шумен. Голямата звезда в смесените бойни изкуства Конър Макгрегър обяви оттеглянето си от спорта и прекратяване на активната си кариера. Ирландският боец е само на 30 години, но обяви, че се присъединява към бившите си партньори \"вече като пенсионер\". \"Реших да се оттегля от спорта, по-известен като смесени бойни изкуства. Желая на всички мои бивши колеги успехи. Пина коладите са за моя сметка\", обяви Макгрегър. Той се отказва от ММА за втори път, като през 2016 г. обяви, че повече няма да се бие, а месеци по-късно влезе в октагона за сблъсък с Нейт Диас (САЩ). За последно Макгрегър загуби от Хабиб Нурмагомедов (Рус) миналата есен. \"Може да има само един крал на джунглата\", написа дагестанецът по повод оттеглянето на големия си съперник.", "date": "2019.03.27", "title": "Кратки новини"}
{"url": "https://duma.bg/klub-myuzik-dzhem-otvarya-vrati-dnes-n188420", "text": "Клуб \"Мюзик джем\" отваря врати - и то с гръмотевичен трясък. В уютната, дискретна атмосфера на клуба, при перфектна видимост към сцената от всички места и безупречна акустика, музикалното изживяване ще добие ново измерение за българските фенове и гостите от чужбина, независимо от жанра, стила и изпълнителя, обещават домакините. Още от първата си седмица клубът потвърждава заявката да бъде отворен за всички жанрове и стилове, да предлага максимално разнообразна програма - от рок, метъл и блус до техно, денс, поп, стендъп комеди и др. Украинската група \"Казка\" ще открие днес, 27 март, афиша с поп музика с елементи на електро-фолк. Утре на сцената се качва лондонското електро-суинг дуо \"Кореспондънтс\". В петък Удо Диркшнайдер и компания ще разтърсят сцената с тежък метъл. А в събота датската красавица Уигфийлд ще ни върне в 90-те години.", "date": "2019.03.27", "title": "Клуб \"Мюзик джем\" отваря врати днес"}
{"url": "https://duma.bg/balgariya-se-trese-a-toy-e-otvad-okeana-n188371", "text": "Някога, вече доста отдавна, бях възглавяващ българската делегация в Парламентарната асамблея на НАТО, която заседаваше в Брюж, Белгия. Беше много важна асамблея, аз имах дори доклад. Но в София започнаха дебати за политиката на правителството на СДС (на Филип Димитров) и с първия самолет, без да ме подканя някой, се върнах и участвах с пространно изказване за ролята ни в националната сигурност. Не само аз постъпвах така. Политици от различни партии се връщаха незабавно от чужбина, когато трябваше да бъдат в София. А сега? Сега България се тресе. Тресе се, защото е потресена от абсолютна далавера на високопоставен политик. Но той е на не-чак-толкова-важен форум отвъд океана. И вместо да хване първия самолет обратно, пет пари не дава какво се случва в България, подиграва се с общественото мнение, прекарва си добре там. Макар че мястото му е тук - той е народен представител и дължи обяснение пред народа, на който е представител. Как са се променили времената за някакви си по-малко от 3 десетилетия!!! През 1992 г. ние и обществото бихме определили такова арогантно поведение - да се криеш отвъд океана, надявайки се, че всичко ще отшуми - наистина като наглост, несъмнено като цинизъм, безспорно като морално падение. Може би такива бяха времената тогава, но и такива бяха оценките за подобно поведение по онова време. А сега? Сега номерът минава. Или поне героят на нашето безвремие си мисли, че номерът ще мине. Няма да мине. Защото героят на безвремието ни е безнадежден случай. Той е нашТта ужасна грешка.                                      ", "date": "2019.03.27", "title": "България се тресе, а той е отвъд океана"}
{"url": "https://duma.bg/maradona-vazhvali-stoichkov-n188363", "text": "Диего Марадона похвали Христо Стоичков. Легендата на световния футбол нареди Камата сред най-големите футболисти, с които е имал съперничество на терена. Класацията му бе провокирана като отговор на изказване на бившия му съотборник Марио Кемпес. Матадорът, световен шампион и голмайстор на \"домашния\" Мондиал 1978, преди дни обяви, че не е нормално да се сравняват Марадона и Меси, който  трябвало да се доказва като най-добър първо в конкуренция с Роналдиньо в Барселона, а после и с Кристиано Роналдо, докато Дон Диего нямал такава силна конкуренция на терена. Марадона пусна снимка в инстаграм, на която личат Стоичков, Роберто Баджо, Рууд Гулит, Карлос Валдерама, Лотар Матеус, Джика Хаджи, Михаел Лаудруп, Роберт Просинечки, Ромарио, Пауло Футре, Енцо Шифо, Брайън Робсън,  Енцо Франческоли, Джанкарло Антониони, Карл-Хайнц Румениге, Мишел Платини, Зико, Кевин Кийгън и... самият Кемпес. \"Как може да се казва, че не съм имал никаква конкуренция на терена, когато играех с тези великани? Само уважение към вас, момчета\", написа Марадона. През 2016 г. аржентинецът обаче беше зачеркнат от Ицо, след като отказа да дойде в София за 50-годишния юбилей на кавалера на \"Златната топка\" за 1994 г.", "date": "2019.03.27", "title": "Марадона възхвали Стоичков"}
{"url": "https://duma.bg/datata-n188370", "text": "МЕЖДУНАРОДЕН ДЕН НА ТЕАТЪРА. Датата е свързана с откриването на сезона на Театъра на нациите в Париж през 1962 г. Тогава Международният театрален институт към ЮНЕСКО - най-голямата международна организация за сценични изкуства, решава това да бъде Международният ден на театъра. 1860 - В НЮ ЙОРК Е ПАТЕНТОВАН ТИРБУШОН ЗА ОТВАРЯНЕ НА БУТИЛКИ. Историята на приспособлението за вадене на тапи от бутилки започва от древността. Архимед изобретява винт за издигане на водата в акведукти. Леонардо да Винчи го превръща в подемник за винтокрила машина. Няколко века по-късно се ражда \"тапоизмъквач\". За първи път за тирбушон се споменава публично преди около 350 г., когато са пуснати стъклените бутилки. Появява се официално в Англия през 1802 г. Тогава инженерът от Бирмингам Едуард Томасън регистрира изобретения от него \"самонавиващ се тирбушон\". 1878 - УМИРА ДОБРИ ВОЙНИКОВ, ВЪЗРОЖДЕНЕЦ, ПИСАТЕЛ, ДРАМАТУРГ И МУЗИКАЛЕН ДЕЕЦ (Р. 1833 Г.). Основоположник на българския театър, пръв български режисьор и автор на театрални пиеси. Най-известна сред тях е \"Криворазбраната цивилизация\" от 1871 г., която е смятана за най-добрата българска комедия до началото на ХХ в. 1886 - УМИРА ДОБРИ ЧИНТУЛОВ, ВЪЗРОЖДЕНЕЦ И ПОЕТ (Р. 1822 Г.). Като учител в родния Сливен участва активно в борбата за църковна независимост. Основава и читалище. Полусляп и болен, посреща руските войски при идването им в Сливен в началото на 1878 г., като произнася пламенна реч. Умира разочарован от новата следосвобожденска действителност. \"Боже, аз не съм желал такава свобода за народа ти\", говори с болка той. Поетическото му наследство не е голямо - доказано е авторството му на около 20 стихотворения, сред които \"Къде си, вярна ти любов народна?\", \"Стани, стани, юнак балкански\", \"Вятър ечи, Балкан стене\". 1893 - УМИРА ТОНКА ОБРЕТЕНОВА, РЕВОЛЮЦИОНЕРКА (Р. 1812 Г.). Известна като Баба Тонка. Оказва сериозна организационна, морална и финансова помощ на Русенския революционен комитет - най-важния във вътрешността на България. Той е основан от сина й Никола Обретенов и заседава в нейната къща. Баба Тонка погребва и успява да съхрани черепа на Стефан Караджа. Синовете й Ангел, Петър, Никола и Георги участват в различни чети и са убити или изпратени на продължително заточение. По-малката й дъщеря - Анастасия (Сия), е женена за революционера, писателя и публициста Захарий Стоянов. 1932 - РАЖДА СЕ СЛАВ КАРАСЛАВОВ, ПОЕТ И ПИСАТЕЛ (УМИРА 2002 Г.). Племенник на писателя Георги Караславов. Следва руска филология в СУ, завършва кинодраматургия в Москва. Работи като редактор в различни столични издания. Автор на 23 книги, между които стихосбирките \"Ехо от кавалите\", \"На бял камък\", \"Корава пръст\" и др., трилогията \"Солунските братя\", тетралогията \"И се възвисиха Асеневци\".", "date": "2019.03.27", "title": "Датата"}
{"url": "https://duma.bg/predizborno-razsrochvat-45-miliona-leva-dalgove-n188428", "text": "След като бе направен опит да се опрости дългът на мюфтийството от 8 млн. лв., сега властта прави  , като разсрочи между 40 и 45 млн. лв. дългове на тютюнопроизводителите, които са основно гласоподаватели на Доган. Сумата е натрупана от неплатени данъци върху получените за последните 5 г. субсидии. Споразумение за това е договорено на среща между директора на НАП Галя Димитрова, земеделския министър Румен Порожанов и председателя на Националната асоциация на тютюнопроизводителите Цветан Филев. Освен това било договорено на закъснелите с данъците тютюнопроизводители да бъдат опростени глобите за неподадени в срок данъчни декларации, които са по 500 лв. годишно.", "date": "2019.03.27", "title": " Предизборно разсрочват 45 милиона лева дългове"}
{"url": "https://duma.bg/simfonieta-sofiya-sviri-v-zalata-na-nmu-n188421", "text": "\"Симфониета \"София\" и солисти, финалисти на конкурса \"Албер Русел\", ще изнесат финалния концерт в цикъла \"Лауреати на наши и международни конкурси\", в памет на проф. Жермен Муние, на 29 март от 18 ч. в концертната зала на НМУ \"Л. Пипков\". Събитието е в рамките на ХIII Международен конкурс за пианисти \"Албер Русел\". Диригент ще бъде Свилен Симеонов. В програмата: творби от Моцарт, Шуман, Бетовен, Шопен. Входът е свободен. Събитието е под патронажа ", "date": "2019.03.27", "title": "\"Симфониета \"София\" свири в залата на НМУ"}
{"url": "https://duma.bg/temenuzhkov-e-shampion-s-mladezhite-na-liyds-n188356", "text": "Кун Теменужков постигна първи голям успех с тима на Лийдс до 23 г. Неговият състав триумфира с шампионската титла в Северната дивизия. \"Белите\" са недостижими на върха с 9 т. пред втория Бирмингам. След редовния сезон Лийдс продължава в спор за обединената купа на Professional Development League срещу шампиона в Южната дивизия. Там почти сигурен нов първенец е Ипсуич U23. В последните три сезона неизменно шампионите от Севера триумфират с по-големия трофей: Болтън, Шефийлд Уензди и Хъдърсфийлд. През настоящия сезон Теменужков се превърна във важна част от отбора, въпреки че е по-малък от повечето си съотборници - на 19 години. Той натрупа 12 попадения от началото на кампанията. Преди два месеца сбъдна мечтата си и дебютира в професионалния футбол, записвайки минути за мъжкия тим на Лийдс.", "date": "2019.03.27", "title": "Теменужков e шампион с младежите на Лийдс"}
{"url": "https://duma.bg/20-e-shansat-da-bade-otkrit-neft-v-cherno-more-n188390", "text": "Шансът да бъдат открити нефт или природен газ в блок \"Хан Кубрат\" на Черно море е едно към пет, обяви на пресконференция вчера  Александър Кейс, ръководител на проекта за проучвателни дейности в България на \"Шел\". В началото на следващия месец компанията започва сондажното проучване в дълбоко Черно море на 80 км от българския бряг. Три години \"Шел\" получи лиценз от българското правителство за търсене на нефт и газ, ангажиментът на компанията беше да извърши 3D сеизмични проучвания. Заради обнадеждаващи геоложки данни тя пристъпва и към сондиране, което не й е задължение. Търсенето ще е на дълбочина 1300 м под морското равнище, а сондата ще влезе на 2500 км дълбочина, методът е управлявано сондиране чрез налягане, а не фракинг. Сондирането ще е три месеца, анализирането на данните ще продължи до година. Ако то е успешно, ще трябва да се направи оценка и нови  сондажи. Периодът от откриването до търговски добив е от 6 до 10 г., заяви Кейс. Подобни залежи, ако бъдат открити, предполагат добив към 75 000 барела за между 20 и 30 г., заявиха експертите на \"Шел\". ", "date": "2019.03.27", "title": "20% е шансът да бъде открит нефт в Черно море"}
{"url": "https://duma.bg/proletni-izlozheniya-zapochvat-v-plovdiv-n188392", "text": "Над 25 атракции ще забавляват посетителите  на пролетните изложби от днес до 31 март 2019 г. в Международния панаир в Пловдив, съобщиха организаторите. Те ще видят новости за лова, риболова, туризма, екстремните спортове, градинарството, модата, фризьорството и грима, свободното време. Серията от прояви започва с международната изложба \"Природа, Лов, Риболов\". Днес врати отваря и специализираната изложба \"Цветна пролет\". Утре започва италиански фестивал на красотата и прическата. На 30 и 31 март ще се проведат международни и национални киноложки изложби. Пролетните изложби привличат всяка година над 20 000 посетители. Изложенията са отворени от 9 до 18 часа, в неделя - до 14 часа. Билетът, който дава достъп до всички прояви, струва 5 лв., а за ученици, пенсионери и хора в неравностойно положение цената е 2 лв. ", "date": "2019.03.27", "title": " Пролетни изложения започват в Пловдив"}
{"url": "https://duma.bg/novi-iziskvaniya-za-patna-bezopasnost-na-avtomobilite-ot-2022-g-n188393", "text": "От 2022 г. ще бъдат въведени нови задължителни за европейските автомобили технологии за безопасност, предпазващи пътници, пешеходци и велосипедисти. Институциите на ЕС са постигнали временно политическо споразумение за преработения Регламент относно общата безопасност, съобщиха от ЕК. През май 2018 г. комисията предложи конкретни мерки за безопасност на превозните средства да станат задължителни. Усъвършенстваните устройства за безопасност ще намалят броя на произшествията. За леки автомобили, микробуси, камиони и автобуси трябва да има устройства за предупреждаване за сънливост и разсейване на водача (напр. използване на смартфон по време на шофиране). Също и интелигентна система за регулиране на скоростта и безопасност при движение на заден ход чрез камери или датчици, както и записващо устройство в случай на злополука (\"черна кутия\"). За леки автомобили и микробуси трябва да има предупредителна система при напускане на пътната лента, усъвършенствана система за аварийно спиране и обезопасителни колани, подобрени чрез изпитвания на сблъсък. Предвиждат се специфични изисквания за подобряване на пряката видимост на водачите на автобуси и камиони и отстраняване на мъртвите зони, както и системи в предната част и отстрани на превозното средство за откриване и предупреждаване за уязвими участници в пътното движение, особено при завой. ", "date": "2019.03.27", "title": "Нови изисквания за пътна безопасност на автомобилите от 2022 г."}
{"url": "https://duma.bg/3500-dka-zemedelska-zemya-shte-badat-zasegnati-ot-remont-na-pat-n188394", "text": "Близо 3500 дка земеделска земя във Видинско ще бъдат засегнати от модернизацията на път Е-79, съобщава областният управител Албена Георгиева. Земята попада в отсечката между Видин и Ботевград, а собствеността върху нея е частна, общинска и държавна. До момента Областната дирекция \"Земеделие\" във Видин е издала 22 акта за категоризиране на засегнатите имоти. На 20 март Агенция \"Пътна инфраструктура\" (АПИ) е подала проекта на подробния устройствен план - парцеларен план (ПУПЦПП) за обекта. Предстои Комисията за земеделските земи към Министерството на земеделието да утвърди трасето и площадките за проектиране. Вече са в сила решения на Общинските съвети на Видин, Грамада, Димово и Руженци. С тях те изразяват съгласие да променят предназначението на засегнатите общински имоти с начин на трайно ползване \"пасища, мери\". Изтекли са сроковете за подаване на възражения в общините. Равносметката са две възражения, две молби и по едно искане за община Видин и за община Димово. Всички те обаче нито спират процедурите по проекта, нито ги забавят, обяснила Георгиева.", "date": "2019.03.27", "title": "3500 дка земеделска земя ще бъдат засегнати от ремонт на път"}
{"url": "https://duma.bg/yavor-gechev-segashniyat-zakon-prechi-na-kooperatsiite-n188391", "text": "В България има около 900 земеделски кооперации, а собствениците в тях са около 80 хил., заяви пред БНР председателят на Националния съюз на земеделските кооперации Явор Гечев. Кооперациите в рамките на ЕС обработват над 5 млн. дка, или 12-13% от обработваемата земя в страната. \"Когато има кооперация, населеното място е живо. Поддържа събора, читалището, детска градина, музейни сбирки, ако има. При кооперацията не всичко е въпрос на тотална печалба\", отбеляза Гечев. Сегашният закон обаче пречи на успешното развитие на кооперациите, подчерта той. \"Този закон е правен в други времена. На едно място са събрани  кооперациите в земеделието, потребителски кооперации, търговски кооперации, инвалидни, финансови, дентални... Всъщност кооперациите в момента са капиталови дружества, които нямат връзка със земята\". Според Гечев е абсурдно кооперацията да подписва договори с членовете, за да им обработва земята, като в закона не пише какво е фермер. По думите му фермерските кооперации по сегашния закон на практика са неприложими. Той обяви, че в момента предлагат чисто нов закон, специализиран за земеделските кооперации, добави той. Според него членството в тези кооперации трябва да е на база на земята, т.е. собствениците да са реалните кооператори. Отваря се опцията и за фермерските кооперации. По думите му по сегашния закон е почти невъзможно да се направи нова кооперация. Предвиждаме до края на годината обсъждане на новия закон, каза Явор Гечев и добави, че след това всичко ще се събере и ще се предложи вариант на нормативен акт.", "date": "2019.03.27", "title": "Явор Гечев:  Сегашният закон пречи на кооперациите"}
{"url": "https://duma.bg/vsichki-chakat-ostavkata-na-tsvetanov-n188437", "text": "Цветан Цветанов трябва да кацне в България всеки момент, а според медийни публикации, още от летището той трябва да се яви на среща с премиера Бойко Борисов. Според последните слухове, лидерът на ГЕРБ ще помоли заместника си да напусне парламента и да освободи всички постове като депутат - като председател на парламентарната група и като шеф на вътрешната комисия.  Цветанов обаче щял да остане зам.-председател на партията и на предизборния щаб. Заседанието на Изпълнителната комисия на ГЕРБ, което първоначално бе насрочено за четвъртък, ще бъде днес, след завръщането на Цветанов от САЩ.  Припомняме, че преди няколко дни изтече неофициална информация, че Цветан Цветанов няма намерение да подава оставки. Това обаче вбесило още повече премиера Бойко Борисов. В последните два дни все повече ключови фигури от ГЕРБ шестваха по медиите с позиция, че Цветанов трябва да понесе отговорност около скандала с апартаментите и че партията трябва да изчисти името си. Заради \"апартаментгейт\" вече трима членове на правителството подадоха оставки. Правосъдният министър Цецка Цачева и зам.-министърът на спорта Ваня Колева още в събота обявиха, че напускат кабинета. Вчера оставката си депозира и зам.-министърът на енергетиката Красимир Първанов. Евентуалната оставка на Цветанов отново бе основна тема в кулоарите на парламента днес. От ДПС предпочетоха да не коментират, но лидерът на НФСБ Валери Симеонов също намекна, че очаква Цветанов да напусне постовете си като депутат. В същото време обясни, че отстраняването му ще доведе до трус, защото \"без него в парламента ще се работи много по-трудно\".  Той посочи, че не може да гадае как ще се развие ситуацията с Цветан Цветанов. Според него ролята на Цветанов е \"изключително важна, значима и незаменима фигура на посредник между различните групи и крайни полюси в различните законопроекти и решения\". Той е човек, който аз специално с всяка година виждам, че се усъвършенства в ролята си на политически посредник и обединител, похвали го Симеонов.", "date": "2019.03.27", "title": "Всички чакат оставката на Цветанов"}
{"url": "https://duma.bg/deputati-ot-bsp-shte-protestirat-s-prevozvachite-v-strasburg-n188407", "text": "БСП подкрепя протестите на превозвачите в Брюксел и София. Това заяви вчера зам.-председетелят на ПГ \"БСП за България\" Георги Свиленски на брифинг. Той съобщи, че депутатите социалисти Димитър Данчев и Манол Генов ще са пред ЕП, а останалите народни представители от левицата ще са пред Министерския съвет. \"Много е важно политиците да бъдем последователни в позициите и действията си. Поне в рамките на 2-3 години, ако може. По темата пакет \"Мобилност\" БСП е последователна от 2017 г., когато този въпрос е поставен. Това е прецедент, защото досега в историята на ЕС няма подобен случай. Апелираме, докато конституционната комисия не се произнесе, пакетът \"Макрон\" да не се гледа в пленарната зала\", призова Свиленски.  Исканията на превозвачите ни са справедливи и трябва да бъдат отстоявани не само на думи, а и на дела. БСП винаги е защитавала и отстоявала правата им, припомни зам.-председателят на ПГ \"БСП за България\". Не така стоят нещата с колегите от ГЕРБ и от ЕНП, коментира той. \"У нас и ГЕРБ, и ЕНП казват на превозвачите: \"Ние сме с вас - защитаваме ви, предлагаме решения за защита на вашия бизнес, а в Брюксел правят обратното\", подчерта Свиленски. В понеделник 6 делегации от ЕНП - Германия, Италия, Испания, Чехия, Словакия, Люксембург, са внесли писмо темата да бъде внесена в Конституционната комисия на ЕП, защото противоречи на интересите на част от европейските граждани, обяви Свиленски.", "date": "2019.03.27", "title": "Депутати от БСП ще протестират с превозвачите в Страсбург"}
{"url": "https://duma.bg/angliya-udari-s-5-i-cherna-gora-uefa-razsledva-domakinite-za-rasizam-n188361", "text": "Англия вкара петица и на Черна гора, при това като гост във II кръг на квалификациите в Група А за Евро 2020 и е убедителен лидер, след като на старта удари с 5:0 Чехия на \"Уембли\".  Черногорските фенове обаче не спряха да обиждат на расова основа звездите на \"Трите лъва\" и след края на битката островитяните подадоха официално оплакване. УЕФА веднага започна разследване на инцидентите, нарушаващи чл. 14 от Дисциплинарния правилник и това може да доведе доста сериозни санкции за черногорците.  Този член касае расистките проявления от трибуните и най-леката санкция е \"частично затваряне на трибуните\" при следващото домакинство на отбора, както и солидна глоба. Проблемът е, че може да има и по-тежки санкции за Черна гора, тъй като феновете хвърляха и предмети по играчите на противника. Така може да се достигне и направо до мач без публика, а при повторение на такъв инцидент не е изключено да се стигне и до отнемане на точки от актива на отбора. Това касае пряко и нашият тим, който води битка за второто място в групата.  В Подгорица мачът започна с натиск на гостите, но противно на логиката домакините откриха при първата си атака и с първия удар към вратата на Джордан Пикфорд. Фатос Бекирай се справи добре с Майкъл Кийн и намери Марко Вешович (17), който простреля английската врата. Майкъл Кийн (30) изравни с глава след центриране на Рос Баркли. Халфът на Челси пък се разписа 2 пъти в рамките на 20 минути и осигури успеха на \"Трите лъва\". За разгрома по 1 гол добавиха капитанът Хари Кейн (71) и авторът на хеттрик от първия мач Рахийм Стърлинг (81).", "date": "2019.03.27", "title": "Англия удари с 5 и Черна гора, УЕФА разследва домакините за расизъм"}
{"url": "https://duma.bg/antikoruptsionnata-komisiya-shte-razsledva-sdelkite-na-arteks-n188408", "text": "Изискваме всички документи във връзка с покупко-продажбата на жилища от \"Артекс\" преди три-четири години назад. Това обяви вчера председателят на Антикорупционната комисия Пламен Георгиев пред журналисти в НС. Той припомни, че комисията извършва проверка на покупките на имоти от Цветан Цветанов, Цецка Цачева, Вежди Рашидов и Ваня Колева. Георгиев посочи, че ще се анализира дали има и други лица, които също са купували от тази фирма. \"Ще направим всеобхватна проверка, като искаме всички разрешителни, които са издавани на \"Артекс\". Анализираме всичко, законопроектите, които са внесени и които евентуално биха я облагодетелствали. Искаме да разровим докрай всичко, за да установим въобще кои лица са пазарували от \"Артекс\" и на какви цени\", допълни Георгиев. Според него около фирмата има притеснителни сигнали. Дали те ще се докажат, ще мога да ви кажа, когато приключим, уточни Георгиев.", "date": "2019.03.27", "title": "Антикорупционната комисия ще разследва сделките на \"Артекс\""}
{"url": "https://duma.bg/nov-podarak-za-dps-razsrochvat-40-mln-na-tyutyundzhiite-n188409", "text": "Предстои пореден предизборен подарък от властта към ДПС. След като бе направен опит да се опрости дългът от 8 млн. лв. на мюфтийството, но това не успя да се случи, сега управляващите се канят да разсрочат неплатените данъци на тютюнопроизводителите за последните 5 години. Става въпрос за обща сума, достигаща около 45 млн. лв. А това са задължения основно на гласоподаватели на ДПС, които можело да се преориентират към ГЕРБ. Споразумение за това са постигнали на съвместна среща изпълнителният директор на НАП Галя Димитрова, земеделският министър Румен Порожанов и председателят на \"Националната асоциация на тютюнопроизводителите - 2010\" Цветан Филев.  Според Филев става въпрос за сума от около 40-45 млн. лв. неплатени данъци върху получените от тютюнопроизводителите субсидии и продажба на тютюн. Той отбелязва, че до 2014 г. националните субсидии не са се облагали с данъци и заради незнанието голяма част от тютюнопроизводителите не са ги декларирали. В случая с тютюнопроизводителите не става въпрос за нежелание за плащане, а за това, че не са били уведомени, че дължат данъци през последните пет години, коментира пред capital Цветан Филев. Той обяснил, че земеделският министър Румен Порожанов на срещата в приходната агенция изтъкнал, че причината за това е, че през последните години се скъсала връзката между Държавен фонд \"Земеделие\", който изплаща европейските и националните субсидии за селското стопанство, и НАП. Затова агенцията щяла да организира срещи по места със земеделските производители, на които да ги улесни да попълнят данъчните си декларации. Освен това на срещата било договорено на закъснелите с данъците тютюнопроизводители да бъдат опростени глобите за неподадени в срок данъчни декларации, които са по 500 лв. годишно, защото те не са били наясно, че дължат такива. За обикновените данъкоплатци незнанието не е достатъчна причина да им се опрости глоба или да се разсрочат задължения.  През септември миналата година от НАП обявиха, че са засечени 120 млн. лв. недекларирани субсидии от над 50 хил. земеделски производители.", "date": "2019.03.27", "title": "Нов подарък за ДПС - разсрочват 40 млн. на тютюнджиите  "}
{"url": "https://duma.bg/zam-ministarat-na-energetikata-podade-ostavka-n188410", "text": "Зам.-министърът на енергетиката Красимир Първанов депозира вчера оставката си. Премиерът веднага я е разписал, обявиха от МС. Първанов е третият член на кабинета \"Борисов 3\", който напуска. И Първанов се нареди сред купувачите на евтини апартаменти от фирма \"Артекс\". Той отрече да му е оказван натиск, въпреки че само ден по-рано каза, че няма да подава оставка.  Далаверите с имотите стигнаха и до председателя на Върховния касационен съд Лозан Панов. Съпругата му Елисавета се оказа също собственик на луксозен апартамент от \"Артекс\", съобщава \"Правен свят\". Фирмата на Панова е закупила апартамент от 172 квадрата още през 2013 г. Жилището се намира на ул. \"Елемаг\" в кв. \"Изгрев\" и според справки в Имотния регистър е струвал на купувача едва по 225 евро на кв. метър. Обявяването на тази новина от анализатори беше тълкувано вчера като контраудар. Днес става ясна позицията на ГЕРБ относно скандала с апартаментите. Тя ще бъде обявена след Изпълнителна комисия и завръщането на Цветан Цветанов от САЩ, обяви вчера във Варна парламентарният шеф Цвета Караянчева.", "date": "2019.03.27", "title": "Зам.-министърът на енергетиката подаде оставка"}
{"url": "https://duma.bg/iliyana-yotova-balgariya-ne-govori-za-badeshteto-na-evropa-n188412", "text": "България рискува да проведе кампания за европейските избори като провинциална страна, да се изключи от големия разговор за бъдещето на Европа, заяви вицепрезидентът Илияна Йотова на форума \"България 2019 - нови хоризонти: Съмнения, надежди, перспективи\". Според вицепрезидента в България липсва дебат за нашето място в ЕС, за функционирането на съюза и съдържанието на политиките му. Членството в ЕС не означава някой друг да решава вместо нас, а ние само да чакаме механичния превод на евродирективите. \"Страната ни няма позиция за новата отбранителна политика на ЕС, а тя крие рискове от създаването на втори Шенген - този път в сферата на отбраната. Нямаме позиция и по отношение на европейските финанси за следващия програмен период\", посочи Йотова, която също бе евродепутат. Вицепрезидентът отправи критики към правителството, че е \"проспало\" проекта на Макрон за пакета \"Мобилност\" и е взело отношение много късно. Според нея гласуването на евродепутатите в понеделник за влизане на пакета в дневния ред на ЕП е направено в \"12 без 5\", без достатъчно аргументи и сериозна дискусия. Йотова определи това като поредната проява на двойни стандарти в ЕС. \"Малко над 300 души се опитаха да решат съдбата на хиляди европейски граждани\", посочи вицепрезидентът. Вицепрезидентът поздрави авторите на книгата \"България 2019 - Нови хоризонти\" за смелостта да погледнат в бъдещето. Според нея у нас липсват анализи за бъдещето на страната през следващите 10-20-50 години. Не се води дебат и за националните приоритети, липсва диалогът с гражданите и експертите по важните за страната теми. Най-лошите проявления на тази липса са в българското законодателство, което се ремонтира постоянно, именно заради липсата на експертна оценка и аргументирана дискусия, посочи тя. Липсва и реална национална политика за западащите и периферни региони на България, каза още вицепрезидентът.", "date": "2019.03.27", "title": " Илияна Йотова:  България не говори за бъдещето на Европа"}
{"url": "https://duma.bg/korneliya-ninova-koruptsiyata-prebori-gerb-n188411", "text": "\"Корупцията пребори ГЕРБ. Скандалът с апартаментите на властта е последица от модела \"Борисов\", който управляващите ни налагат вече 10 години. Той е следствие на лобистките закони, които ГЕРБ приемат заради един-двама олигарси или за определени фирми. След което те им се отблагодаряват с коли, с апартаменти или с нещо друго\". Това заяви лидерът на БСП Корнелия Нинова. Тя припомни, че БСП е направила списък на 26 лобистки закона, приети от кабинета \"Борисов 2\". В най-скоро време ще ви представим нов, обеща  на медиите Нинова. \"Втората характеристика на модела е политическият рекет. И дори Цветанов да си отиде, ще дойде друг Цветанов\", категорична е Нинова. \"Главата и мозъкът на този модел е Борисов. Реже едната глава, идва друга. Докато той управлява държавата, няма как да бъде променено нещо\", подчерта тя. Нинова припомни думи на Борисов, че е създал ГЕРБ, за да се бори с корупцията, която обаче превзе партията му.  \"Гадае се каква ще е съдбата на Цветанов, как Борисов ще реагира и ще реши проблема. Но \"апартаментгейт\" е следствие, не причина\", категорична е Нинова. \"Какво се случи с първите апартаменти на Цветанов, с апартамента на Горанов, с кумгейт\", със \"суджукгейт\"? Какво се случи след всички тези разкрития?\", попита Нинова. Нищо не последва. Борисов и ГЕРБ продължават да управляват чрез рекет и лобизъм, изтъкна тя. Нинова обяви, че БСП няма да влезе в парламента за гласуване на оставката на Цачева. Тя обясни, че един от аргументите на социалистите да не са в НС е, че не искат да легитимират това мнозинство. \"Не искаме да участваме в задкулисния сговор между ГЕРБ и ДПС. Оставаме на същата позиция. Не бихме влезли и гласували едно или друго кадрово назначение. Мисля, че времето, което изтече от излизането ни до днес, убеди и най-големите скептици, че ходът ни е правилен\", категорична е Нинова. \"Всеки ден, всяка седмица управляващите ни дават доказателства, че това мнозинство е изчерпано и като законодателство, и морално, и политически\", заключи Нинова.", "date": "2019.03.27", "title": "Корнелия Нинова:    Корупцията пребори ГЕРБ"}
{"url": "https://duma.bg/smartnostta-u-nas-e-kato-pri-voyna-n188413", "text": "Реалните демографски проблеми на България не са в раждаемостта, а във фрапантната смъртност и застаряването. На първо място сме в ЕС по смъртност - 15,5 промила на 1000 души, а в някои общини надхвърля 30 промила. Такава смъртност има само в региони с военни конфликти и пандемии в Азия и Африка, съобщи демографът от СУ \"Св. Климент Охридски\" Георги Бърдаров по време на дискусия на млади експерти за бъдещето на България, организирана от Института за социална интеграция и фондация \"Фридрих Еберт\". Десет млади експерти в областта на политологията, социологията, демографията, правото и икономиката представиха книгата си \"България 2019 - Нови хоризонти: Съмнения, надежди и перспективи\". Инициативата е под патронажа на вицепрезидента Илияна Йотова. Ниската раждаемост и намаляването на населението са клишета, едното не е вярно, а другото не е проблем само на България, заяви Бърдаров. По коефициент на раждаемост 9 промила и фертилност при жените 1,7, страната ни заема средно място в ЕС. Ние сме част процесите в развития свят, обусловени от промените в индустриалната епоха с нови демографски модели на поведение в резултат на високото ниво на образование, променения социален статус на жената, от развитите технологиите и все по-отговорните родители, подчерта ученият. България може да излезе от демографската криза, като направи решителна крачка за увеличаване на младото население, убеден е Бърдаров. За това ще е нужно адекватно образование, отговарящо на променящите се технологии и реалните нужди на пазара, защото към 2050 г. 50-60% от днешните професии няма да са актуални на пазара на труда. Другата стъпка за подобряване на демографията е повишаване на доходите. Демографът даде за пример Финландия, Естония и Ейре, които са били в много по-тежка демографска криза, но с правилни действия са се справили. В България има експлоатация, работодателите не искат автоматизация, защото трудът ни е много евтин и работникът е роб, категорична е икономистката Ваня Григорова.  Освен недофинансирането на училищното образование социологът Стефан Георгиев открои като проблем и остарялото схващане на българите, че ученето свършва с училището и университета. Обществото трябва да осъзнае, че това е доживотен процес, непрестанно учене, което обаче правят само 6% от българите, при 22% средно за ЕС. \"Случващото се в България е резултат от дълбокия конфликт между капитализъм и демокрация и големият въпрос е коя страна ще вземе гражданското общество. Разговорът за бъдещето на демокрацията и ролята на гражданското общество няма как да мине без сериозен разговор за това какво представлява съвременният капитализъм\", заяви политологът Страхил Делийски. Според него този основен конфликт води след себе си и конфликта между богатия елит и бедните, причина е за всеобщата комерсиализация, включително в образованието и здравеопазването.  Изследването си за съдебния популизъм у нас представи политологът Теодор Славев. Той направи паралел с нацистка Германия и апартейда в Южна Африка, чиито антихуманни режими са били поддържани от съда. \"Днес този доминантен режим овладява и съдът, руши устоите на демокрацията и води до изпразване от смисъл на върховенството на закона. Имаме нужда от радикален съд, който да е на страната на обществото\", призова Славев.", "date": "2019.03.27", "title": " Смъртността у нас е като при война"}
{"url": "https://duma.bg/otstraniha-ot-dlazhnost-kmeta-na-cherven-bryag-n188435", "text": "Кметът на Червен бряг Данаил Вълов е отстранен от длъжност по искане на Спецпрокуратурата.  Миналата седмица той бе обвинен в длъжностно престъпление за това, че през 2017 година е нарушил служебните си задължения при възлагане на обществена поръчка \"Топъл обяд\" за социално слаби. При прекратявеното на конкурса е облагодателствал две, свързани с него фирми.  Съдът мотивира отстраняването от длъжност с това, че са налицe достатъчно основания да се счита, че служебното положение на обвиняемия ще създаде пречки за обективно, всестранно и пълно изясняване на обстоятелствата по делото. Този извод се извежда от отговорното служебно положение на обвиняемия и правомощията му да ръководи дейността на цялата общинска администрация.", "date": "2019.03.27", "title": "Отстраниха от длъжност кмета на Червен бряг"}
{"url": "https://duma.bg/api-obyavi-targ-za-stroitelen-nadzor-za-134-km-ot-hemus-n188395", "text": "За изграждането на магистрала \"Хемус\" от пътен възел \"Боаза\" до Велико Търново (134 км) ще бъде проведена обществена поръчка. Тя е за избора на строителния надзор за близо 22,5 млн. лв. без ДДС, съобщи Агенция \"Пътна инфраструктура\" (АПИ). За основната част от проекта - проектирането и строителството, бяха намерени законови възможности изпълнението да стане без обществена поръчка. В края на миналата година правителството отпусна над 1,3 млрд. лв. за изграждането на 134 км от магистрала \"Хемус\" от пътен възел \"Боаза\" до разклона за Велико Търново. Средствата веднага бяха предоставени без търг на държавната компания \"Автомагистрали\", която няма опит със строителството на аутобани. Тя обаче месец по-рано е подписала договори за доставка на материали и техника с осем големи български строителни компании. До момента оставаше нерешен въпросът със строителния надзор. Обществената поръчка е разделена на две обособени позиции. В първата са включени три участъка от пътен възел \"Боаза\" до пътен възел \"Плевен\". За тях има готови проекти и строителството може да започне веднага след избора на надзора. Дотогава обаче държавата трябва да е направила отчуждителните процедури по бъдещето трасе. Индикативната стойност на поръчката е 9 281 089 лв. без ДДС. Във втората позиция са следващите три участъка до разклона за Велико Търново. В момента тече тяхното проектиране от фирми в пътния бранш, като те са получили работата от държавната \"Автомагистрали\". Индикативната стойност е 13 146 511 без ДДС. Срокът за подаване на офертите е до 16 май 2019 г. Предложенията ще бъдат отворени на следващия ден.", "date": "2019.03.27", "title": "АПИ обяви търг за строителен надзор за 134 км от \"Хемус\""}
{"url": "https://duma.bg/fero-poe-shkolata-na-botev-pd-n188357", "text": "Ферарио Спасов-Феро е новият директор на детско-юношеската академия на Ботев Пд. 57-годишният специалист замени на поста Иван Цветанов. Това е втори престой на Спасов в \"Коматево\". От юни до декември 2012 г. той беше треньор на мъжкия отбор, а за последно води Монтана, но подаде оставка преди 10 дни след домакинската загуба с 1:2 от опашкаря Добруджа. ", "date": "2019.03.27", "title": "Феро пое школата на Ботев Пд"}
{"url": "https://duma.bg/hubchev-se-radva-na-2-te-tochki-n188360", "text": "Българският селекционер Петър Хубчев изрази съжаление, че отборът му е изпуснал победата в Косово, макар че направи дефанзивни смени в последния четвърт час и на мястото на Спас Делев пусна Петър Занев, а младокът Валентин Антов дебютира на мястото на Георги Костадинов. \"Изключително доволен съм от желанието, с което излязохме първото полувреме. Потвърждават се нещата, които говорят всички треньори в тази група. С 2 т. дотук сме на второ място, тоест се класираме, засега. Така че трябва да сме доволни. За Англия е добре, че победиха. И за нас е добре, защото Черна гора е пряк конкурент. Като цяло - уникално отношение на футболистите към отбора, към отговорността на мачовете. Трябва да подобрим някои неща в чисто футболен аспект\", заяви Хубчев и отказа да коментира спекулациите, че ще поеме Левски. \"Точката е успех. Показахме битка. Представянето ни е крайно незадоволително, но много важна точка спечелихме. Не знам какво му липсва на отбора. Създадохме изключително малко голови положения. Трябва да вкарваме голове, ако искаме да взимаме 3 т. Те атакуваха 90 мин. и ни беше тежко. Не успяхме да задържим топката и да създадем нищо опасно\", заяви централният защитник Николай Бодуров. \"Гордея се с този отбор. Работата ми е да спасявам положения. Изморихме се второто полувреме и дадохме инициативата. Косово ще затрудни доста отбори в нашата група. Те показаха доста добър футбол. Нека гледаме реално на нещата и да крачим крачка по крачка. Всеки отбор след Англия може да вземе точки. При гола техният футболист влезе навътре и би в далечния ъгъл. Просто нямаше как да тръгна по-рано\", призна героят в мача Николай Михайлов. Швейцарският треньор на Косово Бернар Шаланд пък изрази недоволство от изпуснатата победа. \"Имахме доста възможности да отбележим. Владеехме топката и имахме отлични шансове за гол, но отбелязахме само един. Но постоянно опитвахме. България се защитаваше добре, но не мога да съм доволен от този резултат. Не мисля, че България дойде, за да играе защитно, защото поведе в резултата и се опитваше да съхрани аванса си.\"", "date": "2019.03.27", "title": "Хубчев се радва на 2-те точки"}
{"url": "https://duma.bg/zapochna-glasuvaneto-za-macha-na-zvezdite-n188358", "text": "Започна гласуването за Престиж Мача на звездите в мъжкия баскетбол. Феновете могат да дадат вота си на страницата www.all-star.bg. Поради интереса продължителността му е удължена с 1 ден - до 2 април, и веднага след това ще бъдат обявени резултатите. След като бъдат определените 20 играчи и треньорите, към тях ще бъдат добавени и 4 от квотата на организаторите. Тазгодишното издание е свързано с честването \"100 години баскетбол в България\" и ще се състои на 21 април в Шумен. Припомняме, че мачът на звездите в българското мъжко баскетболно първенство е възстановен през 2004 година по инициатива на варненските фенове на баскетбола, след близо 20-годишно прекъсване. В досегашните си 15 издания, шоуто се е провеждало във Варна, София, Самоков, Ямбол и Ботевград. В аналите на историята стои и постижението от близо 7000 зрители, дошли на HDI Мача на звездите 2012 с участието на мегазвездата на световния баскетбол Денис Родман.", "date": "2019.03.27", "title": "Започна гласуването за Мача на звездите"}
{"url": "https://duma.bg/konar-makgregar-se-otkaza-ot-mma-n188359", "text": "Голямата звезда в смесените бойни изкуства Конър Макгрегър обяви оттеглянето си от спорта и прекратяване на активната си кариера. Ирландският боец е само на 30 години, но обяви, че се присъединява към бившите си партньори \"вече като пенсионер\". \"Реших да се оттегля от спорта, по-известен като смесени бойни изкуства. Желая на всички мои бивши колеги успехи. Пина коладите са за моя сметка\", обяви Макгрегър. Той се отказва от ММА за втори път, като през 2016 г. обяви, че повече няма да се бие, а месеци по-късно влезе в октагона за сблъсък с Нейт Диас (САЩ). За последно Макгрегър загуби от Хабиб Нурмагомедов (Рус) миналата есен. \"Може да има само един крал на джунглата\", написа дагестанецът по повод оттеглянето на големия си съперник.", "date": "2019.03.27", "title": "Конър Макгрегър се отказа от ММА"}
{"url": "https://duma.bg/okonchatelno-varnaha-stariya-prag-za-preferentsiite-n188436", "text": "Парламентът прие на второ четене промените в Изборния кодекс, с което върна стария, по-нисък праг на преференциите.  7% ще бъде прагът на преференциите за местни и парламентарни избори и 5% на евроизборите. От НФСБ поискаха за местния вот прагът да е 20 процента, но предложението бе отхвърлено. Искането на ДПС предизборните камапнии да се водят на майчин език отново нажежи страстите в пленарна зала.  Мнозинството отхвърли и друго предложение на ДПС - да се сформират изборни секции извън страната, където има дипломатическо или консулско представителство при наличие на не по-малко от 20 избиратели.", "date": "2019.03.27", "title": "Окончателно върнаха стария праг за преференциите"}
{"url": "https://duma.bg/borchlii-teglyat-novi-krediti-za-da-pokriyat-starite-n188396", "text": "Потребителите, които прибягват до бързи кредити, рядко съжаляват за това, дори и при невъзможност да се справят с лихвите. Те дори търсят начини да усвоят още заеми, с които да се справят с първоначално изтеглените. По този начин се получава затворен цикъл, типичен за един конкретен потребителски кръг - хора, които ползват бързи кредити не при извънредни ситуации, а като стандартен начин за финансиране на спонтанно възникнали желания. Това са изводи от проучване на компанията за управление на вземания Фронтекс Интернешънъл. То е направено, за да се разберат потребителските нагласи и причините за изпадане в задлъжнялост. Потребителите, които ползват бързи кредити, могат да се разделят на три групи. Първата група са потребители със сравнително ниски доходи, за които възниква неочаквана ситуация - от медицинско естество, наложително пътуване, ремонт на жилището или автомобила, или друг непланиран разход. Тези хора не разполагат със заделени средства и единствената им възможност да реагират бързо е да вземат такъв заем. Анализът показва, че те се стремят да върнат парите. Втората група потребители на бързи заеми също са добри платци, които търсят бързо одобрение и са готови да платят по-високата лихва впоследствие. В третата група влизат хора с ниски доходи, но те нямат и необходимата финансова култура. Те са наясно, че приходите им не отговарят на сумите за покриване на месечните вноски, което ги лишава от реалната възможност  да се справят със заема. Те обаче не предприемат мерки, а теглят поредица от кредити. Експертите препоръчват да се вземат мерки за увеличаване на финансовата грамотност на някои социални групи, както и на българите като цяло.  При някои хора съществува изкривяване в потребителското съзнание, че качеството на стоката, която са закупили, и кредитът за нея са в права пропорционалност. Ако стоката се развали или счупи, клиентите смятат, че имат морално основание да спрат да плащат дължимата сума. Често потребителите се налага да изплащат продукти, които не използват - обикновено допълнителни придобивки към вече сключени договори. Това е най-обичайно при мобилните оператори, посочват експертите. Сред проблемните платци се нареждали и тези, които имат възможност, но съзнателно отказват да платят дълга си. Според проучването субективните фактори като потребителски грешки или слаба финансова култура са само част от трудностите при събирането на дълговете. Друг пример за трудности при събирането на непогасени бързи заеми за някои потребители е наличието на няколко подобни кредита, а често те са без постоянен трудов договор, което ги прави недосегаеми за запор или съдебни действия. От компанията идентифицират четири типа клиенти с просрочия - онези, които искат и могат да платят, други, които искат да платят, но не могат, трети - могат, но не искат да се издължат, а четвърти - не искат и не могат да върнат дълга си. ", "date": "2019.03.27", "title": "Борчлии теглят нови кредити, за да покрият старите"}
{"url": "https://duma.bg/gerb-prevze-totalno-komisiyata-za-finansov-nadzor-n188397", "text": "ГЕРБ е на път да политизира Комисията за финансов надзор и тотално да обезличи нейния експертен характер. Назначеният преди близо две седмици нов председател на КФН Бойко Атанасов вече е готов с предложения за свои заместници.  Според неофициална информация надзорът върху деликатен и взривоопасен сектор като застраховането ще бъде поверен на досегашния директор на ТД на НАП в София Илиана Христова. Тя е близка на Атанасов от годините му, когато са работили заедно, а той оглавяваше приходната администрация. За отговорник за инвестиционния надзор пък ще бъде посочена Мария Филипова, която от около година е председател на Държавната комисия по хазарта. С очакваните назначения се засилва тенденцията финансовият надзор да се поверява на политически лоялни хора, а не на експерти в съответните ресори. Кой ще бъде новият зам.-председател по застраховането се следи особено внимателно заради поредицата скандали в сектора през последната година - фалита на ЗД \"Олимпик\", проблемите около системата \"бонус-малус\" и \"Зелена карта\". Това вероятно е основната причина да се заложи на особено доверен човек. За номинираната Илиана Христова може да се каже, че със сигурност е такъв за Бойко Атанасов. Нейното кариерно издигане в НАП буквално следва неговото. Другото ново лице в КФН се очаква да бъде 33-годишната Мария Филипова, прекарала кариерата си предимно в държавната администрация - Агенция за приватизация, Министерство на правосъдието и Министерство на финансите. Именно началникът й от последното място Владислав Горанов я назначава в подчинената му Държавна комисия по хазарта през февруари 2018 г. Ако бъдат приети новите назначения, ГЕРБ напълно ще бетонира доминацията си в КФН - регулаторът на целия небанков сектор, в който се управляват над 25 млрд. лв. активи. И двете кандидатури произлизат от структури на подчинение на финансовото министерство. Ако към тях се добави и Бойко Атанасов, който при последните два кабинета на Борисов продължаваше да се ползва с доверие, партията вече има мнозинство в комисията. Освен това и третият зам.-председател, който отговаря за пенсионните фондове, Диана Йорданова е бивш депутат от ГЕРБ.", "date": "2019.03.27", "title": "ГЕРБ превзе тотално Комисията за финансов надзор"}
{"url": "https://duma.bg/kratki-novini-n188381", "text": "Ако изборите в Македония бяха днес, 32,3% от избирателите биха гласували за кандидата на ВМРО-ДПМНЕ Гордана Силяновска-Давкова, 26,1% за претендента от Социалдемократическия съюз на Македония (СДСМ) и неговата коалиция Стево Пендаровски и 10,9% за кандидата на албанската опозиция Блерим Рек. Резултатите от допитването са предмет на статистическа грешка от 3,1%. Според експертите силите са изравнени. Гръцкото правителство излезе с остро изявление срещу предложението на президента на Турция Реджеп Тайип Ердоган относно \"Св. София\", която сега е музей да бъде превърната в джамия. \"Това е не само велик храм на християнския свят - най-големият в продължение на много векове - той принадлежи на човечеството\", заяви министърът на външните работи на Гърция Йоргос Катругалос. Пентагонът съобщи за успешното тестване на системата за противоракетна отбрана. За първи път е бил извършен залп на прехващачи, предназначени за сваляне на междуконтинентални балистични ракети. Тестовата ракета е била изстреляна от разстояние от 6500 км от база на Маршаловите острови. Тя е била прихваната и унищожена напълно. Адвокатът Майкъл Авенати, който представлява порноактрисата Сторми Даниелс в нейното дело срещу Доналд Тръмп, беше арестуван по обвинения в опит за измама.  Прокурорите твърдят, че той е опитал да изнуди \"Найк\" за 20 млн. долара. По отделен случай 48-годишният адвокат е обвинен в злоупотреба. Бившият президент на Бразилия и предполагаемият ръководител на афера за подкуп, Мишел Темер, беше освободен от затвора. Съдия заяви, че няма правно основание за неговото задържане.", "date": "2019.03.27", "title": "Кратки новини"}
{"url": "https://duma.bg/svetat-ne-priema-reshenieto-na-sasht-za-golanskite-vazvisheniya-n188382", "text": "Четири страни от Персийския залив отхвърлиха американското решение за признаване на израелския суверенитет над Голанските възвишения, като Рияд предупреди, че тази стъпка ще навреди на мирния процес и на регионалната стабилност. Саудитска Арабия, Бахрейн, Катар и Кувейт - регионални съюзници на Вашингтон, които са приели американски войници на своя територия, разкритикуваха решението на президента Доналд Тръмп да признае израелското анексиране от 1981 г. на стратегическата територия, която смятат за арабска. Съжаление от действията на Тръмп изразиха и ОАЕ. Москва съжалява за решението за Голанските възвишения на САЩ и го смята за поредна стъпка към нарушаване на международното право, каза и говорителят на Кремъл Дмитрий Песков. \"Очакваме негативни последствия и за разрешаването на близкоизточния конфликт, и от гледна точка на общата атмосфера на политическо разрешаване на ситуацията в Сирия\", отбеляза Песков. Говорителят на китайското МВнР Лу Кан също припомни, че международната общност смята Голанските възвишения за окупирани и че Съветът за сигурност на е приел няколко резолюции с призив Израел да се изтегли от тях.  Иранският президент Хасан Рохани осъди решението на САЩ, което определи като безпрецедентно за съвременната действителност. Генералният секретар на ООН Антониу Гутериш \"е категоричен, че статутът на Голан не се е променил\", каза говорителят на ООН Стефан Дюжарик. Сирия получи Голан през 1944 г., но го загуби по време на Шестдневната война през 1967 г.", "date": "2019.03.27", "title": " Светът не приема решението  на САЩ за Голанските възвишения"}
{"url": "https://duma.bg/venetsuela-pak-potana-v-mrak-n188383", "text": "Отново липсата на електричество се стовари върху няколко региона във Венецуела, включително голяма част от Каракас. Това се случва две седмици след като страната беше буквално парализирана от срив в енергоподаването. Прекъсването на електрозахранването нанесе токов нокаут на центъра на Каракас привечер. Сигналите на мобилните телефони също бяха прекъснати. Загрижените потребители на туитър заявиха, че захранването липсва в почти цялата столица, както и в няколко големи града в западната част на страната.", "date": "2019.03.27", "title": " Венецуела  пак потъна  в мрак"}
{"url": "https://duma.bg/ford-shte-napusne-ruskiya-pazar-n188384", "text": "\"Форд\" може да откаже да произвежда и внася автомобили в Русия още през това лято, пише в. \"Комерсант\", позовавайки се на свои източници. Според публикацията съвместното предприятие \"Ford Sollers\" води преговори с потенциални купувачи на активите на компанията. Окончателното решение ще бъде обявено на 27 март. Според събеседниците на вестника се разглеждат две възможности за по-нататъшно развитие. Първата е \"Форд\" да спре производството и вноса на автомобили и остава в сегмента на леките търговски превозни средства (LCV). В този случай концернът ще затвори или продаде заводи във Всеволожск и Набережние Челни. Заводът в Елабуга остава за пускането на LCV, там също така може да продължи производството на \"Explorer\" и \"Kuga\". Вторият вариант е изтеглянето на \"Форд\" от страната по примера на \"Дженерал Мотърс\".", "date": "2019.03.27", "title": "\"Форд\" ще напусне  руския пазар"}
{"url": "https://duma.bg/vsichki-tarsim-protegnata-dlan-n188423", "text": "Поетесата Марина Матеева издаде четвъртата си стихосбирка, в която е включила петдесет стихотворения. Между резедавите корици на стихосбирката \"Шепотът зелен на необята\" лиричното слово на все още младата поетеса звучи укрепнало, пастелно, бих казал, зряло. Въпреки петте цикъла \"Огнище\", \"Цвят на векове\", \"Есенни прагове\", \"Неизбежности\" и \"Сезони\", сагата от петдесетте стихотворения e поема за любовта в най-широкия смисъл на думата. Марина Матеева (дъщеря на поета Матей Шопкин) е намерила себе си и уверено пее със своя отличителен глас в младата ни поезия. Дори в стихотворението \"Завръщане\", посветено на баща й, започва с въпроса: \"Не знаеш ли къде да се завърнеш\", за да му каже в края на стихотворението: В първия цикъл поетесата акцентува персонално на семейството и рода - майка, баща, сестра, прадядо. Но от първото до последното стихотворение в книгата усещаш талантливото перо, сякаш четка на художник, който с думи рисува красиви етюди, пейзажи, образи на близки и далечни хора. Фон на тази многопластова лирична поема е Родопа планина. И в книгата-галерия ни среща с хората на тази драматична планина, рисува ни красиви кокетни селища: \"Село Врата\", \"Ъглен\", \"Доспат\" и др. Че перото на Марина ми внушава, че е четка на художник, на доста места сама намеква това сходство, например: \"Снегът рисува сенките на къщите... Рисува спомени след пролетта... Пак ще рисувам мачтата.\" Каква чистота и яснота в поетичната лексика.", "date": "2019.03.27", "title": "Всички търсим протегната длан"}
{"url": "https://duma.bg/galeriya-nirvana-predstavya-vihroni-popnedelev-n188422", "text": "Живописната изложба \"Софийски градски пейзажи 2019\" с творби на именития художник Вихрони Попнеделев представя столичната галерия \"Нирвана\". Новите картини на автора може да се разгледат в престижния арт салон на ул. \"Ангел Кънчев\" 17 до 14 април.", "date": "2019.03.27", "title": " Галерия \"Нирвана\" представя Вихрони Попнеделев"}
{"url": "https://duma.bg/pentagonat-dava-1-mlrd-za-stenata-na-tramp-n188385", "text": "Американското министерство на отбраната разреши финансиране в размер на 1 млрд. долара за изграждането на дългоочакваната стена на Тръмп на границата между САЩ и Мексико. Тръмп въведе миналия месец извънредно положение, за да получи до 8,7 млрд. долара федерално финансиране за изграждане на стена по американската граница с Мексико. Американският президент многократно е заявявал, че границата е необходима, за да се предотврати нахлуването на престъпници и терористи в Съединените щати. Камарата на представителите на САЩ ще проведе гласуване по въпроса дали да зачете ветото на Тръмп върху законодателство, което би прекратило националното извънредно положение. Говорителят на камарата Ненси Пелоси нарече извънредното положение на президента \"беззаконие\".", "date": "2019.03.27", "title": "Пентагонът дава $1 млрд.  за стената на Тръмп"}
{"url": "https://duma.bg/rumantsite-zabogatyavat-n188386", "text": "Повече от 35 100 лица в Румъния са имали депозити в банки на стойност над 100 000 евро в края на миналата 2018 г., на обща стойност 36,8 милиарда леи (около 8 милиарда евро), съобщи в. \"Зиарул\". Деловото издание цитира последните статистически данни на Фонда за гарантиране на влоговете в банките (FGDB) за 2018 г. В сравнение с 2017 г. броят на лицата с повече от 100 000 евро в банкови депозити се е увеличил с 6104 броя през 2018 г. Общата стойност на спестяванията се е увеличила с 6,4 млрд. леи. Междувременно проучване на INSCOP, направено по поръчка на фондация \"Аденауер\", показа, че институциите, на които румънците имат най-голямо доверие, са армията и църквата. А чуждестранните институции, на които румънците се доверяват, са НАТО и Европейският съюз. Институциите, които се ползват с най-малко доверие, са политическите партии.", "date": "2019.03.27", "title": "Румънците забогатяват"}
{"url": "https://duma.bg/zaplashiha-kmetstva-v-germanski-gradove-n188387", "text": "Кметствата в няколко германски града бяха евакуирани вчера заради отправени анонимни заплахи за атаки, съобщиха ДПА и ТАСС, като се позоваха на местната полиция. Сред засегнатите градове са Аугсбург, Кайзерслаутерн, Кемниц, Гьотинген, Нойкирхен и Рендсбург, а полицията съобщи, че мерките са взети с превантивна цел. Голяма полицейска операция имаше в Аугсбург. Според говорител на полицията анонимно писмо със заплаха е било изпратено в Кайзерслаутерн по електронната поща. Местното кметство се претърсва от полицаи със следови кучета, а районът около него е отцепен. В Аугсбург е спряно движението на трамваите, минаващи близо до сградата на кметството, съобщи местното електронно издание \"Фокус онлайн\", цитирано от ТАСС.", "date": "2019.03.27", "title": " Заплашиха кметства  в германски градове"}
{"url": "https://duma.bg/amerika-prie-zakon-sreshtu-ruskiya-gaz-v-es-n188388", "text": "САЩ ще засилят износа на енергоресурси в Европа, за да отърват континента от руското влияние. Съответният \"Закон за европейската енергийна сигурност и диверсификация през 2019 година\", бе приет от Камарата на представителите, предадоха медиите.  Документът предлага да се съдейства за енергийната сигурност на US съюзниците и партньорите в Централна и Източна Европа чрез държавни и частни инвестиции в европeйски енергийни проекти, чрез износа на енергоресурси, технологии и опит на САЩ на световните пазари, а също, като се поощрява развитието на достъпни, транспарентни и конкурентни енергийни пазари.  Предполага се, че тези мерки ще намалят зависимостта на US партньорите в Европа от енергоресурси на държави, използващи \"енергийната зависимост за неправомерно политическо влияние\". Съгласно документа такава държава е Русия. Авторите на законопроекта твърдят, че Москва използва своя газ за \"принуда, заплахи и влияние\".  В документа се предлага още да се предоставят на US Агенцията за търговия и развитие $5 млн. Парите трябва да подпомогнат европейските страни, включително за наемане на допълнителни служители, които да се занимават с тези въпроси. Законопроектът трябва да бъде гласуван и в Сената, а след това да бъде подписан от президента Доналд Тръмп.   Преди време US министърът на енергетиката Рик Пери заяви, че американският втечнен газ може да освободи Европа от руската намеса, а доставките от САЩ ще задоволят потребностите от енергоносители на много американски съюзници.   Но според прогноза на Еврокомисията доставките на газ от САЩ към 2023 г. в европейските страни могат да нараснат до 8 млрд. куб. метра, а това е по-малко от 2 процента от общия обем на потреблението на газ в региона.  Отделно Камарата на представителите одобри и \"Закон за борба със заплахата от Русия и Венецуела\". Това стана след 40-минутна дискусия.  Документът твърди, че Русия поддържа тесни контакти с венецуелските власти, по-специално с президента Никола Мадуро. След приемането на законопроекта държавният секретар е длъжен да изготви в рамките на 4 месеца публичен доклад за сътрудничеството между Русия и Венецуела. Документът трябва да съдържа оценка на \"опасността\" от такова сътрудничество. В конгреса на САЩ бе внесен и законопроект, който включва налагането на санкции срещу руснаците, които имат \"влияние\" върху Венецуела.", "date": "2019.03.27", "title": "Америка прие закон  срещу руския газ в ЕС"}
{"url": "https://duma.bg/bsp-otdavna-predlaga-drugi-zaplati-v-zdraveopazvaneto-n188404", "text": "\"Проблемите, които намериха израз в протеста на специалистите по здравни грижи, са натрупвани през годините. За съжаление, сегашният екип на ръководството на МЗ в лицето на министър Ананиев не се обърна към сериозните проблеми в здравеопазването\", заяви народният представител от ПГ на \"БСП за България\" проф. Георги Михайлов. От БСП предлагат началната заплата за бакалаврите в медицината да не е по-малко от 1 средна за страната заплата - 1308 лв., а за магистрите - поне 2 средни заплати, или 2600 лв.  МЗ не изпълнява своя обществен договор с дейците на здравеопазването, категоричен е проф. Михайлов. Реформата в системата на здравеопазването изисква нов начин на управление на ресурсите, гласи становище на Съвета по здравеопазване при НС на БСП. \"Налице е необяснимо задържане на заплащането на специалистите по здравни грижи на ниво около минималната заплата. Това заплащане не съответства на техните усилия да компенсират липсата на достатъчно кадри, на професионализма им и на себеотдадеността на болните\", пише в становището относно протестите на медицинските сестри.    \"Ние отдавна предлагаме това, за което настояват протестиращите. Предложенията ни съвпадат с тези на протестиращите не защото има координация, а защото на всеки човек, който се занимава със здравеопазване, му е ясно къде е заровено кучето\", коментира проф. Михайлов. Според него исканията на сестрите за начално възнаграждение от 2 минимални заплати е реалистично.", "date": "2019.03.27", "title": "БСП отдавна предлага други  заплати в здравеопазването"}
{"url": "https://duma.bg/v-pazardzhik-iskat-zabrana-na-dzhendar-propagandata-v-uchilishtata-n188401", "text": "В Пазарджик искат забрана на джендър пропагандата в училищата. Вчера общински съветници внесоха предложение в учебните заведения в общината да се забрани разпространяването на подобни анкети, брошури и текстове за трети пол. Предстои предложението да бъде разгледано извънредно на общинска сесия. Предвижда се забраната да важи и за детските школи, и спортните кубове. Ако бъде приета, тя ще бъде вписана в Наредбата за опазване на обществения ред на общината. Ако предложението бъде прието, кметът ще изпрати заповед до всички директори.", "date": "2019.03.27", "title": "В Пазарджик искат забрана на  джендър пропагандата в училищата"}
{"url": "https://duma.bg/nedovolni-zatvoriha-patya-za-makaza-n188399", "text": "Недоволни жители на хасковското село Конуш затвориха вчера пътя към граничния контролно-пропускателен пункт \"Маказа\". Те излязоха на протест заради липсата на финансиране за асфалтиране на улици в селото. Хората искат и канализация. Ако исканията им не бъдат изпълнени, по време на активния туристически поток към Гърция главният път за Маказа отново ще бъде блокиран, заканиха се местните. Кметът Младен Марчев подкрепя съселяните си. 30 000 лв. и 60 метра асфалтиране на една от улиците получи Конуш за последните 3 години, заявиха протестиращите. Това е второто село от община Хасково, което излиза на протест с искания за нов асфалт и канализация. Преди близо две седмици подобно недоволство имаше и в с. Стамболийски.", "date": "2019.03.27", "title": "Недоволни затвориха пътя за \"Маказа\""}
{"url": "https://duma.bg/tarsyat-50-gvardeytsi-n188398", "text": "Конкурс за заемане на 64 вакантни войнишки длъжности в Националната гвардейска част в София обяви Министерството на отбраната. 50 от незаетите длъжности са за гвардейци. Кандидатите трябва да подадат заявление до командира на частта и необходимите документи до 8 май. Конкурсът ще се проведе на 29 и 30 май в Националната гвардейска част. Кандидатите за гвардейци трябва да са с ръст от 175 до 185 сантиметра. Те ще преминат изпит по физическа подготовка, който включва коремни преси, лицеви опори, бягане и крос. Тестът за обща култура включва 100 въпроса, като за всеки правилен отговор се дава по една точка. Допълнителна информация може да бъде получена и по време на информационните борси в рамките на кампанията \"Бъди войник\".", "date": "2019.03.27", "title": "Търсят 50 гвардейци"}
{"url": "https://duma.bg/bolnite-na-dializa-shte-se-uvelichavat-n188403", "text": "Тепърва ще има увеличение на диализно болните у нас, а причина за това е много слабата профилактика и увеличението на заболелите от диабет, заяви завеждащият отделението по хемодиализа в МБАЛ в Добрич д-р Светла Илиева. Пациентите в звеното са 53, но в областта са 80. Сред тях има и трима, които са под 30 г. В листата на чакащите за трансплантация от областта има 14 пациенти, като през 2018 г. са извършени три. В отделението работят трима лекари, 10 медицински сестри, двама техници и 4 санитари. Две от сестрите са на втори трудов договор, а 3 са пенсионери. Купени са 7 нови апарата за 130 000 лв. със средства от МЗ в края на 2018 г. Отделението е изцяло ремонтирано и обновено със средства на лечебното заведение и спонсори. Подменена е дограмата, отоплителната система, осветление, подовите настилки, монтирани са окачени тавани. Стойността на ремонта е около 80 000 лв, според д-р Илиева.", "date": "2019.03.27", "title": "Болните на диализа ще се увеличават"}
{"url": "https://duma.bg/balgarski-ucheni-razrabotvat-hranitelni-dobavki-sreshtu-razlichni-bolesti-n188402", "text": "До четири години учените от Българската академия на науките ще създадат хранителни добавки, които да подпомагат лечението на различни заболявания. Заради това в момента правят изследвания на различни природни ресурси и растения. Дейностите са заложени в Националната научна програма \"Иновативни нискотоксични биологично активни средства за прецизна медицина\", която се финансира от МОН.  \"Целта на програмата е да се използват богатите природни ресурси, с които страната ни разполага, да се изолират биологично активни вещества, които ние пречистваме. Разработените продукти ще се тестват за невродегенеративни, антивирусни, антитуморни и регенериращи свойства\", обясни проф. Павлина Дулашка. \"Получихме обнадеждаващи резултати, свързани с биологичната активност на една субстанция, която се извлича от канабис. Тук бързам да разгранича съставката, с която ние работим, от тази съставка, която има психотропно действие. Ние не работим с нея. Резултатите показват, че тази субстанция притежава много висока антитуморна активност. Искаме да изучим механизмите и да разберем на какво се дължи това\", заяви доц. Ива Угринова - директор на института по молекулярна биология и ръководител на един от осемте пакета, заложени в програмата. По думите й вече има резултати и от изследваните екстракти от черноморска рапана и градинския охлюв.", "date": "2019.03.27", "title": " Български учени разработват хранителни добавки срещу различни болести"}
{"url": "https://duma.bg/varnentsi-iskat-da-bade-izgraden-vtori-asparuhov-most-n188400", "text": "Жители на Варна настояват за изграждането на втори Аспарухов мост. Те подготвят петиция в подкрепа на идеята. Гражданите имат две основни искания - строителството на съоръжението да завърши до 2030 г., а средствата за строежа да бъдат заложени в националния бюджет или да се набавят чрез европейско финансиране най-късно до 2020 г. Инж. Дойчин Ников, член на инициативния комитет за строителството на втори възлов мост във Варна, съобщи, че вече са изготвени три проекта, както и анализ за необходимостта от съоръжението. Според изчисленията, ако мостът е с височина 43 метра, цената ще възлиза на около 350-360 млн. евро, а при височина 58 метра, която е необходима за достъп на големи контейнеровози, сумата е 560-680 млн. евро. Въпреки че кметът Иван Портних, Общинският и Министерският съвет са уведомени за искането на хората, вече втори месец отговор няма.", "date": "2019.03.27", "title": "Варненци искат да бъде изграден втори Аспарухов мост"}
{"url": "https://duma.bg/britanskiyat-parlament-obsazhda-razlichni-varianti-za-brekzit-n188440", "text": "Британските депутати започват обсъждане на различните варианти за Брекзит, след като парламентът два пъти отхвърли споразумението с Евросъюза. Премиерът Тереза Мей днес трябва да се срещне с депутати от своята партия в опит да ги подкрепи най-накрая да подкрепят сделката. Ако споразумението бъде прието от парламента, това означава, че Лондон може да напусне общността на 12 април. В противен случай, до тази дата, Великобритания трябва да обяви пред ЕС какво смята да прави и най-вероятно ще се наложи Брекзит без сделка. Брюксел вече на няколко пъти заяви, че не е готов да приеме дълго отлагане на Брекзит. При всички положения ЕС желае \"разводът\" да се случи преди европейските избори през май.  Междувременно се засилват призивите към Мей да подаде оставка. Предстоят серия от гласувания в Лондон по различните варианти, които варират от отмяна на Брекзит, до развод без споразумение. Очаква се процесът да продължи през цялата седмица. Анализатори обаче посочват, че не е ясно дали депутатите ще гласуват свободно или под диктата на партийните лидери.", "date": "2019.03.27", "title": "Британският парламент обсъжда различни варианти за Брекзит"}
{"url": "https://duma.bg/sluhove-i-neyasnoti-okolo-paketa-mobilnost-n188432", "text": "Въпросителните около съдбата на мобилния пакет за ЕС стават все повече. Вчера се появи новината, че председателят на ЕП Антонио Таяни ще предложи повторно гласуване за това дали точката да влезе в дневния ред на евродепутатите днес. Български превозвачи, които ще участват в протеста в Страсбург срещу законопроекта, твърдят, че той изобщо няма да влезе в пленарна зала днес. Според непотвърдена информация Таяни е изтеглил текстовете и ги е върнал в транспортна комисия. Не е ясно дали спорните текстове ще бъдат подложени повторно на обсъждане, защото има и подписка от 110 евродепутати, които настояват Конституционната комисия на ЕП да се произнесе по текстовете преди пакетът да бъде гласуван окончателно. Протест на български превозвачи обаче ще има. И в Страсбург, и в София. Българските евродепутати от всички политически групи са задействали различни механизми за блокиране на гласуването. Ако текстът е върнат в транспортната комисия, шансът пакетът да се гледа на парламентарната сесия през април е минимален, смятат евродепутатите ни.", "date": "2019.03.27", "title": "Слухове и неясноти около пакета \"Мобилност\""}
{"url": "https://duma.bg/planeta-za-ednokratna-upotreba-n188427", "text": "  Никой не знае точно колко боклук произвеждаме. Населението обаче постоянно се увеличава и в околната среда попадат все повече отпадъци. При това малцина си представят какво се случва с боклука на сметището, как влияе той на въздуха, водата, почвата и хората. Лента.ру заедно с онлайн-киното Окко разказва за една от най-тежките екологични проблеми на човечеството. Само преди 100 г. боклукът се закопаваше, но сега това вече е невъзможно и хората просто го събират на гигантски купчини. Например боклукът от покрайнините на ливанския Бейрут в размер на над 80 тона се транспортират ежедневно до мястото, където някога е имало пясъчен плаж. Височината на купчините отпадъци тук достига повече от 40 метра. Боклукът се разлага, отделя метан и други химикали, тровещи почвата и въздуха, който дишат 200 хиляди жители на града. Местните рибари страдат от разлагащите се отпадъци, попадащи в морето. Този проблем не е само местен, защото гигантското сметище влияе на екологичната обстановка край бреговете на Кипър, Сирия и Турция, намиращи се в съседство с Ливан. Всички тези страни се оплакват, че плажовете им постоянно се наводняват с ливанския боклук. Боклукът е навсякъде и количеството му постоянно се увеличава. Сметищата бързо се разрастват по целия свят. В Пекин, където има над 400 терена за събиране на отпадъци, вече няма място за боклука. През последното десетилетие 14 сметища в околностите на Ню Йорк са напълнени до краен предел. Всяка година хората изхвърлят над 200 милиарда пластмасови бутилки, 58 милиарда пластмасови чаши за еднократна употреба и милиард найлонови торби. Преди 150 г. отпадъците са били предимно от натурални продукти - хартия, дърво, храна, вълна и памук. Те са се разлагали без особена вреда за околната среда. С времето обаче боклукът става все по-токсичен. Увеличава се съдържанието на тежки метали, радиокативни вещества и пластмаси. Днешните купчини боклук са силно отровни и продължават да вредят дори и след ликвидирането им. Един от начините за защита на околната среда е изграждането на глинен пласт за предотвратяването на проникването на вредни вещества в подпочвените води. Този метод обаче е слабоефективен, тъй като подобни бариери са краткотрайни. Вредното въздействие от отровните купчини може да продължи стотици години. Освен това на сметищата от време на време се случват извънредни събития. При това не е възможно да се предвиди къде и как крайбрежната ерозия и високите приливи ще засегнат крайбрежните депа. Срутвания на купчини отпадъци, разположени в близост до населени места, често водят до човешки жертви, чийто брой може да бъде десетки и стотици. Добри добре организираните сметища създават проблеми. Сметището в британския Глостершир има право годишно да приема 150 хил. тона опасни отпадъци (бои, лакове, разтворители), което го прави едно от най-токсичните в Европа. При това само на три километра оттам живеят 15 хил. души, а вятърът най-често духа от сметището към селото. Методът за утилизация на боклука тук е примитивен: отпадъците ги смесват с течност в силозна яма, а след това ги разпределят по цялата територия на сметището. Получава се субстанция, съдържаща хром, кадмий и много други тежки метали. Собствениците на сметището отричат съществуването на облаци от токсичен прах, от които постоянно се оплакват местните жители. В официалното заключение на властите се посочва, че най-вероятно сметището не представлява реална заплаха за човешкото здраве. Реално обаче съседството със сметището е сериозна заплаха за човека и животните. Научните изследвания на 21 сметища на токсични отпадъци в пет страни са показали, че живеейки на 3 км от такъв боклук, хората са изложени на риск от вродени малформации. В същото време във Великобритания, която заема първо място в Европа по брой на сметища, 80% от населението живее само на 2 км от места за складиране на отпадъци. Разбира се, съществува алтернатива на сметищата. Широко разпространено е изгарянето на отпадъци, въпреки че това е много по-скъпо от простото закопаване. Според данни от 2012 г. в света са действали близо 800 завода за изгаряне на боклук. В Япония те са близо 500, във Великобритания - над 30, и броят им се увеличава. В пещите боклукът се изгаря при много висока температура, превръщайки го в газ, пепел, топлина и електричество. Съществува по-модерен вариант - енергийна утилизация. Този метод обаче има своите недостатъци. В атмосферата се отделят вредни химикали, в това число диоксини - хлоросъдържащи съединения на основата на дибензодиоксин. Това е един от най-опасните ксенобиотици, притежаващи кумулативно токсично въздействие. Сложните филтри, които хващат диоксините, са скъпи и краткотрайни. Освен това трябва да се търси начин да се премахне и токсичната пепел. Смята се, че от 50 до 80% от общото замърсяване на планетата с диоксини идва от отпадъците от заводите за изгаряне на боклук. Арктика се е превърнала в едно от най-заразените с диоксини места на планетата. Диоксините лесно попадат в хранителната верига и предизвикат в хората различни заболявания, в това число рак. В същото време кравите за един ден получават от тревата толкова токсини, колкото човекът вдишва за 14 години. Според някои учени, диоксините присъстват в организма на всеки човек и е невъзможно да се определи какво количество е безопасно за здравето. За един ден от крайбрежията по целия свят прибират близо 3 милиона килограми боклук. По думите на природозащитници огромно количество отпадъци оставят пушачите. Фасовете не са биоразлагащи се, тъй като състоят от ацетатна целулоза. Попадайки във вода, те отделят токсини, отравяйки планктонните организми и рибата. По данни на ООН, на кв. км от Световния океан се падат 46 хиляди единици боклук. През 1988 г. учените започнаха да подозират, че боклукът, попаднал в океана, се акумулира някъде в Тихия океан благодарение на морските течения. Тази област, наречена голямото тихоокеанско отпадъчно петно, събира боклука от целия океан и не го пуска извън пределите си. Според предварителните сметки тук са събрани повече от 100 млн.тона боклук. Под въздействието на светлината пластмасата се разлага на малки частици, а морските животни ги бъркат с планктона. Така пластмасата се включва в хранителната верига и се връща при човека, който яде риба и други морски продукти. Всяка година проблемът с боклука става все по-тревожен. Усилията да намерим изход, в това число и разделното събиране на отпадъци, отдавна са се превърнали в необходимост. Дори един човек може да помогне да запазим природата, в която живее той самият.", "date": "2019.03.27", "title": " Планета за еднократна употреба"}
{"url": "https://duma.bg/nov-intsident-s-boing-737-maks-n188434", "text": "Боинг 737 Макс 8 е кацнал аварийно във Флорида, предаде БНР. Машината не е превозвала пътници, била е на път за Калифорния, където превозвачът е събирал своите 34 самолета от този модел, докато не бъде разрешено отново да се използват за пътнически превози.  Единият двигател на машината започнал да прегрява след излитането и пилотите били принудени да поискат връщане обратно на летището в Орландо. Припомняме, че множество държави забраниха полети с този модел Боинг след два тежки инцидента в Етиопия и Индонезия. От компанията производител обявиха, че спират доставките на този модел самолет.", "date": "2019.03.27", "title": "Нов инцидент с Боинг 737 Макс"}
{"url": "https://duma.bg/deputati-ot-bsp-se-vklyuchiha-v-protesta-na-prevozvachite-v-strasburg-n188443", "text": "Народните представители от БСП Димитър Данчев и Манол Генов подкрепиха протеста на българските транспортни фирми в Страсбург. Българското правителство не се възползва от възможностите си в Съвета на ЕС, както когато България имаше възможност да определя дневния ред на Европа, така и след това при Австрийското председателство, коментира Манол Генов. Според него управляващите са пропуснали възможността да се постигне компромис по темата, който да не бъде в ущърб на българския транспортен бранш. По думите му още от самото начало на разглеждането на пакет \"Мобилност\" е трябвало да се търси подкрепата на останалите страни членки от Източна Европа и периферните държави.  Сега се радваме на малки процедурни победи и прехвърляме цялата отговорност на българските евродепутати, възмути се Димитър Данчев. Той не смята за \"победа\" факта, че председателя на ЕП Антонио Таяни се е възползвал от правото си да върне трите пакета към транспортната комисия за ново разглеждане. Това е резултат от усилията на нашите евродепутати, които всячески отстояваха националния интерес пред  председателя на ЕП и неговия кабинет. Не можем да приемем, че в самия край на този мандат на ЕП може да се вземе толкова важно решение за бъдещето на един от основните икономически сектори в ЕС, подчерта  Данчев. По време на последното гласуване от понеделник, тази седмица, когато се взе решение за ново разглеждане на пакета \"Мобилност\" в пленарната зала на ЕП, стана ясно, че дори представители на много страни от периферията на Съюза вече гледат повече в посока на предстоящите избори за европейски парламент и мислят повече за партийните си интереси, отколкото за националните си. Това още веднъж показа, че този парламент не бива да взима каквото и да е решение по пакет \"Мобилност\", каза още Данчев на протеста в Страсбург.", "date": "2019.03.27", "title": "Депутати от БСП се включиха в протеста на превозвачите в Страсбург "}
{"url": "https://duma.bg/tsvetanov-na-letishteto-loyalen-sam-kam-premiera-n188441", "text": "Цветан Цветанов загатна, че ще приеме условията на премиера Бойко Борисов, но отказа да даде категоричен отговор дали ще подаде оставка. Той говори пред чакащите го на летището репортери. Но бе доста лаконичен и се отправи към сградата на Министерския съвет, където ще се срещне с премиера. Цветанов обяви, че има решение за своето политическо бъдеще. Засега обаче го е споделил само със съпругата си. Повтори, че не вижда нищо назаконно около имотите, които притежава. Той обеща, че след като каже решението си на премиера Бойко Борисов, то ще бъде съобщено пред журналистите. Ще бъде огласено пред всички коректно, заяви той. Цветанон намекна също, че се чувства жертва. Според него \"цялата ситуация е добре подготвена във връзка с изборите\". Добави, че е коректен към ГЕРБ и работи с Борисов от дълго време. Ще съм последният човек, който би предал премиера, каза още Цветанов.", "date": "2019.03.27", "title": "Цветанов на летището: Лоялен съм към премиера"}
{"url": "https://duma.bg/oshte-tri-mesetsa-shte-nishtyat-koruptsionnata-shema-s-balgarski-dokumenti-n188438", "text": "Временната анкетна комисия, която проучва злоупотребите с българско гражданство в ДАБЧ, ще работи още три месеца. Това решиха днес депутатите. Припомняме, че комисията бе създадена през месец декември 2018 година по искане на ДПС. Скандалът с ДАБЧ започна в края на октомври, когато бе установено, че са издавани удостоверения за българско гражданство срещу подкуп. Заради случая от ДАБЧ си отиде председателят на агенцията Петър Харалампиев. Той бе арестуван заедно с още 20 служители на агенцията. С обвинения по-късно се сдобиха само четирима - председателят, главният секретар на агенцията и още двама души. При проверка в банковата касета на секретаря Красимир Томов бяха открити над половин милион лева.", "date": "2019.03.27", "title": "Още три месеца ще нищят корупционната схема с български документи"}
{"url": "https://duma.bg/prevozvachi-protestiraha-v-sofiya-i-v-strasburg-n188439", "text": "Български превозвачески фирми се събраха на протест в София пред сградата на Европейската комисия. Те настояват за защита на българския интерес при приемането на пакета \"Мобилност\", който бе отложен за дебатиране и гласуване в Европарламента. Спорните текстове бяха включени в дневния ред на евродепутатите за днес, но в последния момент председателят на ЕП Антонио Таяни ги върна в транспортна комисия и обяви, че документът ще бъде гласуван в зала на 1 април. Въпреки това протест на превозвачи имаше не само в София, но и пред сградата на Европарламента в Страсбург.", "date": "2019.03.27", "title": "Превозвачи протестираха в София и в Страсбург"}
{"url": "https://duma.bg/ep-glasuva-otnovo-otlagane-na-paketa-mobilnost-n188406", "text": "Европейският парламент ще гласува днес отново дали изобщо да се разглежда пакетът \"Мобилност\". Според председателя на ЕП Антонио Таяни има правна неяснота, след като 2/3 от текстовете са отхвърлени от транспортната комисия на ЕП. Затова той е поискал днес пленарната зала да гласува дали вкараният текст е приемлив.  В понеделник вечерта бе решено пакетът да влезе на заседание днес, след като на българските, румънските, полските и литовските евродепутати не достигнаха едва 2 гласа, за да го отложат за пореден път, както правят в последната 1 г. До края на мандата на Европейския парламент остава само една сесия - в средата на април.  В понеделник трима български евродепутати отсъстваха при гласуването на дневния ред на Европейския парламент - Светослав Малинов (ЕНП/ДСБ), Николай Бареков (ЕКР/ББЦ) и Неджми Али (АЛДЕ/ДПС). Малинов се оправда със закъснял полет заради срив в диспечерската и компютърната система на летището във Франкфурт. Според него то било пълно с евродепутати. Малинов обаче твърди, че винаги е бил против пакета. Бареков пък обясни, че с неучастието си в гласуването подкрепял по-добрите условия на труд за българските работници. Аз мога да променя позицията си, ако моят глас е толкова златен, заяви Бареков. Той настоява за незабавно увеличаване на заплатите на шофьорите на камиони с 20%, както и всички трудови договори да бъдат ревизирани и държавата да се намеси, така че българските шофьори да не взимат минимална заплата, а реалното, което им се полага.  Али не даде обяснение за отсъствието си от пленарната зала. Веднага след като резултатите от гласуването станаха ясни, те бяха посрещнати с възмущение от министъра на транспорта Росен Желязков. \"Аз ще изляза от политическата коректност и ще кажа направо: Бесен съм от този резултат! И знаете ли защо? Защото ние имаме 17 члена от 700 в ЕП. Тези 17 души можеха да решат мача\", каза той. С позиция излезе и лидерът на столичните социалисти Калоян Паргов, който определи отсъствието на тримата евродепутати като позор. Според него планът \"Макрон\" цели да унищожи българския транспортен бранш, а гласуването в ЕП може да легитимира тази присъда. Години ще са необходими, за да преодолеем подобна несправедливост, коментира той.", "date": "2019.03.27", "title": "ЕП гласува отново отлагане  на пакета \"Мобилност\""}
{"url": "https://duma.bg/vse-oshte-horata-s-epilepsiya-sa-v-izolatsiya-n188405", "text": "Учители и ученици заявяват необходимост от повече информация за епилепсията и за това как да се справят, ако дете с епилепсия получи пристъп. Това станало ясно по време на обученията, провеждани от Асоциацията на родителите на деца с епилепсия (АРДЕ) в 36 училища в страната, съобщи Веска Събева, председател на организацията. От АРДЕ провеждат обученията сред най-малките ученици в класове, в които има основно деца с епилепсия и се провеждат от членове на АПДЕ и лекар и социален работник. Всеобщо е мнението, че е необходимо учители, ученици, работодатели и трудови колективи, в които има човек с епилепсия да бъдат обучавани какви да са действията им при евентуален пристъп. Липсата на такива умения у учителите естествено спира приема на деца с епилепсия в училищата, коментира Събева.   Родителите на деца с тази диагноза все още не са спокойни за децата си, когато те са на училище или на училищни екскурзии, защото ако нещо се случи с тях, няма кой да им помогне. Ако дете получи пристъп, дори в училището да има медицинска сестра, по закон тя няма право да прави инжекция с диазепам, а само лекар. Затова е необходимо родителите да представят нотариално заверен документ, че дават разрешение на медицинската сестра или учител да направи манипулацията, обясни Събева.  Изводите от анкетни проучвания, проведени в рамките на проекта \"Равни шансове за подкрепа на деца и лица с епилепсия и техните семейства\" за нагласите да бъде приет в дадена общност човек с епилепсия сочат, че в годините най-непроменена остава образователната система, която поставя в изолация децата с увреждания, обясни Галина Маркова - д-р по клинична социална работа от Нов български университет. В същото време исканията на хората с епилепсия, които също от години не са променени, е пълен достъп до образование, докато учителите все още нямат капацитета на помагащи професионалисти по отношение на децата с увреждания. Но основната потребност на хората с епилепсия - да бъдат включени в обществото, продължава да не е изпълнена, стана ясно от думите на Маркова.  Все повече млади предпочитали да скрият за диагнозата си и едва когато успеят в работата си да я съобщят.  От анкетите става ясно, че 55.95% от децата с епилепсия и с увреждане посещават масово училище, а от тях 3,57% са в професионални или технически училища. Около 3/4 от анкетираните смятат, че лекарствата за епилепсия са скъпи, а 50% твърдят, че необходимите медикаменти ги няма в аптеките.  Близо 91% от родителите на деца с епилепсия декларират, че желаят да работят, за да издържат себе си и детето си, да се развиват професионално, а не да разчитат на помощи, но над 94% от работодателите нямат желание да наемат  хора, чиито деца имат увреждане. Около 33% от родителите на деца с епилепсия или друго увреждане отглеждат сами своето дете. В близо 37% от случаите детето няма достъп до квалифицирана медицинска помощ за диагностика и лечение на неговото заболяване в населеното място, сочат данните от анкетата. В 52% от случаите няма квалифициран медицински персонал в училище, който да реагира адекватно и да се погрижи за детето с епилепсия или друго увреждане.  26 март ден за информираност за епилепсията. Според статистиката 1 на всеки 20 души у нас може да получи епилептичен пристъп, а 1 на всеки 200 заболява от епилепсия. Епилепсията е на четвърто място по значимост сред неврологичните заболявания в световен мащаб. С подходящото лечение между 70% и 75% от болните могат да бъдат излекувани.  26 март е Световният ден за информиране на хората за епилепсията и подкрепа на страдащите от това заболяване.", "date": "2019.03.27", "title": "Все още хората с епилепсия са в изолация"}
