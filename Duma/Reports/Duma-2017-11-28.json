{"url": "http://duma.bg/node/156592", "text": "Насилието е един от най-големите проблеми в нашето общество, категорична бе националният омбудсман Мая Манолова, която участва в кръгла маса за превенция на насилието. Общественият защитник настоява да бъде ратифицирана Истанбулската конвенция, която се фокусира върху превенцията на домашното насилие. Все още българският парламент не я е ратифицирал, а сега се предвижда ратификация, но без нужните предварителни законодателни изменения. Според Манолова това е формален подход. \nНад 65% от насилието у нас се осъществява в домашна среда. Затова и няма как училището да е обетована земя за насилието, смята омбудсманът. Според нея има прекалена толерантност към тези проблеми, а това трябва да се бори със законодателни мерки. \nВ България няма достатъчно кризисни центрове, които да приютят и окажат помощ на изпаднали в ситуация на домашно насилие. В София има само 2 центъра с капацитет под 50 легла. \nСпоред официалната статистика от 2014 г. на Европейската агенция за човешките права всяка трета жена в Европа е жертва на физическо или сексуално насилие. Статистиката се потвърждава и от СЗО - в глобален план всяка трета жена поне веднъж в живота си ще бъде жертва на физическо насилие или сексуално посегателство. \nЗа България данните са близки - всяка четвърта жена у нас е жертва на домашно насилие, а според данни от септември 2016 г. цифрата е още по-шокираща - 1 от 3 жени търпи насилие у дома. Темата все още остава табу, често жертвите не знаят къде да потърсят помощ. \nСпоред експертите ситуацията е дори по-трудна и опасна за децата, които са пострадали или са станали свидетели на насилствени актове. Често те попадат в модела насилник-жертва и пренасят агресията в училището. В момента у нас няма предмет или цялостна програма, насочена към изграждане на знания на учениците от всички класове по темата за домашното насилие. Българският фонд на жените иска в образователната програма да бъде въведен учебен предмет за домашното насилие.   \n", "date": "2017.11.28", "title": "Манолова иска по-строги мерки срещу насилниците у дома"}
{"url": "http://duma.bg/node/156603", "text": "Днес от 15 до 17 ч. народният представител от \"БСП за България\" Димитър Данчев и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.   \n", "date": "2017.11.28", "title": "Предстоящо "}
{"url": "http://duma.bg/node/156604", "text": "Книгата \"Ален мак самотен\" ще бъде официално представена в Благоевград днес в зала \"22 септември\" от 18 ч. Жителите и гостите на града ще се запознаят с посветеното на Димитър Благоев изследване от историчката и писателка Мерсия Макдермот. Тя е чуждестранен член на БАН и доктор хонорис кауза на СУ \"Св. Климент Охридски\". През 2017 г., по случай 90-годишнината й, е удостоена с отличието \"Златен Век\" - огърлие. \nКнигата разказва за бурния живот и делото на Димитър Благоев и тежките времена, в които е живял преди един век. Биография на Дядото \"Ален мак самотен\" е четвъртият труд на писателката, посветен на велики българи. Макдермот има издадени книги за Васил Левски, Гоце Делчев, Яне Сандански, с които предизвика огромен интерес сред българските читатели. Настоящата книга се предлага за първи път на българския пазар. През 2014 г. книгата за Дядо Благоев е публикувана в Англия.   \n", "date": "2017.11.28", "title": "Представят книга за Благоев днес в Благоевград"}
{"url": "http://duma.bg/node/156605", "text": "\"Защо служители от Общинското предприятие по чистота извършват дейност, за която е проведена обществена поръчка и има договор с фирма изпълнител? Кой ще поеме отговорността за инцидента с двама от тях при подмяната на улично осветление?\" Тези въпроси задава към кмета на Казанлък Галина Стоянова председателят на групата общински съветници на БСП Пламен Караджов. По думите му официалното прессъобщение на общината противоречи на видеоматериалите в медиите и разказите на очевидците. Според Караджов това е опит за прикриване на проявена небрежност. \nСоциалистът очаква кметът да отговори с каква заповед и кой е разпоредил служители от отдела да извършват демонтиране на улично осветление, имат ли въпросните служители нужната квалификация за работа с осветителни тела, ел. инсталации и високо напрежение на такава височина, кой следи за използването на предпазни средства и проведен ли е инструктаж преди започването на тази дейност и ако е проведен, от кое лице. \n18 въпроса отправят към градоначалника съветниците Пламен Караджов, Теодора Иванова и Моника Динева. Внесените питания са за читалищните сгради в Енина и Хаджидимитрово, за пенсионерските клубове в Овощник и Енина, за проблема с водата в Крън и отказа да се проведе събрание там, за гробищния парк в Хаджидимитрово, за точния брой на електробусите, които община Казанлък ще закупи, за принципа на включване на обекти и улици в Инвестиционната програма на общината, за размера на приходите от наложените санкции по наказателни постановления и др.   \n", "date": "2017.11.28", "title": "Съветници от БСП питат кмета на Казанлък за инцидент с общински служители "}
{"url": "http://duma.bg/node/156606", "text": "Жители на Свищов се оплакаха пред депутата от \"БСП за България\" Весела Лечева за лошо планиране на бъдещото трасе на магистралата Русе - Велико Търново. Според тях отсечката може да изолира общината от удобни връзки с Русе, Плевен и Велико Търново. Дали пътят ще минава близо до селата Страхилово и Павел и дали са предвидени връзки към общинския център, попитаха присъстващите. Те настояват опасенията им да се вземат предвид, когато се приема окончателното решение за изграждането на отсечката. \nСело Хаджидимитрово е без водопровод, сигнализираха местните жители. Недостигът на питейна вода е сериозен проблем, а селото е на воден режим от години. За намаляване загубите на вода е проектиран нов водопровод, но строителство така и не започва. \nНа срещата с Лечева пенсионирана учителка с над 35 години стаж посочи, че пенсията й е 200 лева и е доста по-малка от пенсиите на педагози, които се пенсионират сега. Тя уточни, че подобна е съдбата на десетки нейни колеги и възрастни хора, които едва свързват двата края. \"Това е една огромна несправедливост, която обрича възрастните хора да живеят в мизерни условия. В алтернативния бюджет на БСП заложихме преизчисляване на пенсиите за изравняване на старите и новите пенсии. Предстои гласуването на второ четене на Закона за държавния бюджет за 2018 г., където отново ще го предложим преизчисляване на пенсиите\", припомни Лечева. Тя подчерта, че единствено при управлението на БСП през 2008 г. е имало преизчисляване на т.нар. стари пенсии.   \n", "date": "2017.11.28", "title": "Магистралата Русе - Велико Търново планирана лошо, жалват се свищовлии"}
{"url": "http://duma.bg/node/156607", "text": "В отворено писмо Корнелия Нинова призова Бойко Борисов да се извини на българите, че е сравнил Васил Левски с нелегалните мигранти, които се опитват да влязат в страната. Повод за това е изцепката на премиера, който в речта си на конгреса на ГЕРБ заяви: \"Оградата била паднала, ами преди нямаше ограда! Ама прескачали я. Той и Левски щеше да я прескочи, ако беше жив.\" Остро осъждаме това изказване и настояваме Бойко Борисов да се извини на народа ни, категорична е тя. \nНинова подчерта, че в историята ни има събития и имена, които през всички години са олицетворявали националния ни идеал и гордост. Такова име е Васил Левски. Лидерът на БСП припомня, че всички се кълнем в неговата мечта за чиста и свята република и се стремим да постигнем завета му българският народ да бъде равен на другите европейски народи. \"Над всяка партия, над всеки политик стоят святи за България личности. Във времето на разделение, в което живеем, останаха твърде малко неща, които ни събират. Нека се обединим и не позволяваме на никого да поругава националните ни герои\", призовава лидерът на БСП.   \n", "date": "2017.11.28", "title": "БСП поиска извинение за премиерските думи по адрес на Левски "}
{"url": "http://duma.bg/node/156608", "text": "Размяната на съдебни искове между Бойко Борисов и Корнелия Нинова без малко щеше да мине без медийно отразяване, след като адвокатът на премиера Марин Марковски заяви, че не желае журналисти да присъстват на първото заседание по казуса. В крайна сметка медиите бяха допуснати, след като защитниците на Нинова заявиха, че не са против външно присъствие в залата. Камерите обаче подразниха Марковски, който се закани да съди всеки фоторепортер и оператор, ако бъде \"облъчен\". \nИ Нинова, и Борисов не се явиха в съда, а упълномощиха адвокатите си. Премиерът се представлява от Марин Марковски и Божидар Терзийски. Цветана Чуклева, Георги Атанасов и Андон Добчев пък са поели защитата на Нинова. \nВчера бе първото заседание по гражданското дело, което Борисов заведе за причинени неимуществени вреди след обида от лидера на БСП. Формален повод са думите й по негов адрес \"крадецът казва \"дръжте крадеца\", които Нинова изрече пред Нова телевизия на 23 март. Защитниците на социалистката представиха пред съда освен отговор на исковата молба, три насрещни иска. Те са във връзка с премиерските обвинения, че тя е \"върл активист на СДС\", както и за това, че я нарича \"госпожа Лъжа\" в интервю пред БТВ в началото на март. Искът на Борисов към Нинова е на стойност от 26 000 лв., а тези на социалистката са на обща стойност от 30 100 лв. \nСпоред Марковски Борисов се чувствал засегнат от реплика, че бил \"неетичен, крадец\", което било казано от Елена Йончева, а Нинова била съгласна с думите на депутатката от \"БСП за България\". Адвокатът смята, че действията на премиера са задвижени от желанието да въведе \"нов политически начин на спора, не чрез обиди\". Борисов не бил завел делото заради пари, а защото Нинова станала много агресивна. Това дело е мъчително за г-н Борисов, защото той не го желае, но е принуден да го заведе, твърди Марковски. \nАдвокатите на Нинова представиха копие от интервю на Борисов пред в. \"Труд\" от 1994 г., в което заявява, че е запазил членството си в БСП. Това е заради твърдението му, че няма връзка с тази партия, обясни Чуклева по-късно. \"СДС не е Ислямска държава, терористична организация. Какво обидно има в това\", попита Марковски във връзка с иска на Нинова срещу лъжата, че е била седесарка. Чуклева обясни, че думите на Борисов са навредили на Нинова, тъй като са изречени в предизборната кампания и това може да се е отразило на партийните резултати. Тя уточни, че не става въпрос за обида, а за клевета. \nЗаради натовареността на съда следващото заседание по казуса ще бъде на 21 май 2018 г. Тогава ще има съвместен разпит на свидетели.   \n", "date": "2017.11.28", "title": "Адвокат опита да скрие делото на Борисов и Нинова от медиите"}
{"url": "http://duma.bg/node/156610", "text": "Достъпът до затворен жилищен комплекс \"Витоша парк\" бе спрян вчера заради паркинг, оплакаха се потърпевши обитатели на блоковете. Сградите са 9 на брой и се намират до лифт \"Симеоново\" в София. В комплекса живеят хиляди семейства. \nХората напомнят, че за да бъде издаден акт 16 на един обект, до него трябва да има осигурен път от общината, през който да минават свободно живеещите. \"От вчера ние сме заложници в собствените си апартаменти, защото достъпът ни бе прекратен заради паркинг, стопанисван от \"Въжени линии\" АД\", оплакаха се жителите на района.   \n", "date": "2017.11.28", "title": "Паркинг спря достъпа до жилищен комплекс"}
{"url": "http://duma.bg/node/156611", "text": "Половината от българите биха живели добре, ако имат месечен доход между 1000 и 2000 лв., а за 1/4 от живеещите в столицата желаният месечен доход е над 2500 лв. Всеки пети българин твърди, че има спестени пари.Това сочат данни от проучване на агенция \"Тренд\", проведено по поръчка на \"24 часа\".   \nНад 60% от българите не са удовлетворени от стандарта си на живот към момента. Позитивна нагласа за промяна декларират 21% от българите, а 16% смятат, че жизненият им стандарт ще се влоши. \nПо-младите - 18-39-годишните са далеч по-оптимистично настроени, а 2/3 от анкетираните над 60 г. очакват никаква промяна. \nОт запитаните 8% очакват някой от работещите членове на домакинството им да бъде съкратен, а 9% смятат, че е вероятно да останат без работа в следващите 12 месеца. От агенцията уточняват, че  37% от анкетираните не работят, като по-голямата част от тях са пенсионери. \n98% от българите могат да купуват редовно хляб, докато 60% редовно могат да си позволяват покупка на месо. Местните продукти са най-недостъпни за хората над 60 г., както и безработните.    \n", "date": "2017.11.28", "title": "За нормален живот у нас е необходима заплата от 1000 до 2000 лева"}
{"url": "http://duma.bg/node/156612", "text": "Световният еврейски конгрес и организацията на българските евреи \"Шалом\" започнаха подписка срещу провеждането на т. нар. Луковмарш, който се организира от неофашистки организации в София през февруари. Тази година шествието съвпада с периода, в който страната ни ще е домакин на председателството на ЕС. Петицията ще бъде предадена на премиера Бойко Борисов. \n\"Христо Луков застава идеологически зад депортацията на 11 343 евреи от администрираните от България територии в лагера на смъртта Треблинка през март 1943 г. Като влиятелен български политически и военен лидер той е имал тесни връзки с нацисткия режим. Стотици хора честват Луков по улиците на София от 2003 г. насам. След няколко месеца името на този чудовищен антисемит ще бъде възхвалявано отново. Освен ако не действаме днес. Подпишете петицията, подкрепена от World Jewish Congress, да спрем провеждането на Луковмарш в София сега\", заявяват от \"Шалом\". \nСпоред световната еврейска общност по време на председателството на Съвета на ЕС страната ни ще бъде разглеждана като лидер, който споделя ценностите на европейската общност, които включват толерантност, противопоставяне на екстремизма и антисемитизма. Ще е абсурдно да бъде допуснато провеждането на Луковмарш, почитащ най-мрачния период от историята на XX век, категорични са от организацията.   \n", "date": "2017.11.28", "title": "Тръгна световна подписка срещу Луковмарш в София"}
{"url": "http://duma.bg/node/156559", "text": "  Кремъл не иска да маха Кадиров \nКремъл съобщи, че чеченският лидер Рамзан Кадиров ще остане на поста си, въпреки че по-рано самият той повдигна възможността да се оттегли. \"Рамзан остава лидер на републиката\", отговори говорителят на Кремъл Дмитрий Песков на въпрос на журналистите за коментара на Кадиров. Кадиров е лидер на чеченците от 2007 година. 22 станаха жертвите на наводненията в Гърция \nГръцките власти съобщиха, че са открили още едно човешко тяло в район до Атина, който беше засегнат от големи наводнения по-рано този месец. Така общият брой на загиналите се увеличи до 22. От пожарната служба на страната поясниха, че тялото на мъжа е открито заровено в кал до автобусна спирка в малкия град Мандра. В Русия пак нищят смъртта на царя \nСлед възобновяване на делото за смъртта на руското царско семейство, властите са назначили повече от 30 различни експертизи, разкри полковникът от правосъдието Марина Молодцова. \"Провежда се внимателно разследване на останките на хората, намерени в два гроба в Поросенков лог. Пред експертите са поставени въпроси за причините за смъртта, определяне на пола и роднинските връзки, както и установяване на различните рани\", допълни тя. Мигранти се сбиха на Лесбос \nВ резултат на сблъсъци между мигранти на гръцкия остров Лесбос е загинал един човек, а трима други са били ранени. По данни на полицията в безредиците са замесени около десетина души, мигранти от Афганистан. Към момента причината за избухнала свада не е известна на властите. Погром срещу Център за мюсюлманска култура \nЦентърът за мюсюлманска култура в полската столица бе атакуван. Избити са стъклата на прозорците, откъртени са външните тела на климатиците, разрушена е лятната веранда на ресторанта. Вандалите не са успели да проникнат в сградата. Полицията води разследване.   \n", "date": "2017.11.28", "title": "Кратки новини"}
{"url": "http://duma.bg/node/156560", "text": "Турският президент Реджеп Тайип Ердоган заяви в Истанбул, че е готов да подаде оставка, ако опозиционната Народнорепубликанската партия (НРП) успее да докаже, че той има сметки в чужбина, предаде ТАСС, позовавайки се на турската държавна телевизия ТРТ. \n\"Ако можете да потвърдите, че моите пари са в някакви банки зад граница, аз ще подам оставка от президентския пост\", заяви Ердоган. \nВ изказване пред парламентарната група на НРП на 21 ноември лидерът на опозиционната партия Кемал Кълъчдароглу заяви, че членове на семейството на Ердоган са \"изпратили милиони долари в компания, базирана в данъчни убежища в чужбина\". \n\"В коя офшорна компания имам участие? Докажи го. Ако не можеш, напусни политиката. Ако успееш, аз самият ще се откажа от кариерата си и президентския си пост\", заяви Ердоган. Той заведе иск за обезщетение от 1,5 милиона лири (380 000 долара) срещу Кълъчдароглу заради изказването му.   \n", "date": "2017.11.28", "title": "Ердоган уверява, че не крие пари"}
{"url": "http://duma.bg/node/156561", "text": "Министър-председателят Зоран Заев и воденото от СДСМ правителство в Скопие изглежда са постигнали съгласие за промяна на името на страната. В изявление за австрийски вестник кметът на Солун Янис Бутарис твърди, че приемливият компромис за Заев е налагането на името Република Нова Македония или Северна Македония, отбелязва скопското електронно издание \"Курир\". \nНовият премиер Зоран Заев няма националистически идеи като своя предшественик Никола Груевски, подчертава гръцкият политик, който неотдавна посети Скопие за срещи с политическото ръководство на страната, включително и с министър-председателя. Бутарис отбелязва, че промяна на името ще означава и промяна на идентичността \"на държавата и народа\". \nПредстои на преговарящите за разрешаване на т. нар. спор за името - Адамантиос Василакис от гръцка страна и Васко Наумоски от македонска, да бъде представен нов проект от американския дипломат Матю Нимиц. Гръцките медии вече анализираха настоящия напредък в отношенията между Атина и Скопие като крайъгълен камък при разрешаване на проблема с името.   \n", "date": "2017.11.28", "title": "Заев се бил съгласил за ново име на страната"}
{"url": "http://duma.bg/node/156587", "text": "По традиция в нaвечерието на коледните и новогодишните празници община Генерал Тошево съвместно с църковното настоятелство на храм \"Св. Вмчк Димитър\" организира кампания \"Благотворителна Коледа\", съобщиха от кметството. Благородното начинание има за цел да събере средства, с които да бъдат приготвени хранителни пакети за социално слаби семейства и възрастни самотни хора, живеещи на територията на общината. Миналогодишното издание на \"Благотворителна Коледа\" успя да стигне до над 370 жители. \nТази година кампанията ще продължи до 15 декември. Всеки дарител ще получи отчет за изразходването на предоставените средства, а резултатите ще бъдат оповестени в общинските и областните медии и на сайта на общината.   \n", "date": "2017.11.28", "title": "Генeрал Тошево организира \"Благотворителната Коледа\""}
{"url": "http://duma.bg/node/156588", "text": "Журналистката от БНР Станислава Пирчева се нуждаe спешно от финансова помощ за лечение. Средствата са необходими за отстраняване на мозъчен тумор (менинигиома). Образуванието нараства и застрашава зрението. Дарителска банкова сметка:  Raiffeisen BANK, IBAN BG53 RZBB 9155 1008 770 503   \n", "date": "2017.11.28", "title": "Журналистка от БНР се нуждае от финансова помощ за лечение"}
{"url": "http://duma.bg/node/156589", "text": "Кандидатстването за европейски стипендии за успех и за специални постижения за зимния семестър на учебната 2017-2018 г. започна вчера. Студентите могат да попълват и подават формулярите си до 14 януари 2018 г. на адрес  . Класирането ще бъде публикувано на 8 февруари. Пълният график с всички срокове и правила на кампанията е качен на посочената интернет страница, но могат да се намерят и във всяко висше училище. \nСтипендии за успех могат да получават само студентите от приоритетните професионални направления във висшите училища в страната. Те са по 150 лв. месечно, като се изплащат средства за петте месеца от семестъра. Стипендията за специални постижения е еднократна в размер на 300 лв. Един студент може да получи до три такива стипендии в рамките на семестър, като условието е да се обучава в редовна форма независимо от специалността. Получаването на европейски стипендии става независимо дали студентите взимат стипендии и от държавния бюджет. \nТова е последният четвърти семестър от проекта \"Студентски стипендии - фаза 1\", съфинансиран от Европейските структурни и инвестиционни фондове по Оперативна програма \"Наука и образование за интелигентен растеж\" 2014-2020. От началото му близо 30 000 студенти са получили стипендии за почти 23 млн. лв.   \n", "date": "2017.11.28", "title": "Приемат документи за европейските стипендии"}
{"url": "http://duma.bg/node/156590", "text": "Земетресението с магнитуд 4,1 по Рихтер разлюля в неделя вечерта Централна България. Няма жертви, пострадали и материални щети. Трусът е регистриран от сеизмолозите от Националния институт по геофизика, геодезия и география и от Европейско-средиземноморския сеизмологичен център в 21,01 ч. в неделя. Епицентърът е бил на 90 километра източно от София и на 3 километра югозападно от Клисура. \nПо-голямата дълбочина на труса е разпределила енергията му на по-голяма територия, което е намалило силата му и е елиминирало разрушителния ефект, обясниха сеизмолози. Земетресението продължи около 3 минути и половина и е усетено в много населени места - Клисура, Карлово, Етрополе, Пловдив, Пазарджик, Панагюрище, Плевен, Ботевград, Стара Загора, Розино и дори Враца. Хората са се уплашили. Вторични трусове не се очакват, увери в радиоинтервю директорът на секция \"Сеизмология\" в Геофизичния институт при БАН проф. Емил Ботев. \"Това е потенциалът на подбалканските структури, т.нар. Подбалкански сеизмичен линеамент, който е характерен тъкмо с това, че макар и да се случват земетресения с малко по-голяма сила, те са в рамките на категорията слаби земетресения. Те не са последвани от обичайните послетрусови поредици от по-слаби земетресения. При труса до Клисура няма нито един досега следтрус и нашата прогноза е, че няма опасност от развитие на сеизмични процеси\", успокои специалистът. \nПо-лек трус с магнитуд 2,2 бе регистриран вчера близо до Първомай. Той е бил усетен в 11,12 ч. с епицентър Градина, северно от Първомай и западно от Крушево, с дълбочина 20 километра. При него също няма данни за материални щети.   \n", "date": "2017.11.28", "title": "Земетресение от 4,1 разлюля Централна България"}
{"url": "http://duma.bg/node/156591", "text": "Министерството на здравеопазването е обявило обществена поръчка за охрана на свои обекти за близо 911 лв. с ДДС. Офертата за въоръжена 24-часова охрана на сградата на министерството на пл. \"Св. Неделя\" 5 и невъоръжена на други обекти на ведомството в столицата за 3 години ще струва 424 080 лв. (без ДДС). За главната сграда на ведомството се изисква един 24-часов въоръжен пост всеки ден и 1 невъоръжен от 8 до 18 ч. в работни дни. За другата сграда на МЗ на бул. \"Стамболийски\" 39 се изисква 1 невъоръжен пост на входа на сградата от 6 до 24 ч. в делнични дни и от 8 до 18 ч. в празнични и почивни дни. По 1 невъоръжен пост денонощно и всеки календарен ден от годината трябва да има и в района на Медицинска академия, където се намират два незавършени обекта - на Научния институт по педиатрия и на Научния институт по вътрешни болести. \nЗа над 223 хил. лв. се изисква всекидневно невъоръжена физическа охрана на Детския балнеосанаториум в Сандански. За 111 600 лв. ще се осъществява 3-годишната невъоръжена физическа охрана на Дома за медико-социални грижи в Шумен. \nОфертите за участие ще бъдат отворени в 11 ч. на 5 декември.   \n", "date": "2017.11.28", "title": "Охраняват обекти на МЗ за близо 911 хил. лева"}
{"url": "http://duma.bg/node/156553", "text": "С напредването на възрастта хората започват да проявяват определени настроения и модели на поведение. Например, ако се събудят рано, очакват цял ден да бъдат начумерени и нефункционални. Обичайни модели като тези лесно се разпознават, но какво се случва, ако човек се окаже разстроен следобед, без да има идея защо? Отговор на подобни въпроси дава специално приложение за проследяване на настроението, което помага за идентифициране на определени модели и за изграждане на навици, съобщи сайтът Ред ферит. \nПриложението МуудКаст, освен за проследяване, служи и като дневник. Апликацията следи общото настроение и дава възможност да се водят малки бележки, които улесняват разбирането за случващото се през деня. С течение на времето \"изплуват\" моделите на поведение на потребителя. Така той може да разбере, че следобедното му лошо настроение се дължи на липсата на почивка или е продиктувано от необходимостта от лека закуска. Приложението също така помага да се изясни кое е най-подходящото време за изграждане на полезни навици, например, ако потребителят желае да започне да тренира. С помощта на апликацията може да се разбере кога човек е бил най-успешен и се е чувствал страхотно, както и кога не е бил в най-добрата си форма.   \n", "date": "2017.11.28", "title": "Мобилно приложение следи настроението"}
{"url": "http://duma.bg/node/156554", "text": "Четирима съвременни пионери се сблъскват с предизвикателството на живота си, когато се отправят в пустошта на Аляска, за да построят мечтаните от тях чифлици и да заживеят там. Зрителите ще проследят трудностите на тези щастливци в \"Треска за земя\" от днес, 28 ноември, в 21,00 ч. по Дискавъри (Discovery Channel). \nСуровите условия в Аляска определено превръщат строенето в изключително тежка задача. Но когато мечтата за собствен чифлик е на крачка да стане реалност, всички запретват ръкави и преминават през всяка трудност, изправила се на пътя. \n Дърводелецът Дани Ноулс планира да построи хижата си с голи ръце. Но дали тази задача няма да се окаже прекалено трудна? Самотната майка Тифани Алън иска да отгледа 8-годишния си син в отдалечена планина, заобиколен от природа и диви животни. Щатът предлага на жената идеалното място, което може да предостави на нея и семейството й желаната среда, но неочакван снеговалеж е на път да я откаже от мечтания дом. Морският капитан Грег Гейбриъл има гледка за милиони от своя остров, но трябва да превозва всичко с лодка. А ветеранът от войната Джим Джоунс привлича стар приятел от флота да му помогне да избере своето парче земя, нещата обаче не потръгват добре. Видео:    \n", "date": "2017.11.28", "title": "Четирима щастливци строят дом в покрайнините на Аляска"}
{"url": "http://duma.bg/node/156555", "text": "Актрисата Дженифър Лорънс призна, че много би искала да води прост живот и да си даде малко почивка, след особено напрегнатите последни няколко години. Въпреки успехите си, носителката на \"Оскар\" се чувства изморена от работата и е готова да си вземе почивка от светлината на прожекторите, за да... дои кози. В интервю за списание \"Ел\" 27-годишната звезда призна, че би искала да живее във ферма и да се грижи за животни.  \nТова обаче може да се окаже непосилно желание, тъй като следващата година й предстои да се появи в 3 нови продукции: в \"Dark Phoenix\" от поредица за \"X-Men\", в шпионския трилър \"Red Sparrow\" и в \"Bad Blood\" - биографичния филм на Адам Маккей за основателката на компанията \"Theranos\" Елизабет Холмс.   \n", "date": "2017.11.28", "title": "Дженифър Лорънс иска да дои кози"}
{"url": "http://duma.bg/node/156556", "text": "Какво се крие зад образа на т.нар. \"хейтър\"? Дали наистина той мрази всичко и всички? Защо е вечно неразбран и другите винаги са му виновни за нещо? Новата поредица \"Хейт машина\", която може да се гледа във Vbox7.com, се заема с разгадаването на мистичния образ на \"българския хейтър\". Той е от онези вечно недоволни хора, които са силни на думи, но слаби на действия. За хейт машината няма забранени теми. Ако трябва да нарече нещо с истинското му име, той го прави. И е откровен до болка. Обича хип-хоп музиката, но не признава най-новите рап изпълнители. Влюбен е в Славка Калчева и във всичко, свързано с нея, но мрази фолклора по принцип. \n\"Хейт машина\" ще ви накара да се посмеете за всички онези неща, които са около нас и ни дразнят всекидневно, твърдят авторите на новата поредица на 7Talents. \nКаква ще е първата тема, която модерният \"хейтър\" е избрал да разнищи? Ще му стигнат ли силите да се справи с всичко, което мрази? Това ще разберат феновете на поредицата, чиито нови епизоди се качват във Vbox7.com всеки вторник от 16 ч. \nVbox7.com --    \n", "date": "2017.11.28", "title": "Живота на хейтъра показват в интернет"}
{"url": "http://duma.bg/node/156557", "text": "17-годишната поп звезда Кристиан Костов стана първият българин, носител на EBBA - European Border Breakers Awards. Отличието се връчва на дебютиращи европейски изпълнители, добили голяма популярност извън границите на собствената си държава. \nКристиан научи новината в ефира на предаването \"Евробокс\" на програма \"Хоризонт\" на БНР в интервю с музикалния редактор Жени Монева. \"Наградата е уникална! Много съм щастлив! Не мога да повярвам! Всичко върви нагоре за мен и то защото стъпих на сцената в България!\", сподели талантливият тийнейджър. Призът включва Кристиан в звездния отбор на младите изпълнители в Европа, сред които са другите носители на отличието - Адел, Индила, Александра Стан и Дуа Липа. \nОфициалното връчване на EBBA ще се състои на бляскава церемония в Грьонинген, Холандия, на 17 януари 2018 г., където нашето момче ще пее на живо. Наградата ще му бъде връчена лично от легендата на британската музика Джулс Холанд.   \n", "date": "2017.11.28", "title": "Кристиан Костов бе удостоен с Европейска награда за дебют"}
{"url": "http://duma.bg/node/156558", "text": "Николинка Христова* Снимките на никополската Наска от птичи поглед, приблизително 544 м, са направени от софтуерния гигант Google Earth. Уникалната природна забележителност вероятно се е появила с човешка намеса, защо не и с помощта на извънземни... Намира се в съседство на турските гробища на Никопол и е в рамките на ПП \"Персина\". \nОсновната геоглифна фигура е заобиколена от правилни кръгове и други, които с времето са загубили своите очертания. Идентична е с геоглифите в пустинята Наска в Перу, които през 2026 г. ще \"честват\" един век от откриването им. Те са част от Световното културно наследство на ЮНЕСКО. Счита се, че са създадени от племена, известни като култура Наска, чиято цивилизация е била развита през периода от 200 г. пр.н.е. докъм 600 г. Няма сведения никополската Наска да е датирана. Геоглифи има по скалите на Белоградчик, край гр. Св. Никола и Овче поле и двете в Македония, в НП \"Зюраткул\" в Русия, в Австралия, в Казахстан и в Англия. Геоглифи са открити в Северна Америка и Африка. \nЕх, де да беше така - българската Наска край Никопол! \nСпоред плевенски археолози това е най-вероятно османски форт. Източниците, които цитират, определят, че мястото му е съвсем другаде. Има и руска карта - чертеж на редут от Руско-турската война от 1877-1878 г., досущ като на нашата Наска. Това е пример колко лесно се раждат божии и извънземни творения - снизходително охлади желанието ни да увеличим рязко туристическия поток към забележителностите на крайдунавския град Александър Мичев - преподавател по история и география, сега служител в община Гулянци. \nЗаповядайте в Никопол! Около интересната земна фигура - никополската Наска, може да зърнете лалугер - симпатичен гризач от семейство Катерицови. Той е застрашен вид в световен мащаб, включен в Червената книга. Лалугерът, наричан още земна катерица е \"напуснал\" пределите на Германия, Полша и Хърватска. По нашите земи, особено в Дунавската равнина, дал бог.   \n", "date": "2017.11.28", "title": "Снимаха от 544 метра никополската Наска"}
{"url": "http://duma.bg/node/156577", "text": "Народно читалище \"Добрич - 2017\" бе учредено в Добрич. Около стотина граждани, сред които и общински съветници, музикални дейци, представители на образователната сфера, общественици, участваха в учредителното събрание в залата на Кукления театър \"Дора Габе\". Беше приет устав и избрано ръководство. За председател бе определен Николай Нейчев. Членове на читалищното настоятелство са Захари Тошевски и Станислава Драганова. В контролната комисия влизат Милен Кадикянов, Ангел Димов и Добромир Русев. На събранието присъства зам.-кметът Елка Димова, която връчи като подарък от общината първата книга за фонда на читалищната библиотека и прочете поздравителен адрес от името на кмета. \nПредстои читалището да бъде регистрирано в Окръжния съд и вписано в Националния регистър на читалищата. Единственото изискване за учредителната сбирка беше всеки да донесе книга и така да се постави началото на читалищната библиотека. Според Нейчев важно е традиционните и съвременните технологии да присъстват в обучението на децата. Ще се търси сграда на читалището, вероятно в някое от затворените в Добрич училища, добави той. Неотдавна бе създадено и друго читалище - \"Български искрици\".   \n", "date": "2017.11.28", "title": "Ново читалище бе учредено в Добрич"}
{"url": "http://duma.bg/node/156578", "text": "Една обикновена дата в календара се превърна в празник, събрала заедно лауреатите на ХVIII фестивал на патриотичната и антифашистката песен \"Сребърни чучулиги\" и ХV фестивал на фронтовата песен \"Альоша\". На 25 ноември наградените изпълнители и ентусиазираната публика пяха незабравими български патриотични и руски фронтови песни в препълнената зала на Руския културно-информационен център в София. Галаконцертът на победителите бе организиран от фондация \"Устойчиво развитие за България\" и Българския антифашистки съюз, подпомогнати от обществени организации, членове на Общонационалния организационен комитет на фестивалите със съпредседатели Станка Шопова и Симеон Игнатов. \nМотото през 2017 г. премина под знакови събития: 140 г. от началотo на Руско-турската освободителна война (1877-1878), по пътя към Победата, от историческите битки към историческата Победа на 9 май 1945 г. \nФестивалите предложиха изключителни музикални изпълнения на над 1000 артисти от 5 до 85 години. Участниците за поредна година пристигнаха от София, Бургас, Черноморец, Шумен, Добрич, Русе, Кърджали, Пловдив, Мездра, Белово, Севлиево, Велинград, Ракитово, Ямбол, Сливен, Своге, Перник, Горна Оряховица и др. Имаше гост изпълнители от Русия, Молдова, Македония. \nАвторитетно жури с председател Милен Тотев отличи най-добрите. Те поднесоха песните \"День Победы\", \"Прощание славянки\", \"Прощайте скалистие горы\", \"България - Русия\", \"Песен за Родината\", \"Батак\" и др. Силен емоционален заряд дадоха изпълненията на вокална формация \"Орфей\" от Пловдив, ВГ \"Пятница 13\" от Ямбол, дамския камерен хор \"Арфа\", хор \"Планинарска песен\" и ВГ \"Червена роза\" от София.  Все повече млади хора и деца заявяват своя талант на сцената на фестивалите. Такива бяха изпълненията на младите Алис Коруджийска от Велинград, Юлиана Мур от Севлиево, Пейти Димитрова от Ямбол, както и на вече утвърдените Лидия Кичанова от Черноморец, Никола Радиков от Кърджали, Райчо Митев от София, Георги Чолаков от Пловдив, Николай Шевченко от Русия. \nНиколай Манолов, лауреат на фестивала \"Красная гвоздика\", не остави равнодушни присъстващите, които пяха заедно \"За теб, Българийо\". Специални гости на галаконцерта бяха Представителен народен хор от град Митишчи, Московска област, с ръководител Алла Захарова, заслужил деятел на искуствата на Русия, и Михаил Машко от Москва, които взривиха публиката. \nВ началото на концерта бе почетена паметта на великия син на Куба и на прогресивното човечество Фидел Кастро по повод една година от преминаването му в Пантеона на безсмъртните. Алексей Новоселов огласи поздравителен адрес до лауреатите, организаторите и гостите от Анатолий Макаров, посланик на Руската федерация, в което се подчертава, че такива събития показват на дело, че традициите на културната и духовната общност на братските славянски народи от Русия и България никога не остават в миналото и че многовековното ни приятелство има голямо бъдеще.  Кирил Воронков, ръководител на отдел \"Руски език и образование\" в РКИЦ, поздрави от името на Представителството на Россотрудничество в България.   \n", "date": "2017.11.28", "title": "Галаконцертът на лауреатите на \"Сребърни чучулиги\" и \"Альоша\" стана тържество на дружбата"}
{"url": "http://duma.bg/node/156579", "text": "Миглена Китанова Денят на християнското семейство и православната младеж събра в читалището верни приятели, духовни водачи, личности с плам и харизма. Млади семейства, възрастни, преподаватели и възпитаници на НЧ \"Димчо Дебелянов-1960\" препълниха залата в очакване на гостите и празничната проповед на негово благоговенство отец Валентин Тупаров от храм \"Свето Възнесение Господне\" по случай Въведение Богородично. Всичко бе, както повелява традицията: подредена маса, питка, свещ, китка здравец, менче и вино. С присъщата си ведрост и искреност отец Валентин прочете слово за християните, пожела радост, щастие, духовен растеж и стремеж на родителите да възпитават децата си в добро и справедливост. Той посъветва възрастните да помагат на подрастващите, за да могат те да открояват злото от доброто, и поръси всички със светена вода за здраве и късмет.  \nВъзпитаничките на музикалния педагог по поп и рок пеене Росица Йорданова - Симона и Люба, предизвикаха бурни аплодисменти с талант и артистичност. Денят на християнското семейство ще бъде запомнен заради значимите гости, представители на духа и перото. Директорът на Националния литературен музей Атанас Капралов, поет с международна известност, бивш директор на ДТ \"Апостол Карамитев\" в Димитровград, член на СБП и СБЖ, рецитира две разтърсващи свои творби.  В обръщението си към организаторите той изрази увереност за бъдещи съвместни дейности. Специален поздравителен адрес на читалището връчи зам.-председателят на Съюза на офицерите и сержантите от запаса и резерва, председател на Национална асоциация \"Сигурност\" полк. Чавдар Петров - от името на председателя на СОСЗР ген. о.р. Златан Стойков. В адреса се казва, че читалището се отличава със своята активност и последователност в областта на традициите и културата. Което е знак за добра съвместна работа и в бъдеще със СОСЗР. Специален гост за Деня на християнското семейство бе и полк. Кирил Парапанов - секретар на Централната контролна комисия на СОСЗР, който сърцато поздрави присъстващите и рецитира любимо стихотворение, посветено на празника. \nГеорги Н. Киров е приятел на читалище \"Д. Дебелянов\" от години. Той е известен поет и носител на първата Национална награда \"Димчо Дебелянов\" и любимец на много поколения. С поздрав и стих той дари присъстващите и им пожела здраве и вдъхновение. \nС много настроение бе аплодиран поетът с китара Славимир Генчев, журналист и редактор, бивш уредник на къщата-музей \"Д. Дебелянов\" в Копривщица, който разказа любопитни истории за семейството на Дебелянов и за живота на неговите близки. Стихове за християнството, за мира, за добротата и човещината рецитира поетесата Дора Милева. Гост на празника бе и младият специалист \"Маркетинг и реклама\" към \"Пазари Изток\" ЕАД Георги Найденов, който поздрави присъстващите и добрата организация на събитието. \nС пожелания за здраве и коледни чудеса завърши и този празник. Разбира се, не мина без фотографии и раздаване на благодарствени писма, адреси и журналистически публикации за участниците в събитието. Специално за празника дългогодишната ми приятелка и собственичка на хлебозавод \"Елиаз\" в Горубляне Маргарита Добрева дари тестени произведения и сандвичи. Всички й благодарим за благородството, което проявява не за първи път. \nПоздравителни адреси читалището получи от председателя на СБЖ Снежана Тодорова, от народния представител Димитър Данчев, от председателя на НЧ \"Св. св. Кирил и Методий\" в с. Долни Богров Цецка Кочкова за дългогодишната съвместна и много полезна дейност между читалищата, от собственика на издателство \"Персей\" Пламен Тотев, от медии и  дейци на културата.   \n", "date": "2017.11.28", "title": "Духовното семейство на НЧ \"Димчо Дебелянов-1960\" "}
{"url": "http://duma.bg/node/156580", "text": "  Отварят втори балкон за спектакъла на Васил Петров  \nОграничен брой допълнителни места за спектакъла на Васил Петров \"Sinatra: Vegas\" в зала 1 на НДК на 4 декември ще бъдат пуснати в продажба, след като залата беше разпродадена в рекордно кратки срокове. Поради огромния интерес организаторите отварят втори балкон за феновете на джаза, Васил Петров и Франк Синатра. Билетите са на цени от 20 и 30 лева. Клавирна програма в Полския институт \nТворби на Фредерик Шопен, Ференц Лист и Панчо Владигеров изпълняват Мария Миланова, Татяна Лазарова, Стефан Симов и Емануил Иванов на концерт в Полския институт в София, ул. \"Веслец\" 12, днес, 28 ноември, от 18 ч. Входът е свободен. Организатори са Полският институт съвместно с Шопеновото общество в България. Книжовна премиера в СБЖ \nАнтологията \"Албена 2017\" (разкази) - Драматичен женски образ в съвременната литература, ще бъде представена днес от 17 ч. в Съюза на българските журналисти, ул. \"Граф Игнатиев\" 4, от Никола Инджов и Владо Даверов, съобщават от клуб ЛИН. Канг Ик Джунг журира онлайн български калиграфии \nНова табела за Корейския кът в Столичната библиотека на корейски език, изработена и подарена от известния артист Канг Ик Джунг, ще бъде открита на 29 ноември от 17 ч., а всички получени творби в рамките на конкурса за калиграфия ще бъдат представени в изложба. Шин Бунам, посланик на РКорея, и Юлия Цинзова, директорка на Столичната библиотека, ще връчат наградите на калиграфиите, получили най-голяма популярност във фейсбук. Специалната изненада е участието на самия Канг Ик Джунг, който в качеството си на жури ще излъчи свой фаворит онлайн.  Поетична вечер в \"Перото\" \nЛитературният клуб \"Перото\" в НДК представя \"Поетични вечери - спомен за българските писатели\". Днес от 19 ч. ще бъде изпълнена литературно-музикалната композиция \"Едно необикновено приятелство\" по стихове, писма и спомени на Димчо Дебелянов и Николай Лилиев.   \n", "date": "2017.11.28", "title": "Кратки новини"}
{"url": "http://duma.bg/node/156581", "text": "Наградите на 37-я международен студентски фестивал (категория за кино и театър) бяха обявени на тържествена церемония в залата на Новия корпус на ВГИК. Най-високата награда на фестивала - Гран при, международното жури присъди на българския късометражен филм \"Изпит\", дипломна работа на младата режисьорка Боя Харизанова с дипломен ръководител акад. Людмил Стайков. От сцената председателят на международното жури, видният френски продуцент, сценарист, актьор, писател и президент на фонда \"Alliance Francaise\" Жером Клеман неколкократно изрази своето възхищение от дълбочината, с която е представен проблемът и майсторството на пресъздаване. Той поиска непременно да получи филма, за да го покаже като образец по темата пред широка публика във Франция. Да запознае своите студенти с филма изрази желание и Кристиан Фейгелсон от Сорбоната, информира Десислава Димитрова, гл. експерт по връзки с обществеността на НАТФИЗ. \nМеждународният фестивал във ВГИК се проведе от 13 до 17 ноември т.г. и събра млади дарования от 40 киноучилища от 35 страни по света - Белгия, България, Испания, Еквадор, Аржентина, САЩ, Великобритания, Израел, Швейцария, Канада, Сингапур, Мексико, Франция и други страни от петте континента. Основан през 1961 г., той е авторитетна сцена за заявка на творческите възможности на младите дарования, място, където студентите от различни киноуниверситети показват своите учебни, курсови, дипломни кино- и театрални творби. Главната задача на фестивала е поощряване на таланта на младите творци. През годините негови лауреати са Андрей Кончаловски, Вадим Абдрашитов, Александр Миндадзе, Отар Йоселиани, Елем Климов. \nВ рамките на фестивала се проведе и 37-ят международен театрален фестивал, в който взеха участие 10 трупи от Русия, Гърция, Китай и Сърбия. Международното жури присъди първа награда на постановката \"Маяковски\" на студентите от ВГИК. \nНа заключителната церемония в Москва бе даден старт на подготовката на друго значимо събитие - тържественото честване на 100 години от основаването на ВГИК (1 септември 1919 г.), което неговите преподаватели и възпитаници очакват с вълнение.   \n", "date": "2017.11.28", "title": "Студентският \"Оскар\" полетя към НАТФИЗ"}
{"url": "http://duma.bg/node/156582", "text": "Трио \"Атанасов\" идва от Париж, но ще свири почти само немска програма: Франц Шуберт - Sonatensatz D28 и Йоханес Брамс трио оп. 8 (първа версия от 1854), изключение прави Филип Херсан (1948) Tрио. Тази година е много успешна за състава - свирят в Австрия, Франция, Германия, Швейцария и Белгия. Тя е радостна и с появата на най-малкия член, щастливо събитие за челистката и пианиста на триото. Последната спирка ще бъде Първо студио на БНР на 29 ноември от 19.30 ч., където трио \"Атанасов\" ще закрие III Софийски фестивал за камерна музика \"Аджитато\". \nПерсевал Жил - цигулка, Сара Султан - чело, Пиер-Калоян Атанасов - пиано, са реализирани солисти, които решават да се съберат като камерна формация преди 10 г., като на следващата година стават част от Европейската камерна музикална академия. Носят името на техния пианист и единствен българин в състава - Пиер-Калоян Атанасов. \n\"Когато бях на 7 г., 15-годишният Светлин Русев дойде в Париж да учи в Консерваторията. Две-три години той живя в нашия дом и имах възможност да чувам прекрасната му цигулка в съседната стая. Между 2000 и 2007 г., точно преди да сформирам триото, имахме съвместни камерни концерти. Всичко с него се развиваше много бързо, нямахме време за репетиции, това за мен беше школа за добър пианист за камерна музика: да се научиш да се нагаждаш, адаптираш, да следваш... За мен беше страхотен шанс да започна кариерата си с него на 16-годишна възраст\", споделя Пиер. \nДнес трио \"Атанасов\" е един от най-изтъкнатите камерни състави във Франция и цяла Европа. В репертоара си включват най-разнообразни творби като стил и период от Хайдн до съвременна музика. Първият им диск със Сметана и Дворжак получава пълно признание и е награден с \"Diapason D'or\". Имат многобройни отличия в различни страни. \n\"Силует на една любов\" - музикално-поетичен мултимедиен спектакъл, може да се види в ДНК в НДК от 19 ч. днес, 28 ноември, изпълнен от трио \"ACordBass\". На китарата ще е Георги Василев - смятан за китарист с уникален талант, победител на пет престижни международни конкурса и канен за сътрудничество от авторитетни импресарски компании. Френският привкус идва от звука на бандонеона на Стефан Шапюи (Швейцария), а световноизвестна контрабасистка, певица и интердисцлинарен сътрудник Ирина-Калина Гудева (Швейцария, Дания, България) ще свири на контрабас. \nПредставлението интегрира трите инструмента с визуални ефекти, театрални аспекти и хореография. Драматургията е базирана на текстове от Блага Димитрова, Валери Петров и Богомил Гудев и изразява различни аспекти на човешкото съществуване, еволюцията, философията, естетиката. В програмата ще чуем музика от Астор Пиацола, Любомир Денев, Емил Табаков, Едит Канат де Шизи, Лео Брауер и др. Билети се продават на касите на \"Кантус фирмус\", онлайн или преди събитията.    \n", "date": "2017.11.28", "title": "\"Аджитато\" завършва с два международни концерта  "}
{"url": "http://duma.bg/node/156596", "text": "Въздишка на облекчение се изтръгна от недрата на народа. Възстановиха кинопрегледите, ей! И всеки ден гледаме успехите на властта, мляскаме и въздишаме да не пропуснем поредната крачка. Единодушно обмислена, още по-единодушно извървяна и най-единодушно призната Нему. \n\"Дубрутро!\" - министри на екрана! По обяд - пак те, а вечер - Той или Кой. Малко са ни обаче лакърдиите от телевизорите. На конгреса им го казаха: слезте при хората, искат да ви пипнат, да се докоснат до Вожда и светлите Му примери, а ний целокупно ще ви следваме. Какво сияние! И ето - Цветан Цветанов трима министри накуп повел в Пловдив, на форум за културно-историческо наследство и дигитализация (Ко? Не-е-е!). Наточили се, цъфнали, министрите им били кахърът. На, водят им ги. \nТуй ни чака. Захар ще ръсят, мед ще капе от устите им. Ще венцеславят, ще пудрят, ще обвиват в целофан и ще се перчат колко са велики, как в тях са ножът и хлябът, и многото пари... \nИ друг вариант няма, нали знаете? Ще очакват да им целуваме краката и пешовете на прескъпите костюми, и върховете на обувките от крокодилска кожа, и златните бутонели. Па сетне Той от екрана цинично нарцистично ще се изхихика, че министрите Му са били сред народа и той е предоволен от светлите Му дела. \nМинистри за чудо и приказ, най-вече за показ. Тепърва ще ги развеждат по форумчета, конференцийки и детски площадки. С влажни очи ще казват колко ни мислят и как душите им барабар с нашите плачат. А ний да им вярваме. И да ги пипаме за адет!   \n", "date": "2017.11.28", "title": "Пипайте ги!"}
{"url": "http://duma.bg/node/156597", "text": "Държавата не трябва да отделя пари от бюджета, за да финансира АЕЦ \"Белене\", обяви министърът на финансите Владислав Горанов. Тя трябвало да стои максимално встрани и да чака появата на частен инвеститор. Съвсем друго обаче казаха специалистите от БАН, а енергийният министър Теменужка Петкова, чието ведомство поръча експертния доклад, изглежда съгласна с оценките им - участието на държавата в проекта е необходимо, то би подобрило финансовите параметри и резултати. \"Белене\" е необходима за държавата ни мощност, защото през 2030-2035 г. у нас и в региона ще има недостиг на електроенергия, а както е известно, токът произвеждан от АЕЦ, е най-евтин, се посочва в документа. Според Петкова БАН е дала категоричен отговор трябва или не да се реализира проектът. Във всяка цивилизована държава, където управляват отговорни правителства, да поръчаш такъв сложен анализ с варианти означава да се ангажираш и с неговото изпълнение. А дали ГЕРБ и неговият кабинет умеят да ценят труда и знанията на по-умните и как ще постъпят е съвсем отделен въпрос.  \nТолкоз за \"Белене\". Горанов обаче продължава с увъртанията си и по отношение на харчовете в държавата. Бюджетът давал възможност за повече разходи, твърди той, с което внушава, че едва ли не властта ще развърже кесията и ще вдигне парите за хронично недофинансираните обществени дейности и сектори. Факт е, че България разпределя най-малко от БВП - едва около 39 на сто, поради което е и ще си остане най-бедната в ЕС. А ако се изпълнят и намеренията на Горанов да свие още този процент до 35.5% през 2020 г., обедняването ще стане още-по-голямо. Нека му припомним, че държавите, по които управляващите много обичат да се мерят и сравняват, заделят за социални разходи около 44-45% от бюджетите си, а някои като Дания и Швеция дори над 50. Неслучайно страната ни традиционно е окупирала последното място в ЕС по показателя за социална справедливост. Защото и тази година Индексът на Бертелсман, който показва как държавите в съюза се справят с бедността и равноправието между гражданите, ни нареди на последното 28-мо място, докато Чехия изплува на първо. Там обаче си нямат Горанов и ГЕРБ. \nНяма как да убедиш някого с фискални еквилибристики и риторика, че си станал по-социален, когато цялостната ти политика е насочена към орязване на разходите в името на прословутата \"финансова стабилност\". Нея на хартия и статистически може и да я докарвате, за да се харесате на \"началниците\", но цената й няма нищо общо с поведението на една европейска държава. Колкото до харчовете, които настъпват ударно в края на всяка година, те вече стават по добре отработена схема - за обществени поръчки и \"усвояване\" на еврофондове от близки до властта кръгове и фирми. Което няма нищо общо с фиксираните мизерни разходи за здравеопазване, образование, наука, социални дейности. Има общо с изкуствено надути буфери и скрити партийни касички. И така до следващото раздаване...    \n", "date": "2017.11.28", "title": "Увърташ, Горанов!"}
{"url": "http://duma.bg/node/156615", "text": "Над 1000 години Българското православие успя да устои пред какви ли не политически, владетелски, завоевателски нападки, погроми и насилия. Успя да устои и вчера. Синодът на БПЦ взе единствено възможното и правилно решение -  да съдейства и да ходатайства пред всички Поместни православни църкви да свалят схизмата от  Македонската православна църква и да й дадат каноничен статут. \nСинодът взе решението си направо под обсада - то не бяха бдения, патриотарски крясъци, писма \"от интелектуалци\", подписки, груба намеса на политици, медийни изстъпления за \"историческата мисия\" на БПЦ, която трябвало да свали схизмата от Македонската православна църква и да я обяви за автокефална. Вчера ДУМА обясни подробно защо подобни действия са невъзможни и че, ако БПЦ ги извърши, единственият резултат ще е, че тя също ще бъде поставена под схизма от останалите православни църкви. \nРелигията обаче няма нищо общо с организирания натиск над Синода. То си бе чисто политическа акция, предизвикана от дупедавството на властта ни, която изкара дори военния министър Каракачанов да зове за \"единна вяра\". Да не говорим за патерици от типа на Врабевски, Митодиту и сие. \nНякои медии вчера се опитаха да изкарат, че едва ли не Синодът ни е приел искането на МПЦ. БПЦ станала майка! Хора, тя от 1000 години е майка. Встрани от нагнетената еуфория останаха дребни подробности като например, че според писмото на МПЦ Охридската архиепископия - средновековната люлка на българската духовност и книжнина, вече трябвало да се нарича \"Охридска архиепископия - Македонска православна църква\". Не Скопска, а именно Охридска. Що? Ами щото е традиционно да ни крадат историята, а ние да им я отстъпваме, пък после да ревем, че ни \"ограбват миналото\". И като турят своя печат на нашето наследие, македонските отци щели да признаят БПЦ за тяхна майка. Е, по тази \"майка\" някои луднаха, като че от чуждия печат зависи реалният български произход на архиепископията в Охрид. И какво казаха нашите митрополити? \"Щом признавате, че сме ви майка, ние ще ви съдействаме по канона\" - това казаха. \nА цялата работа - проста. Няма смирение, нито молба за помощ от страна на МПЦ. Има диктат. Същото беше, когато бившият шеф на БАН Стефан Воденичаров докара тук главата на непризнатата МПЦ - архиепископ Стефан, който нагло се опита да се нареди в Храма на служение до патриарх Неофит, което е недопустимо, но и тогава Синодът ни се справи блестящо. Защо от МПЦ са тъй агресивни? Ами защото църквата им просто е \"главена\" за политическата игра на западни сили - да се разедини, колкото може, Православието. Западните Балкани трябва да бъдат всячески откъснати от влиянието на православна Русия, да бъдат вкарани в НАТО и да му служат. А църквата е нещо, което хората уважават. Какво по-хубаво за задокеанските интереси, ако Гръцката православна църква, сръбската и руската, дори Вселенската, реагират на едностранно действие откъм БПЦ - те щяха да го направят остро, защото само Единната Апостолска православна църква като обединение на всичките Поместни църкви може да решава за схизми и автокефалност. Пък и един прецедент в София би бил лесно приложим за признаване на другата неканонична църква - Украинската, с което пък да бъде убодена болно Русия. И този път не мина \"финтът\". Кога ще е следващият?   \n", "date": "2017.11.28", "title": "\"Финтът\" пак не мина "}
{"url": "http://duma.bg/node/156594", "text": "1520 - ЕКСПЕДИЦИЯТА НА ФЕРНАНДО МАГЕЛАН ПРЕМИНАВА МАГЕЛАНОВИЯ ПРОТОК и навлиза в Южно море, което нарича Тихи океан. Тихият океан е най-големият океан на Земята. Разположен е между Азия и Австралия на запад, Америка на изток, Северния ледовит океан на север и Южния океан на юг. С площ 169,2 млн. кв.км той заема 46% от водната повърхност и 30% от общата повърхност на Земята. 1878 - В СОФИЯ Е СЪЗДАДЕНА ПУБЛИЧНА БИБЛИОТЕКА, която по-късно прераства в Народна библиотека \"Св. св. Кирил и Методий\". По идея на софийския учител Михаил К. Буботинов на 10 декември (28 ноември стар стил) 1878 г. е създадена комисия с председател Марин Дринов, която да създаде българска национална библиотека. Тя е основана на 17 юни 1879 г. като държавно учреждение с името Българска народна библиотека. Днешната й сграда е проектирана от архитектите Иван Васильов и Димитър Цолов. Фасадата е дело на скулптора Михайло Парашчук. Построена е със сключен през 1946 г. целеви държавен заем и е открита на 16 декември 1953 г. 1881 - РАЖДА СЕ СТЕФАН ЦВАЙГ, АВСТРИЙСКИ ПИСАТЕЛ (УМИРА 1942 Г.). Майстор на психологическата новела. Печели световна слава като есеист и автор на културно-исторически биографични творби. Сред известните му произведения са новелите \"Амок\" и \"Страх\", биографичните романи \"Мария Антоанета\" и \"Магелан\" и др. Емигрира в Бразилия по време на Втората световна война. От отчаяние след нашествието на \"кафявата чума\" се самоубива заедно с жена си. 1906 - РАЖДА СЕ ДМИТРИЙ ЛИХАЧОВ, РУСКИ ФИЛОЛОГ И КУЛТУРОЛОГ (УМИРА 1999 Г.) Голям приятел и изследовател на България, назовал страната ни с думите \"Държава на духа\". Академик на Академията на науките на СССР. Изследовател на средновековната руска и славянска литература, изобразително изкуство, история и фолклор. 1907 - РАЖДА СЕ АЛБЕРТО МОРАВИЯ, ИТАЛИАНСКИ ПИСАТЕЛ (УМИРА 1990 Г.). Наричан \"баща на италианския неореализъм\". Издава първия си роман \"Безразличните\" на 22 г. Официалната власт начело с Мусолини забранява писанията му, дори тези с псевдоним. След Втората световна война издава няколко романа, най-известният от които е \"Римлянката\". През 1952 г. творчеството му отново е забранено, този път от Ватикана. Пише няколко сценария, а по романите му са заснети известни филми като \"Чочарка\", \"Конформистът\" и др. 2007 - УМИРА ДОНЬО ДОНЕВ, ХУДОЖНИК-АНИМАТОР, РЕЖИСЬОР (Р. 1929 Г.). Бил е художник във в. \"Вечерни новини\", художник и режисьор в СИФ и САФ \"София\"; главен редактор на в. \"Тримата глупаци\" (1989-1997), \"Четиримата глупаци\" (1997) и на сп. \"Фрас\"; професор в НАТФИЗ (преподавал анимационна режисура); актьор във филма \"Вагнер\". Автор на първия български пълнометражен анимационен филм \"И ги нарекоха Монтеки и Капулети\". Върху анимационната поредица \"Тримата глупаци\" работи 20 г.   \n", "date": "2017.11.28", "title": "Датата"}
{"url": "http://duma.bg/node/156574", "text": "Точно в навечерието на 10 ноември (съвпадението е повече от подозрително) Столичният общински съвет (СОС) с 44 гласа \"за\" и 8 \"въздържал се\", основно съветниците от БСП, прие предложението на Малина Едрева и Силвия Христова от ГЕРБ и Стефан Марков и Прошко Прошков от ДСБ да се разреши изграждането на временна художествена инсталация на площад \"Княз Александър I\". Става дума за т.нар. Бронзова къща на българския художник Пламен Деянофф, който живее и работи във Виена. Реално се предвижда тя да бъде монтирана върху бетонната плоча, останала от Мавзолея на Георги Димитров. \"Бронзовата къща\" е обявена за подарък от Австрия по случай съвместното с България председателството по план и се очаква да престои на това място до средата на 2018 г., колкото ще продължи нашето европредседателство. \nСмело може да кажем, че \"Бронзовата къща\" беше пробутана в последния момента на обществото, но затова пък, според архитекти, след агресивна кампания. Нещо повече, от самото начало на публичната поява на проекта пред софийска публика - лятото на 2016 г., се натрапва неговата безалтернативност за точно определено място. Например, на 9 юни т.г. Софийската градска художествена галерия (СГХГ) анонсира изложбата на \"Бронзовата къща\" на Деянофф и други негови произведения по следния начин: \"Предвижда се Бронзовата къща да бъде издигната в края на 2017 г. и да се открие в началото на 2018 г. на мястото на бившия мавзолей на площад \"Александър Батенберг\" в София. Едно ключово място за следосвобожденската, новата и най-новата българска история. След разрушаването на мавзолея през 1999 г. в този участък от града не се случи нищо значимо. Той се оказа пуст и изпразнен от съдържание. Често провокира дебати и дискусии, но през последните близо 20 години не се намери нито една подходяща урбанистична концепция за него.\"  \nОт този анонс и последвалите събития би трябвало да заключим, че най-накрая се е намерила \"подходяща урбанистична концепция\". Разбира се, въпросите кой я е намерил, защо точно тази концепция/инсталация/скулптура-сграда/провокация трябва да заема точно това място остават висящи. Причината е, че вече никой не си прави труда да дава и отговори, и някак свикнахме с това, и се примирихме. Софийската общественост след изложбата не показва особени признаци на заинтригуваност, извън тесните кръгове на специалистите архитекти, урбанисти, хора на изкуството. Чак през втората половина на октомври и началото на ноември, когато набързо се проведоха три-четири обществени изслушвания по темата, неравнодушните професионалисти, общественици и политици се активизираха видимо. Впрочем на тези обществени обсъждания никой не решава нищо, нито пък те имат някакво практическо значение. Всичко вече е било предрешено и просто на сбирките в Националната художествена академия - на 17 октомври, в Централния дом на Съюза на архитектите - на 20 октомври, на 6 ноември в УАСГ и на 8 ноември в Столичната библиотека се е отмятала една формалност. Това е впечатлението на участници в тези събития, които те споделят пред медиите. Така смятат например няколко български архитекти, обединени в Групата \"Публично изкуство в България\". В свое изявление от 4 ноември те определят като абсурден факта, че дискусиите се организират месеци след представянето на проекта в СГХГ и определят като \"проформа\" самите обсъждания. \nПроф. д-р арх. Тодор Булев в открито писмо, публикувано в специализирани сайтове и във в. \"Култура\", нарича това \"имитация на публични срещи, които се представят и за професионални дискусии\". В желанието да се прокара бързо \"Бронзовата къща\" се е стигало и до откровени заблуди. Първо, на 31 октомври е обявен дневният ред на съвместно заседание на 8 ноември на ресорните комисии в СО, които да вземат решение за \"Бронзовата къща\" в навечерието на сесията на СОС на 9 ноември. Т.е. всичко е предрешено, но самата община организира още две обществени обсъждания - на 6 и 8 ноември.  \nВторо, участници в дискусиите твърдят, че от СО са обещавали, че ще има още едно, официално, така да се каже, обсъждане \"по-късно през ноември\". Сайтът \"Площад Славейков\" пък цитира арх. Бойка Къдрева, директор на дирекция \"Териториално планиране\" в общината, която на 8 ноември, ден преди решението на СОС, е заявила в отговор на въпрос как СОС ще вземе решение, без да е видял проекта на съоръжението, че не е вземано никакво решение и то ще бъде взето след представянето на проекта. След по-малко от 24 часа тя е опровергана по възможно най-категоричния начин от мнозинството общинари.  \nХодът на дискусията на \"Московска\" 33 на 9 ноември показва, че управляващите в София изобщо не се вълнуват, че одобряват нещо за строеж, което няма архитектурни и каквито и да било други планове, без да се знае, по думите на главния архитект Здравко Здравков, какъв е проектът за фундамента на \"скулптурата-сграда\", и без да се знае цената на обекта  Нещо повече, не са ясни дори размерите на \"къщата\". За пред Общинския съвет е съобщено, че ще е висока 11 м, с основа 49 кв.м. Но в предните дни и седмици, в хода на обсъжданията с професионалистите, Пламен Деянофф говори за височина от \"10-11 метра\", основа от 8х8 метра, височина до 14 м. Ако не се знаят размерите, не може да се изчисли при този материал колко ще тежи конструкцията, а следователно какъв да е нейният фундамент и други подобни \"дребни\" неща. Вместо да обсъждат такива законни въпроси, които социалистите общински съветници задаваха, от ГЕРБ излязоха с типични за партията високоинтелектуални изказвания. Например общинарят Орлин Иванов рече: \"Не знам дали ходите нощем там (на мястото на мавзолея - б.а.) да се молите тази мумия да се върне\". Силвия Христова пък обяви: \"Аз лично се гордея, че съм вносител на проекта и се радвам, че ще изпитам лично удовлетворение да го видя реализиран\". Дори обаче личното удовлетворение не е достатъчно, за да се преодолеят законовите процедури.  \nКато например конкурсното начало при поставянето на паметници в София, независимо от това дали са временни или постоянни. За това си има обаче... други законови процедури. \nНа 21 ноември в Централния дом на архитекта се проведе ново обществено обсъждане, организирано от Дружеството архитектурно наследство, за случаите с \"Бронзовата къща\", възстановяването на паметните плочи на пехотните полкове пред НДК и др. Там арх. Евгения Кукушева от отдел \"Градски дизайн, реклама и публични пространства\" в СО разказа как конкурсното начало може да бъде заобиколено. Това става чрез дарение на дадения паметник или арт обект, тъй като в този случай дарителят имал задължението да проведе конкурса, но няма механизъм да бъде проверено дали го е сторил. Без изрично да беше посочен казусът с \"Бронзовата къща\", може да се предположи, че точно по този параграф са отметнали в общината паметника на Деянофф и той се е разминал успешно с възможността да участва в равноправен конкурс с други художници или архитекти. Врочем, има пълна дандания около това кой е посочил мястото. Арх. Къдрева твърди на 20 октомври, че общината е определила терена, електронният в. \"Дневник\" в публикация от 25 октомври твърди, че арх. Къдрева е казала, че австрийското посолство е посочило конкретно място на творбата (това изречение от информацията на \"Дневник\" е почернено в текста), самият Деянофф  твърди, че той искал да е там. \nАрх. Кукушева обясни още, че за да се премине през всички пет стъпки, за да се получи разрешение за паметник, е необходима поне една година. Това е в идеалния случай, защото например комитетът, който искаше да постави паметна плоча на археолога Георги Китов, чака 7 години и така и не дочака разрешение. За Деянофф очевидно е направено специално изключение, което не е ясно  какво го налага, освен че някой, работещ по европредседателството, ужасно много е закъснявал със сроковете. Накрая общинарите и властта, защото се говори по кьошетата, че са намесени и фактори от Министерския съвет, забъркаха, както често правят, голям проблем. Политизиран и идеологизиран до откат заради мястото, на което се реши тя да бъде поставена.  \nТази конструкция не е замисляна конкретно за мястото на бившия мавзолей, а за Самоводската чаршия във Велико Търново, където безславно не е допусната от специалистите по културно наследство. Пламен Деянофф може и да твърди, че иска чрез конструкцията си да деидеологизира мястото на мавзолея на Георги Димитров, но това е твърдение, измислено постфактум. Не може да деидеологизираш нещо, което вече отдавна е лишено от сакралната си стойност и успешно е деидеологизирано от софиянци всеки ден, които се разхождат отгоре, плюят, хвърлят боклуци и т.н.  \nМоже да направим \"обосновано предположение\" че някой със силно развито усещане за \"грантоядство\" е решил по подходящ начин да отбележи новата ера, която се открива пред страната ни с председателстовото, и буквално да го забучи на миналото, като символно го победи чрез нова, модерна конструкция върху мястото на старото, символ на старото здание. Тъпотии? Може би. Но ги вършат. Вероятно заради чувство за безнаказаност, породено от усещането за мощен \"гръб\".  \nВажното е да разберем, че ако не беше \"Бронзовата къща\", щеше да бъде нещо друго. Това им е попаднало под ръка, това са използвали. И в нашия случай, като знаем, че има и външна намеса, нищо чудно хубавците и хубавиците просто да са кимали: \"Я, я, хер еди кой си... Я.\" На чужденците им е все тая. Какво ще жалят там чувствата на някакви българи?  \nОт Групата \"Публично изкуство в България\" в писмо до кмета на София Йорданка Фандъкова още в началото на месеца обръщат внимание на спорното място за разполагането на скулптурата-сграда. \"Предвиденото разполагане на творбата на мястото на бившия мавзолей е чувствителен аспект на предложението. Това е емблематична, историческа локация с особена травматична и противоречива памет. Всеки проект на мястото на мавзолея би се превърнал в политически акт и именно по тази причина намесата на външна страна в подобни инициативи е крайно деликатна и би могла да бъде изтълкувана превратно.\"  \nНамесата на австрийците проф. Тодор Булев тълкува напълно еднозначно. В своята статия \"Столична община ще прави на пл. \"Княз Ал. Батенберг\" \"Бронзова къща\". Защо?\" той пита: \"А дава ли си австрийската страна сметка, че по същество ни натрапва този проект, като заглушава всички критични гласове (включително с помощта на участващите в \"обществените обсъждания\" \"клакьори\").\" Според него, ако чужденците са наясно с това, то тогава \"реализацията на \"Бронзовата къща\" се превръща във форма на поучение на \"недообразованите българи\", т.е. форма на културен империализъм...\" Който би бил невъзможен, да добавим ние, ако не е съдействието на част от вождовете на аборигените.  \n\"Бронзовата къща\", по мнението дори на критиците на мястото, където искат да я сложат, сам по себе си не е лишен от оригиналност арт обект, каквито в София няма много. Ако бъде изобщо построена, ще бъде жалко да остане в столицата само броени месеци. Много по-добре е \"къщата\" да бъде постоянно в града, на подходящо място и да допринася за неговата украса. Това обаче е съмнително дали ще се случи. Първо, защото замисълът е претоварен с политика, с идеологически внушения и вместо просто да се радваме на сполучливата идея на твореца, ние сме заети да обсъждаме миналото, настоящето и бъдещето на вече вековното противопоставяне в българското общество. Това е печално, но в случая ни го натрапиха управляващите, които все повече схващат политиката или като диктат на техните прищевки, или като диктат заради щенията на \"началниците\". \n Колко ще струва \"скулптурата-сграда\"? Този въпрос изглежда много лесен за отговор, защото знаем, че инсталацията на Пламен Деянофф е подарък от Австрия, като цената му се определя на 250-300 хил. евро. Точната цена обаче не е известна, тъй като, както стана ясно, никой не знае колко реално ще излезе изработването и поставянето, охраната и осветлението на обекта. Всъщност, както Деянофф дава различна височина на творението си, така се съобщаваха и различни крайни суми. Арх. Тодор Обрешков от Групата \"Публично изкуство в България\" коментира във фейсбук, че на 6 ноември е чул от зам.-посланика на Австрия Томас Шьолц, че страната му ще плати до 300 000 евро, половината от които ще отидат за бронзовите елементи. На обсъждането в Художествената академия на 17 октомври обаче се говорело за 1 000 000 - 1 200 000 евро. В статия по проблема на \"Дойче веле\" с автор Томас Розер от 26 октомври се споменавало, че Австрия е готова да плати 3 000 000 евро.  \nПълен разнобой. Ако все пак повярваме на дипломата Шьолц и приемем, че, както обикновено в България, сметката в такива случаи се оказва по-голяма, то възниква въпросът пак ли столичани ще плащат от джоба си разликата в цената за хрумката на група индоктринирани граждани, която налагат в най-добрите тоталитарни традиции. Впрочем, общинските съветници от БСП също повдигнаха пред колегите си въпроса за финансирането - по-специално кой ще плаща охраната и осветлението, но вместо адекватни отговори, каквито всъщност просто няма, те бяха обвинени едва ли не във вещерство. А въпросите стоят. Като например кой ще плати за фундамента на инсталацията, защото тя ще тежи над 10 тона и тогава ще трябва да бъде укрепвана. Което обаче влиза в противоречие със статута й на преместваем обект. Освен това архитектът проф. Тодор Булев пита още дали са включени в цялата сметка разходите за тротоарно право, за строително разрешение, или те благородно са опростени от общината, а също кой ще плати за логистиката, монтажа и демонтажа. По негови сметки дори бронзовите отливки да са готови, както твърди Деянофф (той твърди това от 2013 г.), останалите разходи сигурно ще бъдат от порядъка на стотици хиляди лева.  \nИ не се чудете от кой джоб ще ги извадят.  Осмото чудо на света в Самоводската чаршия Всъщност \"Бронзовата къща\", при това в къде-къде по-големи от сегашните мащаби, вече трябваше да е построена в България, ако не се бяха намесили специалистите от Националния институт за културно наследство. Работата е там, че Пламен Деянофф е родом от Арбанаси и първоначално е искал \"Бронзовата къща\" да бъде разположена в родния за него Велико Търново. Той е направил още преди шест години необходимите постъпки пред общината в старата столица. С радост на неговата идея реагира прясно избраният за кмет от ГЕРБ Даниел Панов, който в началото на ноември 2011 г. пише пространно писмо до Деянофф (тогава медиите изписват фамилията му като Деянов), в което се казва: \"Вашият проект е забележителен манифест на съвременното изкуство с европейска визия, мащаб и концепция\". Панов не крие амбицията си тогавашният проект за \"Бронзова къща\" да бъде част от визитката на Велико Търново, за да кандидатства за Европейска столица на културата през 2019 г.  \nЯвно с годините амбицията на Деянофф се е посмалила, защото преди 6 години той предлага за Търново нещо грандиозно, на фона на ажурната конструкция за София. Тогавашната му претенция е описана в публикация на интернет-портала за архитектура и строителство CityBuild.bg от от 8 ноември 2011 г. Тази \"Бронзова къща\" трябвало да бъде изградена от 4000 отлети бронзови елемента (за София се предлагат четири пъти по-малко), като дори болчетата и винтчетата щели да са от бронз. Това чудо е било замислено като \"най-голямата бронзова скулптура в света\". Теглото на съоръжението е трябвало да бъде 500 тона (в София 10 или 20, според зависи). В публикацията се дава сравнение, че Статуята на свободата в САЩ, която е изградена от стомана и бронз, тежала само 130 тона. Цялото великолепие - на стойност от \"скромните 10 млн. лв.\" Тук трябва да отворим една скоба. Преди две седмици пред телевизия \"България он еър\" именитият склуптор Величко Минеков заяви по повод \"Бронзовата къща\", че \"да се издигне това нещо от бронз означава, че този автор никога не е правил нещо подобно преди. Може да се очаква срутване на инсталацията, тъй като бронзът няма да издържи своята тежест.\"  \nИдеята на Деянофф е била \"Осмото чудо на света\" (така е наречена \"Бронзовата къща\" в репортаж на \"Дарик радио-Велико Търново\" от 2013 г.) да бъде построено на Самоводската чаршия, на мястото на стара къща, която не е паметник на културата. Националният институт за културно наследство обаче спира това безумие, защото историческото сърце на града, което е архитектурен резерват, е последното място за модернистични хрумки. Да не говорим, че самият автор, според публикация във в. \"Борба\", поискал 1,5 млн. лв,, оказали се непосилни за местната хазна.  \nПрез 2013 г. Пламен Деянофф прави нов опит да събуди интерес към творението си. Става ясно, че е учредил фондация \"Приятели на Бронзовата къща\" в Арбанаси. От тв репортаж по Би Ти Ви от 18 май с.г. става ясно, че авторът \"не разбира\" от административните неща\" около разрешенията за строежа. Интересно, но четири години по-късно се оказа, че той не разбира и от архитектурни чертежи. В репортажа обаче скулпторът казва нещо много странно: \"Бронзовата къща\" е готова. Самото производство е вече приключено. Тя в момента е на няколко изложби, разпиляна.\" \nИзлиза, че има вече една готова \"Бронзова къща\", която на части се намира по света?!?, а в София ще бъде правено нещо ново, което тепърва ще се лее. Логично е да се запитаме защо, ако инсталацията е готова, както казва Деянофф, тя не бъде сложена в София в своя първоначален голям вариант, който би бил доста по-впечатляващ и функционален. Още въпроси, на които няма отговори.   \n", "date": "2017.11.28", "title": "Инсталация за деидеологизация"}
{"url": "http://duma.bg/node/156575", "text": "Много често се огорчаваме от пълното и безцеремонно отрицание, от нихилизма на днешните поколения от завареното, наследеното от редиците на всички труженици - техни деди и бащи, работили честно и самоотвержено. Обидени, с болка в душата сме ние, които дочакахме това отношение на власт, деца и потомци. Как да преглътнем горчивите хапове, като най-силна е болката, причинена от  обичаните ни деца? Как да живеем с това тяхно тотално отрицание на всичко? \nЗа утеха посягам към \"Красивата версия\" - последната книга на сладкодумния разказвач Дончо Цончев. Само пет дена не му достигнаха, за да навърши 77 години и да присъства на премиерата й!  С тази книга колоритният автор ни остави достолепните си откровения и послания, с които сякаш се изповяда пред нас, читателите си. \nОбичам да препрочитам разсъжденията му в \"Не с лошо към предната страница, момчета\", с които се обръща към младите поети и писатели - наследници на утвърдените автори. Съветва ги, че не бива да се отнасят с отричане и пренебрегване към всички, които преди тях са се трудили на творческата нива. Дончо Цончев е написал добри думи за почти всичките ни големи творци на културния небосклон, които са \"останали на предишната страница\". Но те са положили яки зидове, градили са \"къщата\" на нашето духовно богатство. И сега какво? Да се откажем ли от основите на Къщата? Че може ли дом без основи! Да изгорим ли предишната страница? Да се откажем ли от всичките си творци? Да ги отречем ли? Ами нали \"на гърба на същия лист ще пишат\" те - новите, младите? \nИскам да се обърна към всички, които махват с ръка към възрастните хора у нас. И да попитам днешните граждани, младите и даже по-зрелите: Вие, милички, какво ще оставите след себе си? С какво ще ви запомнят следващите? Мислите ли, че вие по-добре се справяте с днешните проблеми, че градите свят, който ще бъде приет и приветстван  от вашите наследници? Очаквате ли благодарност от децата си? Нали знаете, че индианците казват: \"Ние този свят сме го взели от децата си.\" Всеки човек мисли за бъдещето на поколението, което отглежда. Така и вашите деди и бащи са работили за децата и внуците си. Но днес ги убивате с  вашата неблагодарност, с вашето отричане на грижите им, на заслугите им. \nКолко от днешните деца и внуци са изоставили родителите си и са поели по собствения си път, без да ги е грижа как се справят те с тежкия хомот на възрастта, на болестите, на живота, който у нас е почти невъзможен за пенсионерите?  Утеха ли е, че отлетелите деца и внуци в далечна чужбина изпращат пари за останалите в България техни роднини? Вярно, че е нужна материалната им помощ, но по-важно от всичко е какво е тяхното отношение, какви са техните чувства към изоставените бащи, майки, че често и собствени деца, за които се грижат пак те - родителите им. Топлят не парите, а любовта, обичта на децата! А днес любовта избяга от сърцата на много от българите. Насадиха се там омразата, злобата, яростта, завистта, агресията!Тези чувства днес са най-големите ни врагове, те ни убиват! \nКакво доживяха достойните възрастни българи? Не само, че сегашните млади не искат да прочетат \"предишните страници\", но те направо ги късат! Не ги признават, не ги искат в историята си! Това е небивало! Че всичко, което е станало, то е било, оставило е трайни следи! Но  трябва да се знае ИСТИНАТА, а не да се изопачава! И това ли ще отречете, че \"когато фактите говорят, и боговете мълчат\"?! \nНяма бъдеще без минало. Цялото човешко знание, цялата световна култура се гради върху наследствата, върху натрупаното и оставеното от предишните поколения. Затова трябва внимателно, с уважение, с респект да се отнасяме към завареното. Да го ценим, да го облагородяваме, да го обогатяваме! \n Жалкото е, че днес младите направо са нахъсени към отрицание! И вина за това имат днешните управници. Те дават тон за отрицанието! Защото не признават завареното и почти винаги започват на съвсем \"нова страница\". \n Направи ми добро впечатление новият министър на здравеопазването, като покани за съвети всичките си предшественици. Дано! Дано най-после да има приемственост в управлението на този важен сектор! Много е важно във всички области на живота ни да има вслушване в опита на предишните. За да се отчитат грешките, за да се избягват нови пропуски и да може да се върви напред! Дали това ще стане? Дали най-после ще има уважение, зачитане на заслугите на предишните,  благодарност и толерантност? С опита си, с мъдростта си, с благородството си възрастните хора у нас остават с надежда, че младите най-после ще проумеят ИСТИНАТА! Защото и те вървят по пътя на предишните, гонят ги...стигат ги!   \n", "date": "2017.11.28", "title": "Не късайте предната страница!"}
{"url": "http://duma.bg/node/156576", "text": "Петър Димитров Общинското ръководство на Карлово - общинският съветник д-р Пламен Славов и зам.-кметът Антон Минев; Държавното горско стопанство - Карлово и Националният музей \"Васил Левски\" в града, заедно със студенти от Университета по библиотекознание и информационни технологии, магистри от специалност опазване на културно-историческото наследство и бакалаври от архивистика и документалистика, поставиха своеобразен финал на тържественото отбелязване на 180-годишнината от рождението на Васил Левски.  \nИнициативата е в изпълнение на едногодишен научноизследователски проект \"Културна памет и национална идентичност. Документи, архиви и книжовно наследство\", с ръководител проф. Ваня Добрева. Проектът има за задача чрез изучаване на факти и събития, свързани с личността и делото на Васил Левски, да бъдат актуализирани характерни за българското мислене ценностни и съдържателни ориентири в изграждането на Аз- и Ние-идентичността. През пролетта екипът на проекта, с помощта на кмета на община Троян г-жа Донка Михайлова и игуменът на Троянския манастир, организира научна конференция, в която студенти и докторанти представиха свои изследователски разработки върху Левски и неговото дело.   \nВ Карлово студентите, докторантите и преподавателите засадиха дървета в гората на Апостола. Чрез този ритуал те се включиха в инициативата, поставена през 2012 година чрез засаждането на Паисиевата гора - честването на великата историческа личност, допринесла за развитието на българския народ, със значения на културен герой в националната памет, да бъде ознаменувано със засаждане на дърво. \nМалко по-късно студентите участваха в научен семинар \"Юбилейни тържества и културна памет: съвременното постигане на Левски\", проведен в Националния музей \"Васил Левски\". Бяха представени разработки за ролята на медиите в отразяването на тържествата по повод юбилея: телевизионни предавания, ритуални шествия, организирани общински и национални тържества.  \nИнтерес предизвика оповестяването на резултатите от разработената от студенти анкета  за отзвука от националните тържества за Левски и медийното им озвучаване сред младите хора.  Оказва се, според анкетата, че само малка част от младите хора са разбрали за юбилейната година и са участвали в инициативи - национални или регионални. Те обаче категорично заявяват желание да участват активно, ако имат такава възможност, във всички прояви на почит към велики личности като Левски, да изучават исторически събития и биографични факти, да представят свои разработки за националните ценности и тяхното съвременно съдържание. Което без държавна подкрепа не може да се постигне.  \nСтудентите се надяват, че през 2018 година държавата, всички институции ще се обединят и ще предложат такава национална програма за отбелязването на 140-годишнината от Руско-турската освободителна война и от 170-годишнината от рождението на гения на българския народ Христо Ботев, която да стимулира тяхното непосредствено участие, да ги включи като активен фактор в новото откриване на великите събития и личности за националната ни култура и история.   \n", "date": "2017.11.28", "title": "Да преоткриеш Лeвски и Ботев"}
{"url": "http://duma.bg/node/156593", "text": "В България, както и в другите източноевропейски страни, през последните 25-30 години, беше проведена мащабна приватизация и концесиониране. Приватизацията бе престъпна по много причини. Една от тях беше форсираното й провеждане в кратки срокове, под натиска на МВФ и на Световната банка. Известно е, че всяка форсирана мащабна приватизация става неизбежно престъпна. По тази причина дори Маргарет Тачър не посмя да проведе такава скоростна масирана приватизация във Великобритания. Тя продължи около 33 години - от 1979 до 2012 г. Нашата приватизация беше нарочно форсирана, за да се превърне в престъпна. \nВ отговор на въпрос на американски журналист към Милтън Фридман по спора му с Джоузеф Стиглиц за приватизацията в Русия и Източна Европа, Фридман призна, че Стиглиц е бил прав с възраженията си по този тип приватизация. Защото \"форсираната мащабна приватизация се е превърнала в ограбване (grabbityzation)\". В различните източноевропейски страни има някои различия само във второстепенните черти на приватизацията. В държавите, които  изпълняваха най-послушно указанията на МВФ и на Световната банка, приватизацията беше най-престъпна. Такава беше и нашата приватизация. \nГЕРБ предложи наскоро отмяна на давността за престъпленията в процеса на приватизацията. Възникват обаче въпроси, на които никой не дава отговор. Един от тях е - защо сега? Престъпленията в приватизацията у нас бяха извършени в края на миналото столетие и особено от 1987 до към 2005 г. Приватизацията позатихна малко през последното десeтилeтие. \nГЕРБ е на власт вече близо 10 години, с малки прекъсвания, но не провери приватизационни и концесионни сделки, нито предложи отмяна на давността, когато щеше да е по-лесно и по-важно да го направи. Освен това, и сега има непокрити с давност потенциално престъпни приватизационни и концесионни сделки и държавни поръчки от първото и второто десетилетие на този век, дори съвсем нови сделки в стария престъпен стил. Защо те не се подлагат на ревизия, за да бъдат евентуално развалени и виновниците наказани? Защо така грижовно се заобикалят? Защо дори се започват нови, също толкова престъпни? А ни връщат с десетилетия назад, когато това е далеч по-трудно, почти невъзможно. То може и да се сблъска с непреодолими конституционни пречки, а също и да противоречи на европейското право. Инициаторите от ГЕРБ не може да не знаят за тези юридически пречки! По тази тема сега се шуми  по-скоро за отвличане на вниманието, а не в името на справедливостта. \nРазкриването на тези престъпления трябваше да стане далеч по-рано, за да е по-ефикасно. След изтичането на толкова години много факти избледняват, важни документи изчезват, натрупват се многобройни промени в законите, напластява се инфлация, която деформира стойностните величини и ги отдалечава от физическите. Все повече потенциални свидетели или извършители на престъпленията напускат този свят по биологични причини. Това усложнява установяването на вината и затруднява наказването на виновните. А насочват проверките да започнат от най-трудното, за да се зацикли в самото начало! С надеждата, че няма да се разкрие нищо. \nОтмяната на давността, дори и да беше възможна, не гарантира незабавни действия за разкриване на престъпленията. През дългите години, когато престъпните сделки не бяха защитени с давност, не беше предприето нищо за тяхното разкриване. Въпреки че имаше призиви за това. Закононарушения се правят и сега с нови съмнителни приватизационни и концесионни сделки и нови държавни поръчки, но не се правят проверки за тях, макар че няма юридически пречки. Каква е гаранцията, че сега ще се пристъпи към наказателни действия там, където трябва? \nАвторите на предложението казват, че целта на тяхната инициатива е да се накажат виновниците, а не да се развалят приватизационни сделки. Сочат се и някои абстрактни юридически аргументи. От гледна точка на суровите житейски реалности това звучи несериозно. Ако е установена престъпна приватизационна и концесионна сделка или държавна поръчка и е известен нейният извършител, сделката (поръчката) трябва да се разваля, а нарушителят да се наказва. Отказът от развала на сделки е доказателство, че  няма желание за разкриване на виновниците и за отстраняване на последствията от престъпните им действия. \nБСП отговори веднага със свое предложение, настоявайки \"да се постави всичко на масата\": касова и масова приватизация, работническо-мениджърска приватизация, концесиониране, отстраняване на мутрите от политиката и т.н. По своя замисъл това предложение е много по-привлекателно. То означава дълбоко бъркане в престъпленията, в техните извършители и в престъпните им последствия. \nТези предложения обаче са трудно изпълними, поради пропуснатите в бездействие 25-30 години. Трудно ще е да се определят преките и косвените участници в престъпленията, поръчителите и свидетелите. А те са хиляди. Може би дори десетки хиляди. Част от потенциалните престъпници може да са покойници и техните наследници трудно могат да бъдат обвинявани. Ограбеното имущество може би вече е препродавано (препрано) през годините няколко пъти на невинни честни купувачи, които не подлежат на наказателно преследване. В редица случаи престъпно продадените предприятия вече не съществуват. Междувременно са извършени много промени в законите (в някои случаи по 20-25), което превръща някои деяния от незаконни в законни и обратно. \nПредложенията на БСП са добри по замисъл, но са толкова мащабни, че изпълнението им не е възможно. Министърът на икономиката заяви наскоро, че приватизационните сделки през последните 25-30 години са над 7500. Дори цялата съдебна система да работи по тях, за пълното им разкриване и наказване може би ще са нужни десетилетия. А съдебната система има и други неотложни задачи. \nГолемият въпрос е  къде е вината за бездействието през изминалите години: в изпълнителната власт или в прокуратурата или и на двете заедно? Стотици хиляди хора знаят за масовата престъпна приватизация през тези години. Защо правителствата и прокуратурата си дават вид, че не знаят? И с това оправдават своето бездействие. Тези две институции са длъжни да дадат отговор в близко бъдеще. Народът не трябва да им позволи да се изплъзнат с мълчание! Бездействието в случая е равностойно на съучастие в гигантското престъпление. \nПълното обхващане и наказване на престъпната приватизация, концесиониране и държавни поръчки през последните 25-30 години вече е невъзможно, колкото и да е желателно. Нямаме друг избор, освен да не се занимаваме с темата за давността и да се проверят само най-големите, непокрити все още с давност, потенциални престъпни сделки през последните десетина години. Това може да стане по два взаимно допълващи се начина: \nПЪРВО. Преглед на 80-100 най-големи приватизационни и концесионни сделки и държавни поръчки. Особено тези, за които има подозрения за престъпления. Те могат да се проучат основно с участието на най-добри юристи, финансисти и други експерти. Така, за сравнително кратко време, може да се установят част от извършените престъпления и да се представят на прокуратурата. \nВТОРО. Да се отворят така наречените \"досиета на прехода\". За целта да се прегледат поименно доходите на най-забогателите личности в България през последните 20-25 години. Да се изберат между тях 500-600 от най-голям калибър. По преценка на прокуратурата броят им може да се увеличи. \nДа се установи приблизителният размер на недвижимото имущество на тези личности у нас и в чужбина. Това може да се направи чрез прецизни огледи на място - обект по обект (жилищни и други сгради, пристанища, летища, железопътни и автобусни гари, язовири и други инфраструктурни обекти). Огледите да се правят от групи най-добри неподкупни експерти с голям практически опит: строители, архитекти, железничари, моряци, авиационни специалисти, криминалисти, юристи и други. Отделни сгради и дори квартали може да се фотографират и от въздуха, както беше направено през 2001-2002 г. при правителството на Сакскобургготски. Около тях тогава се вдигна голям шум, но бяха \"потулени\" бързо, понеже влиятелни хора са били заинтересовани от това. А и нямаше достатъчен обществен натиск. Работещите в тези области знаят как да го направят,  ако има политическа воля и силен обществен натиск \n  \nДобре би било да се установят и други форми на богатство: депозити, акции, дивиденти, дялове и други подобни. А също и важно движимо имущество (самолети, хеликоптери, кораби, яхти, локомотиви, вагони, големи товарни камиони, лимузини и други подобни у нас и в чужбина). Това обаче ще е много трудно. Дори ако се установят само част от изброените форми на богатство, ще е голямо постижение. \nДа допуснем, че установеното недвижимо и движимо имущество за дадена личност възлиза на 50 млн. лева по доставни или текущи пазарни цени. Да се поиска от собственика му да представи в определен срок (например 2-3 месеца) документи и други доказателства за произхода на доходите, с които е добито (заплати, депозити, дивиденти, кредити, наследства и т.н.), а също и документи и други доказателства за платените данъци върху тези доходи. Ако законните доходи на лицето превишават съществено 50 млн. лева, разликата от които са били използвани през годините за текущо потребление на семейството, всичко ще е наред. Проверителите следва да се извинят на въпросното лице и ако проверката му е причинила някакви разходи, да бъде компенсиран. \nАко обаче законните доходи на проверяваното лице са значително по-малки от 50 млн. лева, означава, че е имало и други доходи, които не са декларирани и за тях не са платени данъци. \nНа стр. 18  Имуществото може да е придобито и по престъпен начин. Извършват се допълнителни  проверки за произхода на доходите и имуществото и случаят се предава на прокуратурата, за да постъпи по установения ред. \nПри доказани нарушения на законите придобитото имущество следва да се конфискува, а виновните лица да се наказват. Така, пред опасността да не се направи нищо поради огромния непосилен мащаб на задачата в първоначалния й вид, по-добре е да се постигне нещо чрез ограничаване на нейния обхват. \nСигурно ще е нужен специален закон за проверка на приватизационни и концесионни сделки и държавни поръчки. Той би трябвало да се приеме до средата на 2018 г. \nПодобни проверки за незаконно придобито имущество са правени в някои европейски страни. Техният опит навярно е известен на нашите съдебни власти и те ще го използват. \nПредлаганата проверка ще засегне големи интереси на българските олигарси. Те ще направят всичко възможно това да не се случи. Шансовете им за успех не са малки. Така както успяха да бездействат и да защитят с давност големи престъпления в приватизацията и концесионирането през 90-те години на ХХ в. Ако обаче има политическа воля, такава проверка може да се направи. В нашето общество от години доминира убеждението, че са извършени масови престъпления по време на приватизацията, отдаването на обекти на концесия и с държавните поръчки. Цитират се стотици милиони и дори милиарди лева. По тази тема има всеобщо единомислие у нас. \nОгромното мнозинство от българските граждани ще подкрепят такава проверка. Ако съдим от досегашното многогодишно бездействие, нашите власти едва ли са готови на решителни действия. Част от тях дори са заинтересовани от бездействие или от имитация на действия, поради конфликт на интереси. Ако гражданите упражнят силен натиск, управниците ще бъдат принудени да действат. От това ще проличи кой желае ред, законност и справедливост в нашата държава. И дали нашият народ е нетърпим към масовата престъпност, или е обхванат от масово равнодушие. Това ще бъде критерий да разберем има ли у нас дебили и колко са те.   \n", "date": "2017.11.28", "title": "Как да си върнем част от ограбеното при приватизацията?"}
{"url": "http://duma.bg/node/156562", "text": "Европейските столици, на които разчита Киев, при необходимост може да загърбят Киев в полза на Москва, ако трябва да правят избор. Това заяви Кшищоф Шчерски, ръководител на кабинета на полския президент Анджей Дуда. \nДОпасявам се, че ако се стигне до ситуацията, Европа да направи избор между Украйна и Русия, другите столици, на които сега разчита Киев, ще предпочетат Москва. Тогава украинските власти ще се обърнат за помощ към страните от нашия регион, както беше по време на първия и втория Майдан. Но тогава автобусите с подкрепа от Полша няма да тръгнат с такава готовностУ, заяви той пред седмичникът ДСетиУ. \nПо думите му най-острият за Полша проблем с Украйна е забраната върху ексхумация в местата, където поляци са погребани на украинска територия. ДТова дори не е въпрос за паметниците, а само хуманитарен проблем. Искаме да извадим от земята останките на хората, заровени в крайпътни канавки, и достойно да ги погребемУ, заяви високопоставеният служител. \nКшищоф Шчерски изрази надежда, че планираното за декември посещение в Украйна на президента Анджей Дуда ще спомогне да се промени антиполската позиция на редица украински институции. \nПолша възприема негативно извършваната в Украйна героизация на Организацията на украинските националисти (ОУН) и нейния лидер Степан Бандера, които са извършвали масови убийства на поляци през 1942-1943 година в северозападната област Волин. През 2016 година полският Сенат призна Волинското клане за геноцид. \nАгенциите припомнят, че става дума за планирано избиване на десетки хиляди невинни поляци Ц деца, жени, старци. Става дума също за истинско клане, тъй като мирните жители направо са били клани със секири и ножове или пребивани до смърт с колове, пръти и други подръчни средства Ц героизираните сега в Украйна убийци са пестели патроните. Това е било чиста проба етническо прочистване. Жертвите пък били толкова много, че дори полската страна не може да посочи окончателното им количество - говори се за избиването на минимум 40 000 поляци, но според някои сведения и предположения жертвите достигат до 90 000.  \nВ същото време заместник-говорителят на Върховната рада на Украйна Ирина Герасченко разкритикува изявленията на генералния секретар на Съвета на Европа Торбьорн Ягланд пред в. \"Файненшъл Таймс\". Според него би било много лошо Русия да напусне Съвета на Европа и затова може би ще трябва да бъдат облекчени или дори свалени санкциите срещу нея. Герасченко обвини Ягланд в \"самодейност\" и заяви, че в момента в европейските институции се наблюдавали деградация и отстъпление пред Русия - на което украинската делегация смятала да се противопостави.   \n", "date": "2017.11.28", "title": "Киев може да изгуби Европа"}
{"url": "http://duma.bg/node/156563", "text": "Партиите, подкрепящи независимост на Каталуния, може да не успят да запазят абсолютното си мнозинство в местния парламент на регионалните избори през следващия месец. Това показва социологическо проучване, цитирано от Ройтерс. Партиите, които подкрепят запазване единството на Испания, са на път да увеличат подкрепата си. \nАгенцията отбелязва, че ако не успят да спечелят мнозинство в регионалния парламент, това ще е удар за каталунските сепаратисти, които разглеждат предсрочния вот на 21 декември като плебисцит за решението на Мадрид да наложи пряк контрол над богатия регион през миналия месец. \nКаталунските сепаратистки партии се прогнозира да спечелят 46% от гласовете в сравнение с 47,7% на предишните избори през 2015 г. Партиите за запазване единството на Испания пък общо ще съберат около 46 на сто подкрепа в сравнение с по-малко от 40% преди две години, показва проучване на общественото мнение. \nСпоред изследването партиите за независимост печелят 67 места, което означава, че едно място не им достига, за да запазят абсолютното си мнозинство в регионалния парламент. \nЮнионистките сили също не събират достатъчно за мнозинство, въпреки че социологическото проучване показва, че около 23 на сто от имащите право на глас в Каталуния все още не са решили за кого ще гласуват. \nДясноцентристката партия \"Граждани\" изглежда, че затвърждава позицията си най-голяма опозиционна сила с 25,3 на сто. Тя ще спечели за сметка на каталунското крило на управляващата Народна партия на премиера Мариано Рахой, която губи 5,8% и пет от 11-те си места в законодателния орган. \nПрогнозира се около 80% избирателна активност. \nБившият лидер на Каталуния Карлес Пучдемон заяви в събота, че това ще са най-важните избори в историята на региона. \nМеждувременно уволненият каталунски премиер си намери нов \"враг\" - Каталуния трябва да гласува дали иска да остане в Европейския съюз - \"клуб на западащи държави, които са на път на станат излишни\". Това обяви Пучдемон в интервю за израелска обществена телевизия, критикувайки отговора на ЕС на каталунската криза. Според него в съюза \"властват малцина, които освен това са много свързани с все по-спорни икономически интереси\" и въпросите \"се мерят с няколко аршина\". По-малко от месец преди предсрочните избори в Барселона Пучдемон предложи \"каталунците да решат дали искат да са част от този Европейски съюз\" и ако да, \"при какви условия\". \"Ще видим какво казва народът на Каталуния\".   \n", "date": "2017.11.28", "title": "Каталунските сепаратисти май ще загубят мнозинството си на вота на 21 декември"}
{"url": "http://duma.bg/node/156564", "text": "Премиерът на Словакия Роберт Фицо е изкарал осемчасова нощна смяна на монтажна линия във фабрика северно от Братислава, за да прояви солидарност към работниците, които настояват за по-високи възнаграждения, предаде ДПА. Акцията на Фицо бе предшествана от протест на германски инвеститор, представляван от Германско-словашката промишлено-търговска камара, срещу подготвян от правителството закон за по-високо заплащане за нощния труд. \nСпоред проекта на социалдемократите на Фицо за всеки час нощен труд към основното възнаграждение ще се добавя 1,40 евро премия. Досега работниците получаваха по 50 евроцента добавка за час нощен труд, което възлиза на една пета от законната минимална ставка. Проектът предвижда работата в неделите да се заплаща двойно, а не с 50-процентно увеличение на договорената почасова ставка.   \n", "date": "2017.11.28", "title": "Премиерът на Словакия изкара нощна смяна"}
{"url": "http://duma.bg/node/156565", "text": "Мухите пренасят много повече опасни за хората бактерии, отколкото се смяташе по-рано, изясни международна научна група. Изследването е публикувано от сп. \"Сайънтифик рипортс\". \nУчените са анализирали микробиома на 116 вида месни и стайни мухи. Както се оказва, стайните мухи са по-опасни - те пренасят до 351 вида опасни микроорганизми, докато месните мухи - 316. \nИзводите на учените са, че мухите пренасят много по-голям брой опасни заболявания, отколкото се предполагаше по-рано. Според изследването този вид насекоми може да станат източник за разпространението на бактерията Helicobacter pylori, която се свързва с развитието на язва на стомаха и на дванадесетопръстника, с гастрита, дуодендита и дори с рака на стомаха.   \n", "date": "2017.11.28", "title": "Мухите се оказаха много опасни"}
{"url": "http://duma.bg/node/156566", "text": "Четири от най-популярните списания в света - \"Тайм\", \"Спортс илюстрейтид\", \"Форчън\" и \"Пийпъл\", вече имат нов собственик, след като медийната компания \"Мередит корпорейшън\" обяви придобиването на издателя им \"Тайм Инк.\" в сделка на стойност 2,8 млрд. долара. \nСделката е успех за компанията, която на 2 пъти се опита да купи \"Тайм\" през 2013 г. и началото на 2017 г., но не успя. Сега тя изкупува издателя, плащайки по 18,50 долара на акция. Придобиването се очаква да приключи през първото тримесечие на 2018 година. Благодарение на сделката \"Мередит\" очаква да постигне 400-500 млн. долара икономии на разходи през първите 2 години. \nКогато се комбинират, маркерите \"Мередит\" и \"Тайм\" ще имат 135 млн. читатели и около 60 млн. платени абонати. Създава се мощен дигитален медиен бизнес със 170 млн. месечни уникални посетители в САЩ и над 10 милиарда гледания годишно. \nЗа да финансира придобиването, базираната в Айова компания поема сериозен дълг, вземайки общо около 3,6 млрд. долара от различни кредитори. 650 млн. долара от тях идват от компания, собственост на милиардерите Чарлс и Дейвид Кох. Те обаче няма да бъдат част от борда и няма да имат влияние върху редакционните или управленските операции, казват от медийната компания.   \n", "date": "2017.11.28", "title": "Продадоха \"Тайм\""}
{"url": "http://duma.bg/node/156567", "text": "Преговорите за евентуално коалиционно управление между консервативния блок на канцлера Ангела Меркел и Германската социалдемократическа партия (ГСДП) ще започнат не по-рано от януари 2018 г. Това заяви в изказване за телевизия ARD заместник-председателката на Християндемократическия съюз (ХДС) Юлия Кльокнер. \n„Изхождам от това, че чак в началото на следващата година ще получим зелена светлина за начало на коалиционните преговори“, каза тя. \nПо думите й първо ГСДП трябва да проведе заседание, планирано за 7-9 декември. „След това трябва да видим кога ще започнат проучвателните консултации, като остава само една седмица до зимните парламентарни избори“, посочи Кльокнер. \n\"Имаме твърдото намерение да имаме ефективно правителство\", заяви пред журналисти след четиричасовата среща на ръководството на ХДС Даниел Гюнтер, премиер на провинция Шлезвиг-Холщайн. \"Твърдо вярваме, че това не е правителство на малцинството, а съюз с парламентарно мнозинство. Това е голяма коалиция\", добави той. \nПо-рано изданието \"Зюддойче цайтунг\" съобщи, че германските социалдемократи са готови с първите условия за създаването на \"голяма коалиция в Германия. Още в събота канцлерката Ангела Меркел обяви, че е против провеждането на нови избори в Германия. Тя отбеляза, че сега е необходимо да се \"разгледа възможността за преговори със социалдемократите\". Вестникът пише, че местната централа на социалдемократите в провинция Северен Рейн - Вестфалия няма повече намерение да блокира \"голяма коалиция\" и е формулирала ключови точки като основа за преговори. Сред тях социалдемократите посочват по-високи пенсии, въвеждане на застраховане на жителите и увеличаване на данъците върху имущество с голяма стойност. Отбелязва се, че Социалдемократическата партия на Германия се отнася \"с голямо недоверие\" към въпроса за \"голяма коалиция\", но при това смята, че е необходимо да подходи към ситуацията \"отговорно\". \nСтраната се намира в политическа безизходица, след като проучвателните преговори между консерваторите от Християндемократическия съюз и Християнсоциалния съюз (ХДС/ХСС) и Свободната демократична партия (СвДП) и Зелените завършиха без успех. Сред възможностите за излизане от кризата е широка коалиция между ХДС/ХСС и ГСДП, както беше досега, или предсрочни избори. \nНа 30 ноември по покана на президента Франк-Валтер Щайнмайер ще се проведе среща между лидера на социалдемократите Мартин Шулц, канцлера Меркел и лидерът на ХСС Хорст Зеехофер.   \n", "date": "2017.11.28", "title": "Меркел и Шулц ще преговарят догодина"}
{"url": "http://duma.bg/node/156598", "text": "Индексът на цените на производител в селското стопанство за третото тримесечие на 2017 г. се увеличава с 3,6% спрямо същото тримесечие на 2016 година, съобщиха от Националния статистически институт (НСИ). Индексът на цените на продукцията от растениевъдството се увеличава с 2,3%, а на продукцията от животновъдството - с 10,9%. Спрямо предходната година цените на селскостопанската продукция отбелязват намаление с 1,9%, като намалението в растениевъдството е с 3,4%, а в животновъдството е отчетено увеличение с 6,8%. \nНай-голямо повишение е отчетено в цените на картофите - с 15,2%, доматите от открити площи - с 28,1%, марулите - с 13,1% и лавандулата - с 42,1 на сто. В животновъдството най-голямо увеличение има при едрия рогат добитък - с 9,2%, овцете - с 5,7%, козите - с 11,7%, и домашните птици - с 16,3%. При продуктите от животински произход поскъпването е при кравето мляко - със 17,3%, кокошите яйца за консумация - с 24,7 на сто. \nПрез третото тримесечие на 2017 г. спрямо същото тримесечие на 2016 г. се увеличават цените на електроенергията и горивата - с 1,3%.   \n", "date": "2017.11.28", "title": "С 3,6% поскъпнаха производствените цени в селското стопанство"}
{"url": "http://duma.bg/node/156599", "text": "Европейската комисия продължава проверката, започнала преди две години срещу \"Български енергиен холдинг\" (БЕХ) и неговите дъщерни дружества \"Булгаргаз\" ЕАД и \"Булгартрансгаз\" ЕАД за предполагаема злоупотреба с господстващо положение на пазара на природен газ в България. Това е заявил говорител на ЕК вчера. \"В този случай изпратихме нашите възражения, засега не мога да съобщя какви ще бъдат следващите стъпки,\" e казал говорителят, цитиран от БТА. \nПрез март 2015 г. ЕК изпрати изложение на възражения до БАХ, с което информира за предварителното си становище, че държавният холдинг може да е нарушил антитръстовите правила на ЕС, като възпрепятства достъпа на конкуренти до инфраструктурата за пренос на природен газ в България. Документите са изпратени също до дъщерното дружество на БЕХ за доставка на газ \"Булгаргаз\" и до неговата дъщерна компания газопреносен оператор \"Булгартрансгаз\". \nАко опасенията са обосновани, това поведение е ограничило и продължава да ограничава конкуренцията на пазара за доставка на газ в България в разрез с правилата на ЕС. Ако ЕК стигне до заключението, че има доказателства за нарушение, тя може да издаде решение за забрана на съответното поведение и да наложи глоба до 10 процента от годишния оборот на дружеството. Глобата, която ЕК може да наложи в случая, може да достигне 330 милиона евро, съобщи в неделя министърът на енергетиката Теменужка Петкова.   \n", "date": "2017.11.28", "title": "ЕК продължава проверката на БЕХ, \"Булгаргаз\" и \"Булгартрансгаз\""}
{"url": "http://duma.bg/node/156600", "text": "Българската агенция по безопасност на храните (БАБХ) e констатирала първични огнища на заболяванията инфлуенца по птиците (птичи грип) и антракс. Това е станало още през миналата седмица. Огнището на птичия грип е установено в промишлен животновъден обект за отглеждане на патици, намиращ се в село Гита, Старозагорско. Първично огнище на антракс пък е констатирано в Луковит, Ловешко. Птичият грип в Старозагорско е потвърден с лабораторно изпитване. Това е петото огнище на заболяването, установено до момента в страната. \n Антраксът в Ловешко е констатиран след смъртта на три телета в животновъден обект. Обслужващият фермата регистриран ветеринарен лекар е взел проби и е уведомил незабавно директора на Областната дирекция по безопасност на храните, град Ловеч. Официалният ветеринарен лекар е взел допълнително проби за лабораторни изследвания. Резултатите показват наличие на причинителя на заболяването антракс. \nПрез миналата седмица е направена спешна ваксинация на всички животни в засегнатия животновъден обект и близката ферма. Като цяло ще бъдат ваксинирани близо 2000 едри, дребни преживни животни и коне в Луковит и близките села. Извършват се и постоянни клинични прегледи на животните в областта. Досега животните в Луковит не са ваксинирани, защото в района не е констатирано огнище на антракс през последните 30 години. Наложени са принудителни ограничителни мерки. Сред тях са забрана за придвижване на възприемчивите на заболяването животни, ваксинация и забрана за клане на ваксинираните животни 28 дни след процедурата. \n В общината с констатираното първично огнище на птичи грип също са наложени ограничителни мерки. Умъртвени и унищожени са всички близо 2000 засегнати и контактни птици, отглеждани в поразеното стопанство. Определена е 3 километрова предпазна зона и 10 километрова зона за наблюдение около констатираното огнище. Забранено е движението на птици и продукти от тях във и от предпазната и наблюдаваната зона. Засилен е надзорът и мерките за биосигурност в птицевъдните ферми, както и при водните басейни, където е силно концентрирана популацията на диви птици, разясняват от БАБХ.   \n", "date": "2017.11.28", "title": "Ново огнище на птичи грип, засякоха и антракс "}
{"url": "http://duma.bg/node/156601", "text": "Комисията за финансов надзор (КФН) ще обяви новите си, по-високи заплати, след като бъде приета съответната наредба за възнагражденията в институцията. Това каза вчера председателят на КФН Карина Караиванова. През ноември депутатите одобриха специални бюджетни привилегии за КФН с аргумента, че небанковият надзор трябва да получи статута на БНБ, за да повиши ефективността си. Според новите текстове в Закона за КФН заплатите на петимата шефове на комисията трябва да бъдат не по-ниски от средните за мениджърите в частния сектор в застраховането, пенсионното дело и инвестиционните компании, но не по-високи от заплатите на ръководството на БНБ. В момента по закон Карина Караиванова получава 90% от възнаграждението на председателя на парламента, което е към 4500-5000 лв. Ако заплатата се вдигне до нивото в БНБ, това значи възнаграждението й да скочи с около 300%. Към основната заплата членовете на КФН ще имат право и на бонуси, които ще се изчисляват по приети от самите тях правила. \nЗам.-председателят на комисията Ралица Агайн-Гури обяви, че обхватът на задължителната застраховка \"Гражданска отговорност\" на автомобилите е надхвърлил 98%. Тя допълни, че очаква до края на декември международният консултант по системата \"бонус-малус\" да представи своя доклад. След това ще започне подготовката на съответната наредба за въвеждане на системата, която ще бъде подложена на широко обществено обсъждане. Чрез тази система се очаква цената на задължителната застраховка да зависи от нарушенията или липсата на такива на шофьорите.   \n", "date": "2017.11.28", "title": "От КФН щели да обявят новите си заплати"}
{"url": "http://duma.bg/node/156602", "text": "Румъния се възстановява по-бързо от икономическата криза през 2008-2009 г. по годишен ръст на БВП и от 2012 г. започва да изпреварва България по този показател. Това показва анализ на Българската стопанска камара (БСК). \nСпоред данните на камарата Румъния изпреварва България и по брутен вътрешен продукт на глава от населението по паритет на покупателна способност (PPS). През 2016 г. българският БВП на глава от населението по PPS е 49% от средния за ЕС, а в Румъния е 59%. Двете държави са имали равен старт при влизането си в ЕС през 2007 г., когато БВП на глава от населението по PPS е бил еднакъв Ц 41% от този на ЕС. В номинално изражение българският БВП на глава от населението по PPS е 23% от този на ЕС, а румънският е 30%. \nАнализът на БСК показва, че инвестициите като процент от БВП намаляват и в България, и в Румъния, и средно за ЕС-28. Най-голям е спадът в Румъния - от 36% през 2007 г. на 22,7% през 2016 г., но северната ни съседка запазва ниво на инвестициите над средноевропейското, докато в България инвестициите през 2016 г. са 18,6% от БВП при средно за ЕС 19,8%. \nСтраната ни се представя по-добре от Румъния (като % от БВП) по показателите: салдо по текущата сметка, нетен външен дълг, дълг на сектор \"Държавно управление\" и брутни вътрешни разходи за научноизследователска и развойна дейност. По ниво на безработица България и Румъния са влезли в ЕС с почти еднакви стойности, но през 2016 г. разминаването е в полза на Румъния, където безработицата е 5,9%, а в България е 7,6%. \nБългария е по-добре от Румъния по отношение на младежката безработица, която у нас през 2016 г. намалява до 17,2%, докато в Румъния тя е 20,6%. Заедно с това у нас делът на младите хора, които нито учат, нито работят - 18,2%, остава по-висок от този в Румъния - 17,4%. \nПроизводителността на труда на един зает нараства с по-големи темпове в Румъния. През 2016 г. производителността на труда в Румъния е 62,5% от средноевропейската, а в България е 45,6%. \nПо показателя компенсация на наетите за един отработен час по PPS България и Румъния са с почти изравнени стойности през 2016 г., но България тръгва от много по-ниска база през 2007 г. По този показател България отбелязва 73-процентов ръст при 44% за Румъния и 17% за ЕС-28. \nНетният годишен доход на едно лице по PPS в България нараства с по-бързи темпове, отколкото в Румъния. През 2015 г. доходите в България са по-ниски от тези в Румъния само с 6%, а през 2007 г. разликата е била 17,7%. По дял на хората, изложени на риск от бедност или социално изключване България и Румъния са с почти изравнени позиции през 2016 г. - около 40%, но България влиза в ЕС през 2007 г. с дял от 60,7% на тези хора, докато в Румъния тогава те са били 47%.   \n", "date": "2017.11.28", "title": "Румънците ни изпреварват по БВП, а и по ръст на икономиката"}
{"url": "http://duma.bg/node/156613", "text": "Светият синод отказа вчера да признае едностранно Македонската православна църква. Той обаче реши архиерейска комисия да води преговори за статута на Македонската православна църква. Това стана ясно след неколкочасово заседание на Светия синод по повод отправено писмо от Македонската православна църква. В съобщението се казва, че Светият синод поема ангажимента да окаже пълно съдействие, като ходатайства и се застъпва пред Поместните православни църкви, предприемайки всичко необходимо за установяването на канонически статут на МПЦ. \n\"БПЦ никога не е била безразлична към страданията на Македонската православна църква\", пише още в решението. Затова е определена и Синодална архиерейска комисия за преговори с МПЦ и останалите Поместни православни църкви, в която ще влязат Старозагорският митрополит Киприан, Ловчанският Гавриил, Пловдивският Николай, Западно- и Средноевропейският Антоний, Варненският и Великопреславски Йоан, Неврокопският Серафим, Русенският Наум и Врачанският Григорий. \nПреди заседанието на Светия синод патриарх Неофит заяви, че трябва да се поеме протегнатата ръка на Македония. \"Това е най-малкото, защото те са наши братя, наш народ. Ще се стремим да запазим неговото единство\", заяви той при влизането в синодалната палата. Патриархът бе посрещнат от стотина души, които се събраха на мълчаливо бдение и носеха плакати с призиви \"Ваше светейшество, не отхвърляйте протегнатата ръка на нашите братя от Македония\", \"Не се страхувайте да сте църква-майка на Охридската архиепископия\", \"Българската патриаршия-майка-църква на МПЦ-Охридска архиепископия\", \"Седем века Охридската архиепископия е била на цяла България\". Сред тях бяха военният министър Красимир Каракачанов и евродепутатът Ангел Джамбазки. Според Каракачанов БПЦ трябва да признае Македонската църква, а Джамбазки заяви, че този акт е политическо задължение на Светия синод.  \nДУМА припомня, че на 9 ноември бе изпратено писмо от Македонската православна църква-Охридска архиепископия, в което тя моли да бъде призната като независима църква, а също така иска Българската православна църква да стане нейна Църква-Майка. Охридската архиепископия се отделя от Сръбската православна църква и обявява автокефалност през 1967 г., но не е призната от нито една от православните църкви. \nПо-късно от МПЦ благодариха за решението на БПЦ, като го определиха като исторически акт. \"То ни дава надежда за окончателното решение на статута на легитимната автокефална МПЦ в семейството на православните църкви\", пише в писмото на македонците.   \n", "date": "2017.11.28", "title": "Светият синод удържа на натиска за Македония"}
