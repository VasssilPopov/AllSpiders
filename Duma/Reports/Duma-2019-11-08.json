{"url": "https://duma.bg/grisho-se-vrashta-da-igrae-za-balgariya-n203127", "text": "Григор Димитров отново ще играе за България. Най-добрият ни тенисист ще се включи в новосформирания турнир АТП Къп, за който националният ни отбор се класира благодарения именно на изявите на хасковлията. Надпреварата ще се проведе от 3 до 12 януари в Бризбейн, Сидни и Пърт. В турнира ще участват 24 отбора от също толкова страни, като турнирът ще е точно преди началото на Откритото първенство на Австралия.  В официалната си пресконференция след края на сезона Григор сподели в София, че той ще бъде играещ капитан на отбора на България. „С нетърпение чакам да играя ATП Къп. Ще бъда играещ капитан, което ме прави много радостен и с нетърпение очаквам да започна тази подготовка. Надявам се, че всички в отбора и младите момчета биха дошли с мен да се включат и да сме едни от първите, които играем за България. Всеки компонент беше важен. Минах през много промени, но също така може би технически промених много неща в ракетата. Когато се контузих, смених я, а това ми дава свобода да пускам повече ръката. Имаше добри разигравания, така е. Ракетата помага във всяко отношение в този момент. В зала се играе по-различно, а настилката в Париж в мача Джокович беше много бърза. И двамата имахме добър ден, но един форхенд трябваше да го изиграя по правата, а не по диагонала, но не успях да преместя краката. Тенисът на това ниво се различава за 2-3 точки. Когато си далеч от топ-нивото, което бях преди, всеки мач ти се струва, че катериш планина. Преди някой от турнирите тренирах много. Месецът преди US Open бях направил 110 километра бягане, но нямаше резултати. В Америка най-важният мач ми беше срещу Сепи. Много исках да бия Роджър, особено в такъв мач, а може би това беше най-добрата атмосфера. Не чувахме топката, а имах чувството, че играем на закрито. Толкова много хора. По-ранните мачове значеха повече за мен. С всеки изминал мач набираш скорост и после си казва – Да, пак мога да бъда там, а тук идва цялата сигурност. Продължаваме. С Андре Агаси винаги сме поддържали контакт. Той винаги ще бъде до мен, ако се нуждаем от него. С Радек никога не сме започвали, а просто беше междинен период да видим дали можем да работим заедно. Не можехме да намерим правилната формула и да се приспособим добре – оставаме приятели. Аз винаги съм режисьорът във филма. След като за момента взимам такива решения, мисля, че ще продължа да бъда този човек. Нищо в мен не се е променило и мисля, че съм същият човек. Никога не съм искал ранглиста или турнири да казва кой е Григор Димитров. Искам да бъда този, който съм и мисля, че през годините съм запазил себе си и продължавам да работя в моята сфера и за моите цели. Не знам дали ще успя, но мога да се пробвам. Съгласен съм, че без треньор накрая се справих по-добре. Не съм в паника сега да намеря наставник. Винаги си мисля, че когато няма някой до мен как ще тренирам, да запазвам кортове, топки. В последните месеци се научих да правя неща, които досега не бях правил. Тази свобода ти дава да импровизираш повече. Като излезеш на корта, играеш със себе си и няма на кой друг да разчиташ. Какви ли не разговори съм имал със себе си по време на даден мач. Интересен факт е, но без треньор няма как. Няма да бързам. По принцип се виждам да играя тенис в следващите 10 години, но не знаеш какво ще стане. Всеки един играч сега – Роджър, Рафа, Новак, които са на това ниво и играят. Правят го поради различни причини. Мисля, че когато мина 33-34 трябва да намеря истинската причина да играя. Защо искаш да продължиш?. Всеки е различен и има различно виждане за играта и целите. Сега моите цели са различни. Гледам да съм фокусиран и ми се иска тялото да ми позволи да играя дълго. Не всеки може да се радва на подобна кариера. Вече 10 години съм в тура и няма една цяла година, която да съм пропуснал – това е добре\", обобщи Гришо. Следобед той ще изнесе открит урок за деца в родния си град.       ", "date": "2019.11.08", "title": "Гришо се връща да играе за България"}
{"url": "https://duma.bg/kmetat-na-sozopol-sprya-proekta-za-depo-kray-atiya-n203074", "text": "Новоизбраният кмет на Созопол Тихомир Янакиев е отказал в сряда да подпише документите за приемане на проекта за депо за опасни отпадъци. Те са му били връчени за подписване, веднага след като е положил клетва. Крайният срок за задвижването на документацията е 7 ноември. Кметът бил предупреден, че общината ще дължи 3 млн. лева неустойки, но Янакиев все още очаква документ, в който е записана тази неустойка. Кметът от БСП, ще настоява за гаранции, че депото няма да замърси района. \"Ако не изпълним проекта за опасни отпадъци, който е финансиран по Българо-швейцарската програма, ни грозят сериозни санкции, а общината е зле финансово\", поясни Янакиев. Около 30 души и вчера протестираха пред сградата на общината срещу проекта.", "date": "2019.11.08", "title": "Кметът на Созопол спря   проекта за депо край Атия "}
{"url": "https://duma.bg/sadii-i-advokati-prizovaha-radev-da-ne-podpisva-n203077", "text": "С отворено писмо Съюзът на съдиите в България (ССБ) призова президентът Румен Радев да не подписва указа за назначаването на Иван Гешев за главен прокурор. \"Обединение на свободните адвокати\" също обяви своя позиция, в която призова държавният глава да върне предложението на ВСС.  \"Макар заседанието да продължи 10 часа, изборът формално беше публичен, но не и прозрачен. В хода на обсъждането главният прокурор Сотир Цацаров заяви недвусмислено, че решенията кой да бъде избран за главен прокурор и председатели на двете върховни съдилища досега са били вземани в други две сгради, а не от самия ВСС\", пишат магистратите. Те подчертават, че подобно изказване изисква незабавна реакция от компетентните органи, защото съдържа твърдения за опасна подмяна на демократичната процедура по овластяване на най-високите административни длъжности в съдебната власт. Според ССБ изказването буди тревога в контекста на публични твърдения от бивши председатели на районен и апелативен съд, че техният избор също е бил резултат на прикрит подбор от лица, извън съдебната власт. \"Вместо твърденията да бъдат проверени преди стартиране на процедурата за главен прокурор, за да се изключи всякакъв риск от компрометиране на съдебните институции, който по същество е риск и срещу националната сигурност, бездействието на кадровия орган на съдебната власт се задълбочи с липсата на реакция на думите на Цацаров\", пишат магистратите. Адвокатите смятат, че е недопустимо изборът да се прави без състезание между няколко кандидати и обсъждане на идеи за бъдещето на прокуратурата. Не е приемливо за главен прокурор да се избере човек, който публично обяви, че не е привърженик на разделението на властите, и представи адвокатите като търговци на право.", "date": "2019.11.08", "title": "Съдии и адвокати призоваха Радев да не подписва"}
{"url": "https://duma.bg/ekopak-dala-za-retsiklirane-edva-10-ot-vzetite-pari-n203075", "text": "Най-голямата организация за оползотворяване на отпадъците \"Екопак\" е получила 187 млн. лв. за 14 години, но е инвестирала само малка част от тях в рециклиране на отпадъци, показва проучване на \"Офнюз\". Организацията има 42% пазарен дял и обхваща население от 2,5 млн. жители. Фирмите, които членуват в нея, плащат такси от около 12 млн. лева годишно за 160 000 това опаковки, които произвеждат. Сумата трябва да се инвестира в рециклиране на опаковките. За периода 2004-2018 г. \"Екопак\" обаче е изхарчила за тази цел едва 17 млн. лева, или около 10% от взетите пари. За този период за контейнери са платени едва 9,6 млн. лв.  Според данните за броя на осигурените лица в \"Екопак\" работят едва 25 души, заедно с чистачките и шофьорите, които би трябвало да се занимават с разделното събиране на отпадъци на два милиона и половина жители. ", "date": "2019.11.08", "title": "\"Екопак\" дала за рециклиране  едва 10% от взетите пари "}
{"url": "https://duma.bg/manolova-sadi-borisov-za-15-hil-leva-n203073", "text": "Мая Манолова подаде искова молба до Софийски районен съд срещу премиера Бойко Борисов. Тя претендира за обезщетение в размер на 15 хил. лева за неимуществени вреди от неистински и опозоряващи твърдения. \"Засегнато е доброто ми име и самочувствие на човек и политик, посветил професионалната си кариера и подчинил личния си живот в служба на обществото и хората. Клеветническите твърдения на Бойко Борисов ме възмутиха и разстроиха\", заявява кандидатът за кмет на София. Манолова съди премиера заради изказванията му  в телевизионно интервю преди балотажа за кмет в София, на който Манолова се изправи срещу кандидата на ГЕРБ Йорданка Фандъкова. Борисов я обвини в схеми за купуване на вот, че се е срещала с ромски лидери във Волуяк и за връзки с издирваните братя Галеви. Бившият омбудсман заяви, че ако спечели, ще дари парите за построяване на детска площадка във Волуяк.", "date": "2019.11.08", "title": "Манолова съди Борисов за 15 хил. лева"}
{"url": "https://duma.bg/grizha-za-bogatite-n203082", "text": "Синдикалисти тръгват за мощен пробив в полето на пенсиите. КНСБ предлага 1350 лв. максимална пенсия през 2020 г., за да може все повече хора да \"пробият тавана\", който ограничава действителния размер на техните пенсии. Максималният осигурителен доход обаче да не расте и да си остане 3000 лева, предлага още КНСБ, а да се разчита на резервите, които има в планираните за догодина приходи. От КНСБ правят уговорката, че ако се приеме тяхното предложение, почти половината от 28 000 души, засегнати от ограничението, ще получават действителния размер на пенсиите си. Дотук добре. Браво, ашколсун! Нека правим богатите българи по-богати, пък да се сгреят и от синдикална обич. Важно е обаче да не прегреят, защото какво да ги правим онези 2 милиона и нещо, дето са на едната гола пенсия от 200 до 300 лв. месечно. И покрай които ДОО-то на ГЕРБ преминава като покрай малка забравена гара? Онези, които са се осигурявали честно през 40 години труд, за да разчитат на старини на социалната институция, която не изпълнява своите задължения. Те искат пенсията да е признание, тя не е благодарност, нито милостиня. Тя е онзи ангажимент, който човек поема към държавата, а тя после - към него.  От друга страна, има и един друг голям проблем - отварянето на ножицата между ниските и високите пенсии. Това става и с доходите днес у нас, и с онова порочно преразпределение на брутния вътрешен продукт и излишъците в бюджета. В проекта на Закона за бюджета на Държавното обществено осигуряване е предвидено увеличение с 6,6% от юли 2020 г. на всички пенсии, а това означава, че хора със сегашна пенсия на тавана от 1200 лева ще вземат още 70 лева, но тези с 200 - едва 12 лeва. Това още веднъж показва, че мнозинството пенсионери в никакъв случай няма да забогатеят, нито ще усетят промяна в социалното си положение. Те просто ще продължат да бъдат ужасно бедни, да искат преизчисляване на парите си, да протестират, да се срещат с министри и да веят в крайна сметка юнашки капи. Шапки невидимки. Дето и от високата сграда на пл. \"Македония\" синдикално не ги забелязват. За работодателите пък стават забележими, когато ножът опре до кокала им и им потрябва добре обучен и отговорен за работата персонал. И най-вече - персонал без претенции за плащането. Пенсионерското знаме е удобно прикритие и за управленските хвалби на едро, особено по избори, че няма да оставят \"нашите родители\" да зъзнат и да не си дояждат (лично техните със сигурност!). А колкото до това дали правителството взема мерки овреме, за де спре разпадането на солидарната пенсионна система - взема. Като тази да увеличи отново възрастта за пенсиониране. Но не всичко е загубено, драги пенсионери, има един изход занапред - Гърция планира да въведе стимули за пенсионери от Северна Европа, за да се установят в страната и по този начин тя да стане \"Флорида на Балканите\". Ей де е Гърция!", "date": "2019.11.08", "title": " Грижа за богатите "}
{"url": "https://duma.bg/nashi-ucheni-sa-v-ekipa-otkril-neizvesten-prachovek-v-evropa-n203072", "text": "Екип учени от Германия, България, Канада, Унгария и САЩ са открили на германска територия скелетни останки от човекоподобна маймуна на 11,62 млн. години, които променят коренно представите ни за ранната еволюция на човешкото семейство. Съобщението за това е публикувано в сп. \"Нейчър\" на 6 ноември. Човекоподобната маймуна е от нов род и вид (\"Данувиус\") неизвестен досега примат, движещ се на два крака, милиони години по-рано, отколкото се смяташе досега, което поставя под въпрос научните представи, че прачовекът се е зародил в Африка. Водещи автори на статията са проф. Мадлен Бьоме от Университета в Тюбинген, проф. Дейвид Бигън от Университета в Торонто и проф. Николай Спасов от Националния природонаучен музей при БАН. При разкопките в Хамершмиде екипът на проф. Бьоме попада на уникална находка от почти 40 кости от четири индивида - един мъжки, два женски и едно младо същество. Пропорциите в скелета на мъжкия индивид са сходни с тези на шимпанзето бонобо. Но някои от костите са много близки до човешките. Данувиус е бил дребен, с височина около 1 м. Женският индивид е тежал около 18 кг, мъжкият - около 31 кг. Вървежът на два крака вероятно се е появил преди повече от 12 млн. години, първо по хоризонтални клони на дърветата, пояснява проф. Спасов. Преди две години наш екип публикува две статии, които показаха, че грекопитекът, живял на Балканите с намерени останки в Гърция и в България, би трябвало да бъде първият хоминин - пред-човек. Т.е. не екваториална Африка, а Източното Средиземноморие е неговата родина.", "date": "2019.11.08", "title": "Наши учени са в екипа, открил неизвестен прачовек в Европа "}
{"url": "https://duma.bg/upravlyavashtite-pretupaha-byudzhetite-na-kasata-i-pensionnoto-n203076", "text": "За поредна година на общо заседание на бюджетната, здравната и социалната комисия набързо бяха приети бюджетите на НЗОК и ДОО и държавният бюджет.  За трета година ще предложим между първо и второ четене преизчисляване на пенсиите, заяви депутатът от БСП Виолета Желева. Тя бе категорична, че увеличението на пенсиите от 6,7% от 1 юли догодина е абсолютно недостатъчно, освен това левицата не приема и замразяването на социалните плащания. Този бюджет продължава тенденцията на затвърждаване на българските граждани като най-бедните в ЕС, смята Желева. В кулоарите на парламента финансовият министър Владислав Горанов изрази надежда, че няма да има пречки възрастните с най-ниски доходи да получат коледни надбавки. \"Дълго очаквахме да видим в бюджета методите и средствата за широко прокламираната реформа в здравеопазването, но явно те са добре прикрити\", заяви Георги Йорданов от БСП. Според него бюджетът на НЗОК по никакъв начин не показва, че управляващите се съобразяват с препоръките на Световната банка за намаляване нивата на доплащане от пациентите. Той смята, че бюджетът не е в състояние да посрещне разход от около 150 млн. лв. за плащане на болниците, които съдят касата за неплатена надлимитна дейност. Проф. Георги Михайлов от БСП попита защо са намалени парите за лечение на българи в чужбина, след като броят на тези пациенти се увеличава. Увеличените пари за първична извънболнична помощ биха стигнали за 10 до 15 профилактични прегледа повече на всеки общопрактикуващ лекар, обобщи председателят на Националното сдружение на общопрактикуващите лекари Любомир Киров.  Против двата бюджета гласуваха народните представители от БСП и от ДПС. Бюджетите на НЗОК и на ДОО ще бъдат разгледани на извънредно заседание на парламента на 12 ноември.", "date": "2019.11.08", "title": "Управляващите претупаха бюджетите на касата и пенсионното"}
{"url": "https://duma.bg/bsp-sezira-bryuksel-za-represii-sled-izborite-n203080", "text": "БСП ще сезира европейските институции и посланиците на страните членки в ЕС, Съвета на Европа и Организацията за сигурност и сътрудничество за начина на провеждане на изборите у нас и за репресиите след тях. Социалистите ще използват парламентарния контрол за питания към министрите по всеки отделен случай, обяви Корнелия Нинова в НС. Председателката на БСП призова всички, които искат свободно изразяване на волята, демократичен изборен процес и правила, да се обединят и да се противопоставят на порочния модел на властта за фалшифицирането на вота и за натиска на кандидатите след него. Нинова смята, че изборите са протекли с купени ромски гласове, корпоративен вот, използване на държавната машина и страх. По думите й тези процеси не са спрели, а репресиите на властта са продължили и след вота. Нинова припомни за тормоза от НАП върху кандидата за кмет на Ловеч, за който ДУМА писа. Радина Банкова, която е председател на Българска асоциация на производителите и износителите на облекло и текстил, разказа, че веднага след вота е била уведомена за големи огромни задължения към НАП за осигуровки и данъци, а сметките й били запорирани. Тя настоява, че няма данъчни задължения. Фирмата й е износител, възстановява ДДС и няма как да дължи големи суми. Банкова изрази надежда, че частният съдебен изпълнител и органите на НАП ще издадат удостоверение с фактическото състояние на дружеството, за да може то да работи нормално.  Нинова огласи още примери за репресии спрямо членове на партията - застъпници на левицата в Благоевград са получили предупреждения за уволнение от работа, същото се е случило и в община Дупница със застъпник на кандидат-кмета Първан Дангов. В Пазарджик е издадена заповед за данъчна проверка на фирма на кандидат на БСП за общински съветник. В община Септември детска учителка, член на ОИК от БСП, е била уволнена дисциплинарно. Учителката получила забележка, на следващия ден - предупреждение и час по-късно е отстранена от работа, без право на обжалване и адвокат. По думите на Нинова това се случило само защото жената е отказала да подпише документ с невярно съдържание. Свекървата на кандидат на левицата за общински съветник в Перник е уволнена от работа в кметството в с. Кладница. Нинова се обърна към всички, които се чувстват застрашени след изборите от репресии на управляващите, да подават сигнали в централата на БСП. \"Ще ви защитим с всички средства - юридически и политически. Няма да ви оставим сами. Обръщам се към държавните служители, които са изпращани на измислени проверки, да не изпълняват подобни заповеди. Накрая ще си измият ръцете с вас\", заяви председателят на БСП.", "date": "2019.11.08", "title": "БСП сезира Брюксел за репресии след изборите"}
{"url": "https://duma.bg/borisov-svika-forum-na-gerb-za-da-nahoka-opozitsiyata-n203078", "text": "Лидерът на ГЕРБ Бойко Борисов свика национална партийна среща, за да нападне демократичната опозиция и президента Румен Радев. Очакваше се на работната среща с кметове и партийния елит Борисов да критикува своите за отстъплението в някои градове, както и да обяви наказания за провалилите се. Вместо това обаче той изля гнева си срещу БСП и президента заради критиките им за изборните нарушения, атакува и градската десница, че е подкрепила Мая Манолова, а не Йорданка Фандъкова за кмет на София. Срещата в кино \"Люмиер\" в НДК продължи около час. 20 минути Цветомир Паунов извикваше един по един на сцената новите кметове на ГЕРБ и СДС, които по думите му били с 10 повече от 2015 г. - или общо 140. Преди да излязат на сцената, кметовете минаваха да се ръкуват с Борисов, който седеше на първия ред в компанията на бившия президент Росен Плевнелиев и лидера на СДС Румен Христов. Цветан Цветанов за първи път отсъстваше от партиен форум. Специална похвала получи \"силния отбор на Хасково\", затова на сцената бе извикан и координаторът Делян Добрев. Накрая водещият обобщи патетично: \"Това е силният и сплотен отбор под лидерството и силната фигура на премиера Бойко Борисов, която ни обединява\".  Сцената \"подгря\" Плевнелиев, който обяви \"поредната разгромна победа\" на ГЕРБ. Без да споменава имена, той атакува \"всички, които говорят нагло за изборни манипулации, едноличен режим и диктатура, но мълчат за \"Костинбродската афера\". Като \"десен\" човек Плевнелиев бил дълбоко разочарован и отвратен от подкрепата на градската десница за Манолова, но призова ДБ \"да си я вземе за шеф\". Накрая Плевнелиев обяви, че следващата президентската битка ще е \"между генерали\", намеквайки за двубой между Румен Радев и Бойко Борисов.  Румен Христов също нападна градската десница. Лидерът на СДС заяви, че с ДБ вече имат идеологически различия и не можело да се очаква обединение. Борисов обяви, че се бил поучил от Корнелия Нинова за ограничението до три мандата на кметове и депутати. Той нападна политолозите, че обявили \"пропукване в ГЕРБ\". Фокусът на премиерския гняв бе дясната подкрепа за Манолова. Според него тази подкрепа идвала от \"децата на комунистическата номенклатура\". \"Какво харесаха повече на Мая? Какво й е на Фандъкова - мутра ли е, диктатор ли\", попита той. \"Казват, че циганите обичат Бойко. Ами така е, защото им осигуряваме работни места, вкарахме им 50 000 деца да учат. В София, да си говорим с високоинтелигентните, ако не са ромите, кой ще ни чисти? Работят като пчелички? Но сме им вкарали децата да учат, затова гласуват за нас\", оправда Борисов ромския вот за ГЕРБ. За финал - щял да вика репресираните кандидати на левите, за да им се извини, ако това е истина.", "date": "2019.11.08", "title": "Борисов свика форум на ГЕРБ, за да нахока опозицията"}
{"url": "https://duma.bg/parvan-dangov-tova-be-kampaniya-na-straha-i-na-natiska-n203079", "text": "- Резултатите са с разлика от 111 гласа в полза на досегашния кмет Чимев. Особено съмнително е гласуването в една ромска секция - 19-та секция, където има 250 гласа повече за кандидата на ГЕРБ. Има и други секции, където разликата е 50-60 до 100 гласа, но тук разликата е прекалено голяма, за да не поражда съмнения. - Ами там организирано се извозваха избиратели, агитираха се пред секцията, имахме такива сигнали и за други секции, но на нашите сигнали нито общинската избирателна комисия, нито пък полицията се отзоваваше. Нещо повече, общинската избирателна комисия допусна да се гласува с увредени документи за самоличност - счупени лични карти, нечетливи лични карти... Което е абсолютно нарушение на закона. - Броят на недействителните бюлетини при нас е малък, което само по себе си също е притеснително. - Ами, няма как особено в някои секции хората изведнъж да са се научили да гласуват толкова добре, че от 550 бюлетини да има само 5 недействителни. - Наблюдателите от страна на БСП са станали свидетели на агресивна кампания от страна на ГЕРБ, и то предимно в ромските секции, където гласува компактно население от ромския етнос. Честно да призная, те казват: \"Ние се стресирахме\". Те бяха уплашени. Това бе кампания на страха, на принудата и на натиска от страна на ГЕРБ. - Уплашени са хората, уплашени бяха и нашите представители. Имаше страх от това да бъдат уволнени от работа, да не им докарат дърва в селата от горското, новоизбраният кмет от ГЕРБ да не им даде помощите и т.н. На това станахме свидетели - купен вот, кампания на страха, на натиска чрез администрацията и различните държавни служби. - От БСП увеличихме общинските съветници с два мандата - от 5 на 7, ГЕРБ паднаха от 11 на 8, СДС незнайно как, или по точно - знайно как, като съюзници на ГЕРБ, вкараха 5 мандата. В Дупница ще бъдем в опозиция. Аз винаги съм защитавал това, което е справедливо за хората, и винаги съм го правил публично. Така и ще продължим.  - Ние подготвяме в момента жалби и ще ги внесем, срокът изтича в понеделник. Имаме несъответствия в поне 15 секции, свързани с броя на получените бюлетини и броя на избирателите, записани в списъците. Имаме съмнение за избиратели, които с гласували два пъти, примерно, ако са били членове на комисии по селата и са гласували там, като са вписани под черта в списъците, а едновременно са пуснали гласа си и в секцията по местоживеене в града. Това може да се установи чрез проверка на ГРАО, но тя ще се забави поне един месец. - Ами, повече от същото. Проблемите няма да бъдат решавани, както и досега. Очаквам още по-голямо самодоволство да проявят новите стари управници. Това, което искахме да направим - повече инвестиции за района, повече работни места, просто няма как да се случи. Нито ще се решат проблемите с горящото сметище, нито с магистралата около Дупница, с водния режим, с инфраструктурата на квартал Бистрица. Не го казвам от злорадство, мен ме боли за Дупница. В Общинския съвет попаднаха хора, които нямат нито ясна политика, нито са наясно какво трябва да правят, те просто ще решават своите собствени проблеми. Както и досега - ГЕРБ не реши нито един проблем, това очаквам и занапред.    ", "date": "2019.11.08", "title": "Първан Дангов:  Това бе кампания на страха и на натиска "}
{"url": "https://duma.bg/prezidentat-ne-naznachi-geshev-za-glaven-prokuror-n203081", "text": "Президентът Румен Радев върна на ВСС предложението Иван Гешев да бъде назначен за главен прокурор. Държавният глава за пореден път отбеляза, че не е имало истинско състезание между кандидати, а формално изпълнение на процедурата по избор. Според него това е отнело от престижа и легитимността на бъдещия главен прокурор. Радев добави, че липсващата номинация от правосъдния министър е довела до липсата на алтернатива. \"На сайта на ВСС бяха публикувани множество становища от държавни институции, включително от изпълнителната власт като МВР, ДАНС, ГДБОП. Така в разрез със закона превес над мнението на обществените организации взе масираната служебна институционална подкрепа\", подчерта държавният глава. На извънредния брифинг държавният глава обясни, че не е задължен да мотивира указа, с който назначава или връща на ВСС предложения от него кандидат за главен прокурор. Въпреки това той обоснова решението си публично, като подчерта, че се обръща към медиите и най-вече към членовете на ВСС, които избират главния прокурор. \"И преди съм заявявал, че очаквам истинско състезание между кандидати, а не формално изпълнение на процедурата по избор. Издигането на един единствен кандидат не само я лиши от състезателност, но и отнема от престижа и легитимността на бъдещия главен прокурор - така необходими за неговата нелека и отговорна мисия. Още повече - белег на демократичната държава е наличието на алтернативи при заемането на висши държавни длъжности\", заяви държавният глава. Според него липсата на номинация от изпълнителната власт, в лицето на правосъдния министър Данаил Кирилов, е довела до пълната липса на алтернатива. Обществото е особено чувствително към съдебната власт като отговорна за справедливостта и затова бъдещият главен прокурор трябва да се ползва с високо обществено доверие, подчерта държавният глава. Той отбеляза, че израз на доверие може да се търси в становищата на посочените в Закона за съдебната власт субекти - неправителствени организации, професионални организации на магистрати, висши училища и научни организации, от гражданското общество. \"Само такива становища подлежат на публикуване на сайта на ВСС. Въпреки това ясно законово положение, бяха публикувани множество становища от държавни институции, включително от изпълнителната власт, като МВР, ДАНС, ГДБОП. Така в разрез със закона превес над мнението на обществените организации взе масираната служебна институционална подкрепа\", възмутен е държавният глава. ", "date": "2019.11.08", "title": "Президентът не назначи Гешев за главен прокурор"}
{"url": "https://duma.bg/osvobozhdavat-tsenata-na-toka-za-bita-ot-yuli-dogodina-n203071", "text": "От началото на юли 2020 г. регулираната цена на електроенергията за бита и малките предприятия ще се формира на пазарен принцип, обяви министърът на енергетиката Теменужка Петкова. Частичното освобождаване на цената на тока за домакинствата е изискване на Европейската комисия, която в противен случай няма да одобри исканата от България финансова подкрепа за производители на електроенергия в периода до 2030 г. От думите на шефа на държавния \"Електроенергиен системен оператор\" (ЕСО) Ангелин Цачев стана ясно, че Брюксел настоява най-късно до 2025 г. пазарът на електроенергия да излезе извън държавата и цените да се формират изцяло по търговски сделки. Петкова не се ангажира какъв ще е делът на пазарната цена в регулираната, което е от важно значение за ефекта на тази реформа върху повишаването на тарифите. Винаги досега Комисията за енергийно и водно регулиране е определяла за бита по-ниски от реалните цени на тока. Вкарването на пазарна компонента в тарифите за домакинствата, вероятно съпроводено с принудително извеждане на свободния пазар на малките фирми, ще доведе по поскъпване на тока с повече от сегашните около 2 процента годишно. С колко обаче ще зависи от това какъв процент от цената за домакинствата ще идва от пазара. \"Преди стъпките за пълна либерализация на електроенергията ще се предвидят мерки за защита на уязвимите потребители и никой няма да тръгне към този механизъм без адекватна защита, съгласувана с ЕК\", увери Петкова. За повишаване на енергийните помощи за хората в нужда и разширяване на обхвата на държавната подкрепа за тях се говори от години, но така и не е направено все още нищо реално. Петкова обаче каза, че се работи със социалното министерство. \"Пълната либерализация не е еднократен акт, ще продължи няколко години, но ще трябва да се даде ясна визия. Нормалният срок е от 3 до пет години и трябва да стане внимателно, обмислено и плавно, и всички рискове да се елиминират\", допълни енергийният министър. \"Хората да са спокойни, че пълната либерализация означава по-голяма възможност за избор, конкуренция и по-ниски цени, и по-добри условия. Да не обясняваме на хората как ще последва нещо драматично\", призова още тя и припомни, че България е единствената страна в ЕС, където все още държавата определя цените на тока за населението. Преди това Петкова участва в конференция на Института за енергиен мениджмънт за предстоящото въвеждане на механизми за капацитет, по които електроцентралите да могат да получават държавни помощи, за да не фалират. Енергийният министър не се ангажира с конкретни коментари и за ефекта върху цената на електроенергията от планираното от държавата въвеждане на механизъм за капацитети, според който до 2030 г. електроцентрали да могат да получават държавна помощ, за да не фалират, или пък да вдигат прекалено много тарифите си. В Брюксел вече е представен предварителен анализ за надеждността на българския и регионалния енергиен пазар. Окончателният анализ все още се изработва от ЕСО и наетия от БЕХ консултант \"Фронтиер Економикс\", макар че по договор документът трябваше да е готов до края на октомври. Петкова коментира още, че като част от пълното освобождаване на пазара на ток и въвеждането на държавните помощи за електроцентралите, ЕК иска да се реши и въпросът с дългосрочните договори за изкупуване на електроенергията от двете т.нар. американски централи \"Ей И Ес Гълъбово\" и \"КонтурГлобал Марица Изток 3\". Правителството обяви, че смята да ги разтрогне, но все още нищо не е предприето в тази посока.", "date": "2019.11.08", "title": "Освобождават цената на тока за бита от юли догодина"}
{"url": "https://duma.bg/nyama-pari-za-remont-na-trakiya-mezhdu-stara-zagora-i-chirpan-n203070", "text": "От началото на годината държавата е дала 3.250 млн. лв. за временни ремонти на платното на магистрала \"Тракия\" в участъка от Чирпан до Стара Загора, като ремонтите са нетрайни и не могат да подобрят качеството на състоянието на настилката. Това става ясно от отговор на въпрос към министъра на регионалното развитие Петя Аврамова от  депутата от БСП Георги Найденов.  Повод за парламентарното питане са станалите нарицателни неравности по трасето на автомагистралата, заради които от 28 септември миналата година има въведено ограничение на скоростта от 90 км./ч., въпреки че по автомагистралите у нас максимално разрешената скорост е 140 км./ч. Депутатът от БСП изразява недоумение защо повече от година в 40-километровия участък от Чирпан до Стара Загора няма вдигане на ограничението на скоростта. От отговора на министъра на регионалното развитие става ясно, че една година държавата не е успяла да намери средства, за да финансира цялостен основен ремонт на магистралата, и е по-изгодно да се правят частични ремонти, за да не се спира движението по нея; както и да бъде ограничена скоростта на движение заради бабуните на пътя, които представляват реална заплаха за живота и здравето на преминаващите по него. Най-често пътната настилка се износва от тежкотоварни камиони, които минават по пътя целогодишно. Особено през летния сезон, обаче, качеството на асфалта се влошава драстично. Най-натоварено е през почивните дни и празниците. По изчисления на Министерството на регионалното развитие, за цялостен основен ремонт на 40-километровата отсечка ще са необходими близо 40 милиона лева, или точно по милион лева за километър, посочва още Аврамова. В отговора си до левия депутат министър Аврамова съобщава още, че \"необходимите средства за възлагане на строително-монтажните работи не са осигурени поради ограничения бюджет на Агенция \"Пътна инфраструктура\" през 2019 г\". Междувременно, след заседание на обществения съвет към МРРБ, стана ясно, че следващата седмица ще бъде публикувана за обществено обсъждане тарифата за таксите, които ще се събират след въвеждането на тол системата.  Първоначално тя ще обхваща  6050 километра първи, втори клас пътища и автомагистралите. Продължават дискусиите с превозвачите и фирми за тарифите за тол системата, както и дали ще има нулева ставка за автобусите, съобщи членът на УС на Агенция \"Пътна инфраструктура\" проф. Олег Асенов. В 4 града - София, Варна, Пловдив и Русе, има изградени специални демоцентрове, в които фирми и граждани могат да разиграят сценарии, както и да изчислят разходите си на тол калкулатор. Центровете нямат краен срок и ще работят, докато има желаещи, обясни Асенов. Към момента са изградени и работят 85 станции за измерване на теглото на ТИР-овете над 3,5 тона, предстои да се пуснат още 15. Попитан за статута на Южната дъга на София, Олег Асенов отговори, че участъкът не е в покритието на тол системата. Разчетите показват, че годишните приходи на тол системата от леки автомобили се очаква да са в размер на 250 млн. лева. Когато тарифата бъде окончателно приета, ще има яснота колко ще печели държавата. Както е известно, за камиони трябваше да влезе в действие  в средата на тази година, но заради провали при реализацията на проекта срокът бе отложен за началото на март.", "date": "2019.11.08", "title": "Няма пари за ремонт на \"Тракия\" между Стара Загора и Чирпан"}
{"url": "https://duma.bg/do-10-000-lv-za-izhvarlyane-na-stari-gumi-n203069", "text": "За образувани нерегламентирани места за изхвърляне на стари автомобилни гуми местните власти подлежат на санкция. Глобата е в размер от 3000 до 10 000 лв. Гражданите, които изхвърлят старите автомобилни гуми на непозволени места, също следва да бъдат санкционирани, като глобата е от 300 до 1000 лв., а за нерегламентирано изгаряне или друга форма на нерегламентирано третиране от 2000 до 5000 лв. При повторно нарушение санкцията е в двоен размер, съобщиха от екоминистерството по повод на настъпилия сезон, когато масово се сменят гумите на колите. Хората и фирмите, които пускат на пазара такъв продукт, са длъжни да осигурят възможност за приемане на излезли от употреба гуми в местата на продажбата и на смяната им без крайните потребители да дължат заплащане, напомниха от МОСВ. Това означава, че гражданите имат възможността при закупуване на нови гуми или при сезонната им смяна напълно безплатно да оставят старите при съответния търговец или сервиз. Действащата нормативна уредба регламентира и правото на кметовете да определят конкретни общински места, на които гражданите да оставят излезли от употреба гуми.", "date": "2019.11.08", "title": "До 10 000 лв. за изхвърляне на стари гуми"}
{"url": "https://duma.bg/kratki-novini-n203061", "text": "Френският президент Еманюел Макрон казва, че според него НАТО преживява \"мозъчна смърт\". Той свърза изказването си с оплаквания от липса на координация между Европа и САЩ и от агресивните действия в Сирия от страна на ключовия член Турция. Организацията за атомна енергия на Иран обяви в четвъртък, че е оттеглила акредитацията на ядрения инспектор на МААЕ. Ирански медии съобщиха, че ядреният инспектор на ООН е напуснал Иран в сряда. Президентът на Турция Реджеп Ердоган и американският му колега Доналд Тръмп проведоха телефонен разговор и потвърдиха планираната за 13 ноември среща във Вашингтон. Двамата са обсъдили регионалното развитие, както и двустранните въпроси, обявиха от президентската администрация на Турция. Изтребителят на ВВС на САЩ Ф-16 изпусна учебен снаряд по време на тренировъчен полет над японската префектура Аомори. Ракетата е паднала в района на частен сектор в село Рокас. Информация за щети и наранявания все още не е съобщена.", "date": "2019.11.08", "title": "Кратки новини"}
{"url": "https://duma.bg/valk-v-ovcha-kozha-n203060", "text": "Има такива хора като новата областна управителка на Пловдив. За тях в литературата са изписани романи, а в социалните мрежи са изтипосани с колажи и карикатури много точно - като вълк в овча кожа, който държи предизборна реч пред стадото. За продължението можем да се досещаме. \"Назначението ми е знак за отваряне на управлението\", твърди Дани Каназирева, която от уж чепата пловдивска опозиция на властта, за каквато се представяше, само за ден се пребоядиса в неин лоялен служител. Нима сама си вярва? Какво друго, ако не проводник на същата правителствена политика може да бъде областен управител, пряко подчинен на същото правителство?!  Разбира се, и Каназирева, и Борисов са в правото си да се коалират както и с когото пожелаят. Не е незаконно, но е адски непочтено и неморално. Защо не го обявиха преди изборите? Или поне преди балотажа, а трябваше да разиграват онзи театър с екзит половете, който даваше превес на дамата и нейната партия като втори в надпреварата? И който заблуди доста хора, провидели алтернатива в нея, а накрая се оказаха изпързаляни. На Борисов целта беше ясна - да осигури безоблачен комфорт на новия си кмет. И го постигна, като \"опитоми\" лидерката на \"Съюз за Пловдив\" с висок държавен пост, а в замяна получи нейните 5 гласа в общинския съвет.  Впрочем, между случая с Каназирева и платения ромски вот разликата е само в размера на подкупа. Докато циганите се радват и харчат столевките си за ден-два, другата \"инвестиция\" се възвръща дългосрочно.   Патент на Борисов е фразата \"Така ни е подредил народът!\", с която се оправдава за всички следизборни гювечи, на които се нагледахме тия десет години. Е, не ви е подреждал народът, а вие се подреждате зад кулисите. Най-безсрамно. Изпитана тактика в ГЕРБ е да напазаруват изявени \"критици\" на властта. Пък после всички се питат защо хората не ходели да гласуват. А защо да го правят, като пак им се предлага от същото безвремие.", "date": "2019.11.08", "title": "Вълк в овча кожа"}
{"url": "https://duma.bg/prodazhbite-na-dizeli-namalyavat-n203066", "text": "Търсенето на дизелови модели в България и страните от ЕС продължава да пада, а интересът към колите, притежаващи електромотор, все така нараства, показват данните на Асоциацията на производителите на автомобили в Европа за деветмесечието, разпространени днес. В целия Европейски съюз за този период са регистрирани с 16.4% по-малко дизели (почти 3.61 млн.), бензиновите модели са с 3.4% повече (близо 6.93 млн.), а търсенето на електромобили и зареждащи се от контакта хибриди скача с 42.6% (308 460 броя), предаде \"Дневник\".  Тази тенденция е трайна и се дължи на планираното въвеждане на рестрикции за влизане в определени зони на дизелови коли и намеренията забраните да обхващат все по-големи части от населените зони. Друга причина са все още неотшумелите скандали около манипулираните данни за разхода на гориво на тези автомобили. Като цяло в страните от ЕС за деветмесечието са продадени малко над 945 хиляди автомобила с електромотор. В същото време само на двигатели с вътрешно горене разчитат над 10.73 милиона леки коли. В България разлюбването на дизела е още по-изразено, като търсенето на коли с такива двигатели пада с 19% до 11 956 бройки. Купените бензинови модели са почти 16 хиляди (+9.1%). Ръстът в търсенето на електромобили е 64.5%, формиран от 181 сделки. ", "date": "2019.11.08", "title": "Продажбите на дизели намаляват "}
{"url": "https://duma.bg/buri-vrahletyaha-cherna-gora-n203063", "text": "Тежки бури, придружени от проливни дъждове и силни ветрове, удариха Черна гора и създадоха проблеми с движението, причиниха наводнения и наложиха намеса на службите за гражданска защита. Най-тежка е ситуацията в Никшич и Колашин в северната част на страната и по Адриатическото крайбрежие. В столицата Подгорица нивото на река Морача се е повишило с 3,5 м за 12 часа и към настоящия момент е на 2 м над историческия си максимум. Службата за спешни случаи издаде предупреждение, че по крайбрежието на Шкодренското езеро и река Бояна може да има наводнения.", "date": "2019.11.08", "title": "Бури връхлетяха  Черна гора"}
{"url": "https://duma.bg/sasht-i-kitay-may-se-dogovoriha-n203065", "text": "Китай и САЩ договориха поетапна пропорционална отмяна на митата върху стоки, обяви говорител на китайското министерство на търговията, цитиран от \"Блумбърг\". Говорителят Гао Фен поясни, че размерът на отменените мита върху стоките през първата фаза от търговското споразумение, което ще бъде подписано през следващите седмици, ще зависи от съдържанието на този договор. Представителят не разкри подробности. Ако бъде потвърдено от САЩ, подобно разбирателство може да доведе до изготвяне на пътна карта за деескалация на търговската война, която хвърля сянка върху световната икономика. Говорителят каза, че двете страни са провели \"конструктивни разговори\" през последните две седмици. \"Ако бъде договорена \"Фаза 1\" от търговското споразумение, съществуващите мита \"трябва\" да бъдат отменени по едно и също време от Вашингтон и Пекин със същата пропорционалност\", подчертава министерството, цитирано от други медии. Според ведомството може да бъде подписано всеобхватно търговско споразумение само при условие, че всички мита бъдат премахнати \"едновременно и пропорционално\". Като цяло САЩ първо трябва да премахнат митата за китайски стоки на стойност 110 милиарда долара и да намалят митата за стоки на стойност 250 милиарда долара. Освен това САЩ трябва да се откажат от допълнителни наказателни мита, чието въвеждане е планирано за средата на декември.  Споразумението, определено от американския президент Доналд Тръмп като първа фаза на сделката, е насочено към закупуването на американски селскостопански продукти от Китай. Освен това САЩ се стремят да постигнат споразумение, за да предотвратят предполагаемите валутни манипулации и да гарантират защитата на интелектуалната собственост. Освен това Китай трябва да се отвори повече за американските компании.  Гао заяви по време на пресконференцията, че към момента няма повече яснота за мястото или датата. Предложените от Белия дом локации в САЩ са били отхвърлени, посочва запознат, според когото в момента се обсъждат места в САЩ и Европа. В четвъртък съд в Китай осъди на смърт ръководителя на банда за износ на фентанил към Съединените щати, пише АФП. Осем други участници в престъпната организация отиват в затвора. Китай нарече присъдите \"първото успешно сътрудничество между Пекин и властите в САЩ\". Китайските власти разкрили бандата, след като от САЩ им подали информация за нейната дейност.", "date": "2019.11.08", "title": " САЩ и Китай май се договориха"}
{"url": "https://duma.bg/klimatichna-stachka-e-frazata-na-2019-g-n203064", "text": "Издателството \"Харпър Колинс\", публикуващо тълковен речник на английския език, определи понятието climate strike (климатична стачка) за словосъчетание на 2019 година. Тази година понятието е използвано 100 пъти по-често в сравнение с миналата година. Причина са набиращите популярност протести под наслова стачка за климата, вдъхновени от 16-годишната Грета Тунберг. Миналата година тя започна всеки петък да прави такава стачка, изразяваща се в напускане на учебните занятия, за да привлече вниманието върху нуждата от повече усилия в борбата с климатичните промени. Примерът й последваха ученици и студенти от много страни по света. На места в тези стачки за климата се включиха около 1 милион души, както беше в Италия през септември. Преди това \"Колинс\" назова fake news (фалшиви новини) за основния израз на 2017 година. През 2018 г. това звание получи думата single-use (за еднократна употреба). ", "date": "2019.11.08", "title": " Климатична стачка е  фразата на 2019 г."}
{"url": "https://duma.bg/podzemni-vodi-bavyat-tretiya-lach-na-metroto-n203067", "text": "Пускането на третия лъч на метрото ще се забави поне с два месеца заради избили подземни води по време на строителството. \"Много подземни води, такава геология досега не сме имали! Вода изби при строителството на станциите на Орлов мост, при НДК беше ужасно, при \"Попа\" - също. Въобще навсякъде\", обясни инж. Стоян Братоев, изпълнителен директор на \"Метрополитен\" АД. Очаква се строителството по  метростанциите при Военна академия, НДК, \"Попа\", Орлов мост, театър \"София\" и при бул. \"Вл. Вазов\" да приключи на 5 декември, вместо в началото на октомври, както обещаваше кметът Йорданка Фандъкова през август. Тунелопробивната машина е стигнала с 4 месеца закъснение до метростанцията при Военна академия поради принудителни спирания за заздравяване на почвите. По план строителството в тези участъци трябваше да приключи през септември. Изпълнителите на проекта от \"Джи Пи груп\" и \"Трейс груп холд\" са посочили в договорите си, че ще го завършат за 35 месеца, считано от декември 2015 г. Причината за 4-месечното закъснение на \"къртицата\" в този участък е в избилите обилни подземни води. Трасето на третия лъч минава на няколко места в близост до Перловската река. Наложило се е да се изграждат общо 2800 колони, които да укрепят почвите и да се ограничи достъпът на водата до трасето. \"На станцията при НДК ни беше особено трудно, защото 5-6 месеца се борихме с водата. Направиха се сондажи, които да отнемат налягането на водата, за да може да влезе машината. На \"Попа\" също имаше много подземни води и се направи дренаж, за да се заздрави основата под дънната плоча на станцията, преди да мине машината\", обясни инж. Братоев.", "date": "2019.11.08", "title": "Подземни води бавят третия лъч на метрото"}
{"url": "https://duma.bg/s-edna-peta-shte-namalee-rastat-na-balgarskata-ikonomika-n203068", "text": "В следващите две години растежът на българската икономика ще изгуби почти една пета от темпото и ръстът на реалния вътрешен продукт ще намалее от 3.6% на 2.9%. Забавянето (спрямо предходната година) ще се усети още догодина, защото понижаването е от 3.6% за 2019 г. на 3% за 2020 г.. Такава е есенната прогноза на Европейската комисия за страната, публикувана днес заедно с очакванията за всичките 28 държави в Европейския съюз. В нея спрямо пролетната прогноза от месец май се подобряват очакванията за тази година (от 3.3% на 6%) и се влошават тези за догодина (от 3.4% на 3%). При средно темпо на растеж от 1.8% в периода 2011-2015 г. показателите като че ли изглеждат добре. Но в същото време е видимо предупреждението, че забавянето, започнало преди 4 години, продължава и ще достигне най-ниското си ниво (2.9%) през 2021 г. В обобщен вид заключението е следното: \"Икономическият растеж на България ще се забави и ще остане близо до потенциала. Въпреки слабото външно търсене и повишената несигурност в чужбина растежът ще се движи от динамиката на вътрешното търсене. Износът и вносът ще растат с умерено темпо и според очакваното външно търсене. Инфлацията ще намалява с отшумяването на временни фактори и цените на петрола се понижават допълнително.\" Публичният дълг ще намалява, правителството ще поддържа излишък, смятат още в комисията. Прогнозата на ЕК в същото време е за увеличаващи се общи инвестиции, макар и темпото да остава видимо под това от миналата година. Ако растежът на всички инвестиции през 2018 г. на годишна база да е бил 5.4%, за 2019 г. очакваното им увеличаване е с 1.8%. Но догодина комисията прогнозира увеличаването им с 3%, а през 2021 г. - с 3.3%. За сравнение, в Унгария тази година в Брюксел очакват да има увеличаване на инвестициите със 17% спрямо предходната година, когато ръстът бе със 17.1%, а година по-рано - с 18.7%. След това обаче унгарците ги очаква по-скоро инвестиционен шок, защото прогнозата за растежа на инвестициите в тяхната икономика през 2020 и 2021 година намалява рязко на 2.1% и 2.6% съответно. Румънците би трябвало през настоящата година да изпитат ефекта от засилен растеж на инвестициите - прогноза от 8% при отчетени -3.3% миналата година.", "date": "2019.11.08", "title": "С една пета ще намалее ръстът на българската икономика"}
{"url": "https://duma.bg/brashnoto-i-tritsite-n203059", "text": "Участъкът от магистрала \"Тракия\" между Стара Загора и Чирпан ще се окаже трън в петата на управляващите. Министърът на регионалното развитие Петя Аврамова официално призна, че правителството е безсилно пред един 40-километров пътен участък. 3,250 млн. лв. е дала държавата от началото за временни ремонти по това трасе, като те са нетрайни и не могат да подобрят качеството на настилката. Това става ясно от неин отговор на питане на депутата от БСП Георги Найденов. Оказва се, че повече от година държавата не е успяла да намери средства, за да финансира цялостен основен ремонт на магистралата заради бабуните по нея, които са \"реална заплаха за живота на пътуващите\". И тук възниква големият въпрос - защо сравнително нов магистрален участък е в такова катастрофално състояние? Отговорът е елементарен. Това е резултат от сбърканата политика на правителството в този емблематичен за него сектор. Опитите Му да докаже, че може да строи евтино пътища у нас, всъщност излизат солено на българските граждани. Оставяме настрана вихрещата се корупция. В търговете фирмите строители се надцакват с безумно ниски оферти, а след това резултатът е некачествени пътища, които много скоро след откриването им отново трябва да се ремонтират. Така властта на практика доказва, че на брашното е евтина, а на триците - скъпа. Проблемът не е в изпълнителите на проектите, защото те са поставени пред дилемата да предлагат изключително ниски цени или да останат без поръчки. Още през далечната 2011 г. социалистите алармираха, че тези лотове от аутобана се строят с некачествени материали, че в основата на пътя реално се полага пепел, което ще бъде пагубно при експлоатацията на трасето. Тогава бяха изкарани едва ли не национални предатели. \"Предатели\", чиято правота животът доказва днес.", "date": "2019.11.08", "title": "Брашното и триците"}
{"url": "https://duma.bg/yasni-sa-nay-lyubimite-pesni-na-melomanite-n203048", "text": "Порталът BuzzFeed публикува резултатите от проучване, в което потребителите назоваха музикални произведения, които никога не им омръзват и на които не могат да се наситят. Списъкът включва 31 песни, съобщи РИА \"Новости\". На първо място е сингълът Welcome to the Black Parade (2006) на американската рок група My Chemical Romance. Втора позиция заема хитът на Уитни Хюстън от филма \"Бодигард\" - I Will Always Love You (1992). На трета е песента Africa (1982) на рок групата Toto. Списъкът с най-добрите парчета включва и Someone Like You на Адел, Hallelujah в изпълнение на Джеф Бъкли, спечелилият \"Оскар\" хит на Селин Дион My Heart Will Go On, песента Losing My Religion на рок групата R.E.M, която през 1992 г. получи две награди \"Грами\", и Dancing Queen на ABBA.", "date": "2019.11.08", "title": "Ясни са най-любимите песни на меломаните"}
{"url": "https://duma.bg/profesor-lyubomir-stoykov-be-nagraden-sas-zlaten-vek-n203047", "text": "На специална церемония в столичната галерия \"Средец\" министърът на културата Боил Банов награди известния културолог, изкуствовед и естет проф. д.н. Любомир Стойков. Отличието \"Златен век\" - звезда, бе връчено за значимия му принос в развитието и популяризирането на българската култура и изкуство, и по повод 1 ноември - Ден на народните будители. \"През целия си съзнателен живот като журналист, естет и университетски преподавател съм отстоявал високите културни и духовни ценности, борил съм се срещу кича и опростачването. Радвам се, че моите усилия са забелязани и оценени. Културата и духовността са най-важните средства за оцеляването на един народ и най-верният компас за просперитета - личен и национален. Респект и поклон пред българската култура, пред нейните дейци и апостоли!\", изтъкна  в своето благодарствено слово проф. Любомир Стойков. Както ДУМА писа, сред наградените с отличието \"Златен век\" - огърлие, се откроиха примабалерината Красимира Колдамова, проф. Мирослав Попсавов - диригент на църковния хор при катедралния храм \"Света Неделя\", проф. Дора Христова - създател и диригент на \"Мистерия на българските гласове\", проф. Милчо Василев - ректор на Академията за музикално и танцово изкуство в Пловдив. \"Златен век\" – звезда и грамота, получиха  проф. дфн Анастас Герджиков - ректор на СУ \"Свети Климент Охридски\", Огнян Тодоров - директор на Регионалния природонаучен музей в Пловдив, Геновева Василева - киновед и филмов критик, доц. Петко Христов - етнограф, Институт за етнология и фолклористика с етнографски музей при БАН, Николай Дойнов - председател на Съюза на народните читалища, и др.", "date": "2019.11.08", "title": "  Професор Любомир Стойков бе награден със \"Златен век\""}
{"url": "https://duma.bg/bg-modna-ikona-s-11-o-izdanie-n203049", "text": "За 11-а поредна година ще бъдат връчени най-престижните награди за стил и елегантност у нас - \"БГ модна икона\". По утвърдена традиция Експертен съвет на Академията за мода, съставен от изявени лайфстайл, модни и светски журналисти, редактори от водещите електронни и печатни медии (включително и ДУМА), даде своите предложения за номинации на най-стилните и успели българи през 2019 година. Както досега, критериите известни български личности да получат статут на БГ модни икони са качества и добродетели като изискан и модерен вкус и стил, високи професионални постижения, безупречна култура, морал и репутация. За най-стилни и елегантни български жени са номинирани (по азбучен ред): Александра Петканова, Александра Сърчаджиева, Десислава Стоянова, Диана Димитрова, Ивет Лалова, Мария Илиева, Мира Добрева, Михаела Филева, Райна Кабаиванска, Славена Вътова. Номинациите за най-стилни и елегантни български мъже включват: Александър Кадиев, Башар Рахал, Ваня Джаферович, Васил Петров, Влади Ампов-Графа, Григор Димитров, Димитър Бербатов, Ивайло Захариев, Иво Аръков, Николай Дойнов. Връчването на приза \"БГ модна икона 2019\" ще се състои през декември на изискана церемония във \"Витоша парк хотел\". \"Вярвам, че с избора на най-стилните и успешни българи тазгодишната надпревара ще даде нови естетически, културни и социални ориентири за успех и добра репутация. Обичайно сред номинираните преобладават личности, които са се превърнали в еталон за отлично публично поведение и висока визуална култура. Те са не само от медийните среди, но и от артистичната, музикалната и спортната сфера. Особено съм удовлетворен, че е номинирана за своя уникален стил и великата оперна певица Райна Кабаиванска. Благодаря на всички колеги - лайфстайл журналисти от реномирани медии, които предложиха тези номинации!\", сподели председателят на Академията за мода проф. Любомир Стойков. Онлайн гласуването вече започна и ще продължи до 26 ноември. Организатори и спонсори са предвидили атрактивни награди за позналите резултатите от вота.", "date": "2019.11.08", "title": "\"БГ модна икона\" с 11-о издание"}
{"url": "https://duma.bg/stoyka-milanova-sviri-vav-varnenskata-opera-n203054", "text": "Стойка Миланова ще бъде солистка на симфоничния концерт на оркестъра на Варненската опера днес, 8 ноември, от 19 ч. Диригент е Кръстин Настев. Програмата предлага Концерт за цигулка от Бетовен в ре мажор, оп. 61, и Брамс - Симфония 3. Виртуозната цигуларка започва обучението си по цигулка на тригодишна възраст при своя баща Трендафил Миланов. Завършва Московската държавна консерватория като ученичка на знаменития Давид Ойстрах. Работи под негово ръководство пет години и през това време получава втора награда от Международния конкурс \"Кралица Елизабет\" в Белгия. Свързва творческия си път с най-престижните сцени по света, но най-вече с Лондон, след като печели там първа награда от Международния конкурс за цигулка и виола. Нейните блестящи изяви в Албърт хол през 70-те г. на миналия век са забелязани от собственика на известната къща за музикални инструменти Чарлс Биър, който й препоръчва да смени цигулката си. Оттогава Миланова свири на  забележителна \"Гуарнери дел Джезу\" от 1733 г., отличителна с по-мецосопранов тембър, в сравнение със \"Страдивариус\". Редкият инструмент, фигуриращ в световните каталози под името \"Консолу\", е купен от българското правителство специално за талантливата цигуларка и принадлежи на фонд \"13 века България\". Като концертиращ артист Миланова изнася концерти, понякога до 100 на година, в Европа, Австралия, Нова Зеландия, Япония, Хонконг, САЩ, Венецуела и др. Свири също със сестра си Дора Миланова, Раду Лупу и Малкълм Фрагер. След първото си турне в Япония (1976) изнася 32 концерта за осем седмици с всички основни оркестри в Австралия и прави записи за ABC. Носителка на много отличия за своето изпълнителско майсторство, тя е единствената българка, получила признанието да бъде включена в \"родословното\" дърво на великите цигулари, което започва от Корели, Вивалди и Паганини. От 1980 г.  Миланова се посвещава на педагогическа дейност, става професор, преподава в Държавната консерватория на Венецуела и в НМА \"Проф. Панчо Владигеров\".", "date": "2019.11.08", "title": "Стойка Миланова свири във Варненската опера"}
{"url": "https://duma.bg/v-detskoto-tsarstvo-na-silviya-plat-i-ted-hyuz-n203050", "text": "Премиера на книгите \"Кухнята на госпожа Черешова\" от Силвия Плат и \"Железния човек\" от Тед Хюз ще се състои днес, 8 ноември, в Сити марк арт център. Изданията са част от поредицата на издателство \"Лист\" \"Детски шедьоври от велики писатели\". Сърцето на тези първи издания на творбите на български език, освен преводите на Стефан Русинов и Владимир Молев, е работата на художничката Капка Кънева. Тя създава илюстрациите към двете произведения, чиито оригинали са включени в самостоятелната й изложба \"Bookmarks\", подредена в Сити марк арт център, която представя и други творби на Кънева. Илюстрациите, вдъхновени от фантазиите на Силвия Плат и Тед Хюс, обаче са безспорен акцент.", "date": "2019.11.08", "title": "В детското царство на Силвия Плат и Тед Хюз"}
{"url": "https://duma.bg/karolina-merminga-pristiga-za-premierata-na-gratskiyat-lekar-n203051", "text": "Гръцката писателка Каролина Мерминга пристига в София, за да представи българското издание на историческия си роман \"Гръцкият лекар\" (изд. \"Изида\"). Премиерата е днес, 8 ноември, от 18.30 ч. в клуб \"Книгата\" (на пресечката на ул. \"Раковски\" и бул. \"В. Левски\"). В събитието ще участва преводачката Здравка Михайлова, която идва от Атина заедно с писателката. Ще има специална гръцка музикална програма, за която се е погрижило Българо-гръцкото дружество \"Аристотел\", съорганизатор наред с издателите. Каролина Мерминга е родена в Атина през 1957 г. Следва право и работи като адвокат и журналист. Публикува два сборника с разкази - \"Влюбени\" (2005) и \"Днес няма да умра\" (2010), и романа \"Семейство\". Последният й роман \"Гръцкият лекар\" (2016) е номиниран за Наградата за литература на ЕС. Българското издание е част от поредица, съфинансирана по програма \"Творческа Европа\". Романът е базиран на живота на реална личност - дядото на авторката. Тази лична история се разгръща на фона на изключително важни политически събития в Гърция и обхваща продължителен период от около 70 години - от 1874 до зимата на 1941 г. ", "date": "2019.11.08", "title": "Каролина Мерминга пристига за премиерата на \"Гръцкият лекар\" "}
{"url": "https://duma.bg/30-godini-prehod-30-godini-skandali-n203057", "text": "По това време Костов отказа на Русия въздушен коридор за дебаркиране на руски военен контингент в Прищина. Той не допусна и бежанци от конфликта в Косово да стъпят на българска територия. Българското правителство организира за тях специален лагер край македонското село Радуша. То не успя да направи реформите в икономиката прозрачно и с доверието на обществото. Мащабната и повсеместна приватизация породи съмнения и обвинения. Атаките към премиера и неговите министри за злоупотреби и корупция не бяха лишени от основания. През декември 1999 г., под засилен политически и обществен натиск, Костов подмени почти цялото правителство. Отстранените министри се разприказваха. След изваждането му от кабинета вътрешният министър Богомил Бонев обвини Костов за незаконна продажба на ВЕЦ-овете. След атаката премиерът спря тяхната приватизация. На 9 юни 2000 г. Бонев съобщи за измама и на г-жа Енгибарова-Шмит. Като обезщетение за имоти на нея бяха издадени компенсаторни записи на стойност 70 млн. марки, като оценката на имотите й бе надвишена 250 пъти. Премиерът отстрани покойния Александър Божков, който беше главен преговарящ от българска страна с ЕС, като виновник за тази сделка, защото при нейното осъществяване той беше министър на промишлеността. Приватизацията на авиокомпания \"Балкан\" бе сделка, която стана синоним на корупцията на кабинета Костов. 75% от акциите на националния въздушен превозвач, който имаше право да носи националното знаме, бяха продадени на израелския бизнесмен Гад Зееви за 150 000 долара. Купувачът трябваше да покрие дълговете на авиокомпанията и да инвестира 100 млн. долара. Нищо подобно не се случи. Тя просто бе източена. Бяха разпродадени самолети и скъпи слотове по основни европейски летища. Същата бе съдбата и на великолепни имоти в централните части на основните европейски столици. Обслужваните линии бяха съкратени наполовина. Въпреки, че държавата остана с 25% от акциите, тя нямаше представител в органите на управление. На практика тази приватизация ликвидира предприятието. През април 1998 г. правителствената зала на летище София бе огласена от фанфари. Привърженици на СДС посрещнаха подобаващо вицепремиера Евгений Бакърджиев от Москва, където той бе подписал \"исторически договор\" за доставка на руски природен газ. Бакърджиев говореше тогава за изгоден за България договор, опозицията - обратното. Според представителя на Световната банка у нас Рей Томкинс договорът е ужасен. Само от транзитната такса се очакваше страната да изгуби около 200 млн. долара. Спорен бе и въпросът за позицията на правителството за АЕЦ \"Белене\". През януари 2001 г. вицепремиерът Петър Жотев подготви доклад, в който се препоръчва строежът на централата да бъде размразен, но до това така и не се стигна заради натиска на тогавашните зелени талибани. Скандали предизвикаха още редица сделки - продажбата на \"Кремиковци\" за 1 долар (АПСК все още води дела за неустойки по договора); продажбата на \"Нефтохим\" на нищожна цена и обвързването му с обработката само на руски нефт; сагата около приватизацията на рафинерията \"Плама\"; продажбата на БТК на цена няколко пъти под реалната. През юни 2000 г. Бонев отново атакува Костов с разкрития около приватизацията на \"Булбанк\" и му поиска оставката. В скандалите най-често бе замесван кръгът около Костов, известен като кръга \"Олимп\". Той получи името си от едноименния ресторант на Славчо Христов на столичната улица \"Черковна\", където премиерът обичаше да обядва. Скандално бе поведението на правителството и при задържането в Либия на българските медицински сестри, обвинени в умишлено заразяване на либийски деца със СПИН. Фразата на Костов \"Ами ако са виновни?!\", бездействието и пасивността на външното министерство в началния период бяха повод за сериозни критики. Оказа се, че само България не е успяла да изтегли застрашените си от арест специалисти, както това направи например Полша. През септември 2000 г. Костов бе атакуван масирано от опозицията във връзка с фондацията на съпругата му, \"Бъдеще за България\", получила дарение от руския милиардер Григорий Лучански, както и за това, че той финансира СДС през \"Мобилтел\" месечно с 1 млн. марки. Костов отрече тези обвинения на Бонев. В атаката се включи и Бакърджиев.  Скандалът с Фондация \"Демокрация\" пък започна с публикация на руския бизнесмен Майкъл Чорни в пресата. В нея изгоненият от България като заплаха за националната сигурност Чорни обвини Костов, че през 2001 г., малко преди парламентарните избори, го е изнудвал за пари. Десет дни преди изборите във фондацията постъпва дарение от 189 000 долара от офшорна фирма. Адвокатът на фирмата направи изявление тогава, че е извършил банковия превод по нареждане на Майкъл Чорни. От Фондацията твърдяха, че произходът на сумата е проверяван от Бюрото за финансово разузнаване и няма данни Чорни да е дарител. Така, въпреки атаките, правителството на Костов успя да завърши за първи път цял мандат, но на парламентарните избори СДС загуби от НДСВ и това бе начало на края на синята партия. Паметна ще остане снимката, показваща как Иван Костов и жена му слизат надолу по стълбите в НДК в нощта, когато СДС катастрофално загуби изборите от новия месия - Симеон Сакскобургготски. На 6 април 2001 г. в резиденция \"Врана\" Сакскобургготски, завърнал се от странство, направи обръщение към българския народ. В него бившият цар обяви създаването на Национално движение \"Симеон Втори\" (НДСВ), което ще донесе бърза и качествена промяна в стандарта на живот след 800 дни благодарение на българското трудолюбие. При изработването на устава се разбра, че движението няма да има управително тяло и цялото ръководство ще е в ръцете на Сакскобургготски. Още в самото начало на създаването се оформиха различни кръгове и групи, които се състезаваха за благоволението на \"царя\". Единият бе на юристите около Пламен Панайотов, а другия - на юпитата, доведени у нас от Спас Русев. НДСВ спечели парламентарните избори с 43% и вкара в парламента 120 депутати, които не бяха достатъчни за абсолютно мнозинство. \"Блансьорът\" ДПС отново предложи услугите си. Правителството на Симеон Сакскобургготски бе първото в годините на прехода, което наследи сравнително нормална икономическа обстановка, защото не трябваше да се занимава с последиците от някаква криза. Темповете на подобряване на стандарта на живот на българите обаче бяха далеч от очакванията на избирателите. Реалното нарастване на заплатите бе с под 2% на година, което бе твърде бавен темп в сравнение с обещаното. Намаляването на данъците бе компенсирано с нарастването на акцизите и бе далеч от обещаните 35% от БВП. Темпът на икономически растеж бе 4.4% годишно, което не даваше големи надежди за бързо постигане на високо качество на живот. Българите за пореден път бяха измамени, защото след 800-те дни тяхното положение не се промени. Основният проблем бе в огромното противоречие между темпа на развитие на страната и създадените от Сакскоругготски далеч по-високи очаквания. Вторият проблем бе в разочарованието от неизпълненото обещание за нов морал в политиката и в икономиката. Нямаше го.  Постоянните атаки към правителството, пораждани от подозрения за лобизъм и корупция, доведоха до серия от промени в състава на Министерския съвет. Най-драматична бе ситуацията в началото на февруари 2005 г. Оцелял след 6 неуспешни вота на недоверие, кабинетът бе разклатен от излизането на групата на \"Новото време\" от парламентарната група на НДСВ. Така правителството започна да зависи от малцинството. Между НДСВ и ДПС, от една страна, и \"Новото време\", от друга, бе сключен коалиционен договор за управление до края на мандата.", "date": "2019.11.08", "title": " 30 години преход - 30 години скандали"}
{"url": "https://duma.bg/shte-reshi-li-pendarovski-krizata-v-skopie-n203056", "text": "Когато гръцки вестник като \"Катимерини\" реши да пише, че \"сега е моментът Гърция да инициира нова дискусия за отваряне на присъединителни преговори със Северна Македония и Албания, което би издигнало авторитета на страната и да я върне в позицията на надежден европейски играч на Балканите\", няма как подобни коментари да не се причислят към амбициите \"Атина да стане локомотив на балканския влак към Европа\". Затова и Вашингтон обяви Гърция за свой стратегически, особено важен и ценен партньор в региона. \"Катимерини\" пише също, че Зоран Заев е \"заплашен от тежко поражение от националистите\", ако Европа не направела нещо, за да му помогне в последния момент. Нещо като \"спасителна линия за предстоящите извънредни избори\".  Ако \"Катимерини\" е прав в оценките, може би Атина ще се постарае в това отношение. Зоран Заев бе принуден да обяви решение за извънредни избори на 12 април (месец преди срещата на върха ЕС-Западни Балкани) след решението на Брюксел да отложи посочването на дата за започване на преговорен процес за членство на страната в ЕС. Еди Рама в Тирана няма такива намерения, независимо от протестите на опозицията. Той не прие поради болест и среща с гостуващия преди дни в албанската столица македонски президент Стево Пендаровски (дали защото не покани и Талал Джафери - председател на Собранието, на организирана от него среща с лидерите на основните партии за уточнения относно предстоящите избори?). Но  с гръцкия премиер Мицотакис и размени позиции по новата ситуация на Балканите след твърдата политика на френския президент Макрон относно разширяването на ЕС. Известно е, че Макрон настоява разширяването на съюза да започне след належащи реформи първо в самия ЕС.  Оказа се обаче, че договорките от Преспанското споразумение нямат гаранция за изпълнение, ако в Скопие задухат други ветрове. Вече има изказвания за \"отказ от Преспа\" от страна на водачите на опозиционната ВМРО-ДПМНЕ. А гражданите в Скопие споделят, даже не и под сурдинка, че \"они очите си вадат едни на други, а народо вуци го яли\", което не звучи много обнадеждаващо за политическия т.нар. елит. Вижда се и от пръв поглед, че негативните настроения към управляващите и персонално към премиера в Скопие растат, поне сред православните граждани, защото и новото име на държавата не се преглъща, и разкритията за корупционни скандали навяват спомени за дежавю, и липсата на промяна в социално-икономическия живот е повече от дразнещо, и съдебната система не се вижда да е реформирана, независимо от европейските препоръки и натиск. Мислещите жители на столицата са озадачени и от различното поведение на новия американски посланик, който, за разлика от предишния, нямал навик да посочва без мяра \"правата линия\" т.е. да насочва цели, решения и действия в посока, която без съмнение има общо с външни интереси. Сигурно защото членството в НАТО е в кърпа вързано, т.е. очаква се до края на годината.  В тази връзка хит сред жителите край Вардар е видео с участието на премиера, който с циничен жест заявява сред привърженици \"и що дека не бидна датумот, мисли дека тоа ке го донесе на власт, мало сутра\". Един вид Мицковски, лидер на опозиционната ВМРО-ДПМНЕ, ще дойде на власт на куково лято, което е коментар относно надеждите на опозицията да спечели обявените избори. Журналисти са категорични, че \"сам себе утепал\". Явно нервите и на получаващите масова подкрепа от целокупния Запад балкански лидери невинаги издържат на напрежение, когато конците се объркат. Но за всяко объркване има причини, макар че невинаги те са прозрачни за обществата. Озадачава и фактът, че някои западни медии изведнъж припомниха  когато принуди депутати от опозицията да подкрепят промените в конституцията, необходими за приемане на Преспанския договор с Гърция. Атина постигна своето, но в Скопие никак не бяха малко гласовете, които казваха, че промените са противоречиви, а Заев в стремеж да закрепи властта си чрез започване на преговори за НАТО и ЕС действаше с натиск и обещания за сваляне на обвинения в нерегламентирани деяния над опозиционни депутати, за да променят позиции и го подкрепят при гласуванията в Собранието. Западната подкрепа бе повсеместна, да не говорим за различните НПО-та, за които членството в НАТО и ЕС е манна небесна. Пред властта в Скопие се откри светло евроатлантическо бъдеще, дори се заговори за връчване на Нобелова награда на премиера заради проявена смелост при взимане на решения, които нямат масова подкрепа сред населението. На този фон се появиха информации за корупционни практики на високо ниво, наречени \"случая \"Рекет\". Публикация в италианското издание \"Ла Верита\" даде гласност на факти, които костваха професионалната кариера на специалния прокурор Катица Янева и дори я пратиха в следствен арест. Между другото бе замесено и името на премиера като информиран за посочените практики.  През последните дни едно ново интервю пред популярна ТВ-програма на д-р Ларис Гайзер, автор на публикацията в \"Ла Верита\", е сред особено обсъжданите теми сред гражданите на Северна Македония. Разбира се, че политическата ситуация там е чувствителна и напрегната, което не позволява на Гайзер да посочи източниците, предоставили му документите, върху които гради публикацията си. Твърди, че имал желание да помогне на страната за нейното европейско бъдеще. Но когато се казва, че \"вижда се мафиотски стил на управление на държавата\", че \"хората нямат свобода\", че \"управляващите не знаят що е държава и как тя трябва да функционира\", че \"има режим\", че \"Заев е оставен на власт като марионетка\" и че \"действа в името на лични интереси\", напрежението се покачва. Пита се  и кой е дал документите с уличаващи в корупция записи, които свалиха от власт Груевски. Дали случаят \"Рекет\" е повлиял на решението на ЕС да отложи датата за започване на преговорния процес за членство в ЕС? Чувства ли вина \"Ла Верита\", че е оповестила нелицеприятни за управляващите в Скопие информации? Вината според д-р Гайзер е на \"менажиращите мафията\", а президентът Макрон интелигентно и  дипломатично е показал, че \"криминална държава няма място в Брюксел\". Силни думи, получава се съмнение за игра, която се води от други чужди сили. Дали така ще се даде на опозицията гаранция за справедливо участие в прозрачни избори? Казва се, че \"това е сигнал за президента Пендаровски да покаже на света, че контролира системата\". Сигурно и неслучайно Пендаровски ще бъде в Париж на 12 ноември за среща с президента Макрон, който вече бе заявил, че ще посети Скопие и Тирана до края на ноември. Да, ролята на САЩ е известна, казва д-р Гайзер. \"Добре е за САЩ и промяната на конституцията, и новото име, защото това отвори път към НАТО, но Европа е нещо друго.\" Прав е, че   за съдбата на Балканите. Тя е европейска. Всъщност не всички в Европа смятат решението за \"отлагане на датата\" за гаф и \"историческа грешка\", защото отлагане с няколко месеца \"не е фатално\", заявява и д-р Гайзер. Идеи за \"привилегировано партньорство\" и \"свободен достъп до европейския пазар\" се лансират от Брюксел все по-често сред лидерите на Западните Балкани. Докато САЩ не крият, че стратегическата им цел в региона е \"изгонване на Москва\" и \"изолацията й\", заобиколена от бази на НАТО по границите.  За нас пък е важно, че в разговори с редови жители на Скопие не се забелязва признание за \"обща история\" или \"общи исторически герои\", което е просто сигнал, че на София й предстоят трудни решения относно \"най-близката ни страна\". По-различно е в малки градове като Охрид, Битоля или Щип, но там и без друго никога не е загасвал огънят на българщината. Въпреки репресиите и насилието след Втората световна война, както и масовото унищожаване на всичко, свързано с България. Необходими са и други стъпки, освен комисията от \"историчари\", но не е ясно дали нашето МВнР има стратегия в това отношение. Обществото ни е в неведение, а без масова подкрепа няма и резултат. Случващото се в Скопие, е доказателство в това отношение. Въпреки усилията на Запада да наложи своите интереси. В ущърб на интересите на православна Русия.", "date": "2019.11.08", "title": "Ще реши ли Пендаровски кризата в Скопие?"}
{"url": "https://duma.bg/madam-baterflay-s-mlada-yaponka-podgotvyat-v-blagoevgrad-n203052", "text": "Едно от най-любимите оперни заглавия на всички времена - \"Мадам Бътерфлай\" на Пучини, ще бъде представено на 9 ноември в изложбената зала в Благоевград. В главната роля ще дебютира Юми Мацуфуджи - млада японка с многообещаващи певчески данни. Маестро Иван Ангелов осигурява нейното присъствие и гарантира за качествата й. Георги Динев от Старозагорската опера поема ролята на американския морски офицер Пинкертон. Световноизвестният баритон Петър Данаилов ще изиграе консула Шарплес. Зад проекта застава Бойко Цветанов, известният наш тенор, който от четири години живее в България. Той бе поканен да оглави затихналата като институция камерна опера в Благоевград. За неин артистичен директор е привлечен режисьорът Петър Одаджиев, а за главен диригент - Христо Христов. Операта в Благоевград възкръсна неотдавна с великолепен концерт. Мацуфуджи, за която вече стана дума, Стоян Бончев, Мариана Пенчева и Петър Данаилов допаднаха много на публиката. Една гостенка от съседна Румъния вдигна градуса - Ирина Йордакеску от операта в Букурещ. \"С Ирина сме големи приятели, тя е дъщеря на румънския баритон Дан Йордакеску. Радвам се, че уважи нашия концерт и занапред отново ще я каня\", казва Бойко Цветанов. Той има намерението към операта да бъде основана академия, където младите артисти да могат да повишават майсторството си. Предвижда се операта в Благоевград да се настани в читалище \"Никола Вапцаров - 1866\", където тече усилен ремонт. Той ще обхване залата, сцената, фоайето. Планира се и фасадно обновяване. Целта е да бъде осигурена достъпна среда за хора в неравностойно положение.", "date": "2019.11.08", "title": "\"Мадам Бътерфлай\" с млада японка подготвят в Благоевград "}
{"url": "https://duma.bg/maya-novoselska-otiva-v-siti-mark-art-tsentar-s-edno-malko-radio-n203053", "text": "Отново на сцена в театралния афиш влиза \"Едно малко радио\", с представления днес, 8 ноември (напълно разпродадено), на 21 ноември и 21 декември. Сценарият е на Мая Новоселска, Теди Москов и Борислав Стоилов. Използвани са текстове на Федерико Фелини, Марчело Мастрояни, Юри Олеша, Андрей Платонов, Аксел Мунте, Артур Лундквист, Емил Чоран и Е. Л. Доктороу. Режисьор е Теди Москов, асистент режисьор Борислав Стоилов, визуална концепция Теди Москов (по Алберто Джакомети), костюми Свила Величкова, музикална картина Антони Дончев. След като не се игра няколко години, \"Едно малко радио\" се завръща на сцената. Този път в Сити марк арт център, бул. \"Янко Сакъзов\" 30. Спектакълът печели \"...трите най-големи награди за шеметната игра на Мая Новоселска - на Обществото на независимите театрални критици (ОНТК), \"Икар 2012\" за главна женска роля и \"Аскер 2012\" за главна женска роля. Макар че ролята й не е главна, защото Мая е съвсем сама на сцената, няма друга женска, нито поддържаща роля. Затова пък нарисуваните пред очите ни, с гениално вдъхновение, женски образи са няколко дузини..., посочва писателят Румен Леонидов. В чужбина тя спечели наградата на публиката на театралния фестивал \"Ел Понто\" в Любляна, Словения, и предизвика бури от аплодисменти в Талия театър в Хамбург.\"", "date": "2019.11.08", "title": " Мая Новоселска отива в Сити марк арт център с \"Едно малко радио\""}
{"url": "https://duma.bg/datata-n203055", "text": "ЕВРОПЕЙСКИ ДЕН ЗА ЗДРАВОСЛОВНО ХРАНЕНЕ И ГОТВЕНЕ. Отбелязва се от 2007 г. първоначално в 14 от страните членки на ЕС по инициатива на Европейската асоциация на професионалните готвачи и организацията \"Евроток\" с подкрепата на ЕК, за да се демонстрира на децата важността на балансираното хранене. ПРОФЕСИОНАЛЕН ПРАЗНИК НА БЪЛГАРСКАТА ПОЛИЦИЯ. За първи път се чества на 21 ноември 1924 г. (ст. стил св. Архангел Михаил). Традицията е прекъсната след 1943 г. По предложение на Националния полицейски синдикат през 1994 г. църковният празник Архангеловден е обявен за празник на полицията. Отбелязва се официално от 1999 г. ДЕН НА ЗАПАДНИТЕ ПОКРАЙНИНИ. Отбелязва се от 1922 г., но честването му е прекъснато през 50-те години. Възстановено е от ноември 1990 г. по инициатива на Съюза на българите от Западните покрайнини, Общонародното сдружение \"Мати Болгария\" и Българската демократическа партия. По силата на Ньойския мирен договор през ноември 1920 г. сръбски войски окупират части от Царибродско, Босилеградско, Кулско и Трънско. От България са откъснати 3 града, 120 села, 116 училища и 45 български църкви - общо 1606 кв. км, обозначени с новото историко-географско понятие Западни покрайнини. ПРАЗНИК НА СТОПАНСКА АКАДЕМИЯ \"ДИМИТЪР ЦЕНОВ\"-СВИЩОВ. На този ден през 1936 г. е открито Висшето търговско училище \"Д.А. Ценов\" на основание Закона за приемане дарението и завещанието на Д.А. Ценов. Димитър Апостолов Ценов (1852-1932) е крупен предприемач, търговец и акционер, който на 1 септември 1912 г. завещава на родния си град цялата си собственост за откриване и поддържане на търговското училище по подобие на германските висши търговски училища и специално на Ханделсхофшуле. На 8 ноември е рождената дата на дарителя. 1656 - РАЖДА СЕ ЕДМЪНД ХАЛЕЙ, АНГЛИЙСКИ АСТРОНОМ (УМИРА 1742 Г.). Описва пасатите и мусоните, установява връзката между атмосферното налягане и надморската височина. Предлага нов метод за точно изчисление на разстоянието между Земята и Слънцето. През 1682 г. изчислява орбитата на комета, наречена на негово име Халеева. 1941 - ЗАГИВА СЪБИ ДИМИТРОВ, ПОЛИТИК (Р. 1900 Г.). Депутат в 23-тото НС и председател на парламентарната група на Работническата партия (1931-1934). Секретар на ЦК на РП (1933). Представител на БКП на VII конгрес на Коминтерна в Москва (1935), избран за кандидат-член на Изпълкома. Участва в Испанската гражданска война като представител на БКП, отговарящ за интербригадистите ни (1936-1939). На 11 август 1941 г. заедно с група български политемигранти се завръща с подводница за организиране на антифашистка съпротива. На 8 ноември 1941 г., обграден от полиция и войска, се самоубива.", "date": "2019.11.08", "title": "Датата"}
{"url": "https://duma.bg/bezplatni-kashti-davat-v-sitsiliya-n203046", "text": "Малък град на италианския остров Сицилия предлага безплатни къщи в опит да бъдат привлечени нови жители, пише РИА \"Новости\". Управата на Камарата, който се намира на около 90 километра от столицата Палермо, иска да се бори с намаляващото население и тенденцията младите да напускат града. \"Нашият великолепен, старинен град се превръща в руини\", сподели кметът Винченцо Джамброне, който критикува хората, че изоставят домовете си и те бавно се рушат. За евентуалните нови жители са заделени около 10 каменни къщи, но скоро на разположение ще има поне 100, казват от кметството. Приоритет ще се дава на млади семейства с деца, като освен безплатен дом те ще получат и 1000 евро като подарък. За да им бъде даден имот, новодошлите ще трябва да оставят в кметството 5000 евро гаранция и да реновират къщата. След завършването на ремонта управата на Камарата ще върне сумата от депозита. В момента в градчето живеят около 6000 души, но населението му непрекъснато намалява.", "date": "2019.11.08", "title": "Безплатни къщи дават в Сицилия"}
{"url": "https://duma.bg/asove-byagat-ot-dunav-n203041", "text": "Водещите футболисти на Дунав ще избягат заради безпаричието, което задушава футболния клуб последните месеци. Всеки ще може да напусне по вина на тима, защото играчите имат да получават по две заплати и по две премии. Звездата на закъсалия Дунав Ахмед Ахмедов вече преговаря с Левски. Нападателят има 6 гола в 14 мача този сезон и треньорът на \"сините\" Петър Хубчев иска да го вземе. Интерес към 24-годишния бургазлия има още от няколко елитни клуба, но изглежда, \"сините\" са успели да убедят нападателя да го вземат. Ахмедов ще излезе без пари на столичани. Играчите на Людмил Киров излязоха вчера за тренировка въпреки, че се бяха заканили да я бойкотират. Изпълнителният директор Огнян Цветанов разкри в същото време, че са намерили пари за пътуването до София и гостуването на Царско село в понеделник. Имаше възможност Дунав да не стигне до столицата за този мач. По всяка вероятност в Русе ще доиграят полусезона, но ако зимата останат само юноши, няма да продължат участие в efbet Лигата. В паузата на първенството ръководството на Дунав ще опита да намери нов спонсор. Ще се търси съдействие и от новоизбрания кмет на Русе Пенчо Милков. \"Общината е давала по 270 000 лв. годишно на Дунав и мога да гарантирам, че отборът ще продължи да получава тази сума. Ще проверя след встъпване в длъжност дали сумата може да бъде и увеличена\", каза Милков, цитиран от русенския сайт dunavmost.com. Досега бюджетът на Дунав беше 2 млн. лв.", "date": "2019.11.08", "title": "Асове бягат от Дунав"}
{"url": "https://duma.bg/bolest-na-parkinson-nakade-n203099", "text": "\"В България пациентите с болестта на Паркинсон са между 12 000 и 15 000. Напоследък идват все повече болни със закъсняла диагноза, от порядъка на 4-5 години. Това е характерно и в Европа, където 30% от пациентите се диагностицират с 2 до 3 години закъснение. У нас е малко повече\", коментира акад. проф.  Иван Миланов, председател на Българското дружество по неврология (БДН), изпълнителен директор на УМБАЛНП \"Св. Наум\" Първите симптоми на заболяването са неспецифични. Характерно е треперенето, несръчност на едната ръка също е сред първоначалните симптоми. Впоследствие тя спира да се движи при ходене, уточни акад. проф. Миланов. \"Депресията, особено когато се появява внезапно на 55-60-годишна възраст, трябва да се проучи по-внимателно, защото често е сред първите симптоми на болестта на Паркинсон\", каза акад. проф. Лъчезар Трайков от Клиниката по нервни болести на УМБАЛ \"Александровска\", зам.-председател на БДН. Той обърна внимание и на друг характерен ранен симптом - нощните кошмари и бурните резки движения насън, които при много пациенти се появяват преди двигателните оплаквания при паркинсон. Кампанията „Върни си контрола над Паркинсона“ е насочена предимно към пациентите, които от години са на терапия, но чувстват, че тя все по-малко им помага. За пациентите е много важно да бъдат диагностицирани в прехода към късните фази на болестта, за да запазят качеството си на живот. Късната болест на Паркинсон е настъпила, когато пациентът все по-често се нуждае от минимум 5 дози леводопа дневно,  периодът без симптоми е само 2 часа дневно и търпи поне 1 час обезпокоителна дискинезия дневно.  Паркинсоновата болест е прогресивно неврологично заболяване, което засяга над 6 млн. души в света. Тя е на второ място по честота сред невродегенеративните заболявания в глобален мащаб след болестта на Алцхаймер. Заболяването засяга главно мъже и жени над 50 г., но все повече застрашава и по-млади хора. Специалистите са единодушни и за факта, че паркинсон се \"подмладява\" и застига хора в активна възраст. По-често боледува бялата раса, като болестта засяга 1.5 пъти повече мъжете. Средно 10 години от началото на заболяването се навлиза в напредналата форма на страданието, а в последния стадий - след още 3-4 години. Причините за Паркинсоновата болест са все още неизвестни.   Лекарствата облекчават симптомите на заболяването, но при приблизително 10% от страдащите болестта прогресира до такъв момент, в който контролирането на моторните симптоми чрез прилагане на конвенционални терапии става много трудно или дори невъзможно. България разполага с всички съвременни методи в терапията и в късните фази на болестта, които се плащат изцяло от Здравната каса. Хората с установена болест на Паркинсон ще имат възможност за безплатни прегледи при водещи невролози до края на ноември. Кампанията ще се проведе в определени лечебни заведения в София, Пловдив, Варна, Бургас, Плевен, Русе и Стара Загора.", "date": "2019.11.08", "title": "Болест на Паркинсон. Накъде?"}
{"url": "https://duma.bg/botev-pd-nyama-da-stroi-stadiona-n203042", "text": "Ботев Пд не възнамерява да рестартира строежа на ст. \"Христо Ботев\". Шефът на клуба Георги Самуилов е обявил на среща с фенове, че заради дълговете на клуба строителството през настоящата концесия е невъзможно. Самуилов е предложил вариант със смесено дружество между нова фирма и общината, която да участва със земята под стадиона. Новата фирма ще трябва да преотстъпи пожизнено правата над стадиона на клуба. Самуилов е заявил, че някои действия на феновете внасят напрежение. Те се организират в неделя за мача с Левски да се съберат пред арената и да протестират. Официално строителните дейности бяха възобновени на 28 август, като втората първа копка направи премиерът Борисов. Първата е от 2013 г. от тогавашния шеф на Ботев Цветан Василев. Сега \"канарите\" се бяха заканили да завършат строежа през март 2021 г.", "date": "2019.11.08", "title": "Ботев Пд няма да строи стадиона"}
{"url": "https://duma.bg/tsivilizatsionniyat-ni-izbor-se-okaza-natsionalna-katastrofa-n203058", "text": "30-годишнината на 10 ноември освети отчайващата истина, че \"цивилизационният ни избор\" след тази дата е колкото трета национална катастрофа, толкова и заплаха, която историята стовари върху нацията ни. Това е национална катастрофа заради демографския ни крах - историческият земетръс, замазан с безобидната дума \"преход\", ни е стопил с близо 2 млн. души. Такъв демографски погром не е имало дори след всичките ни войни от миналия век, две от които сами признахме за катастрофи. \"Цивилизационният ни избор\" обаче е и национална заплаха заради демографските прогнози. Не само защото преди време ООН предрече, че България никога повече няма да има население от над 7 милиона, докато през 1989 г. почти бяхме стигнали 9 милиона. А защото ни вещаят още едно стопяване до малко над 5 млн. в средата на века, а към края му страната ни ще остане с население между 3,5 и 2,8 милиона население. Не е ясно дали българският род ще понесе три демографски погрома с по 2 милиона за около един век. Съвсем реална е заплахата ние, българите, да станем малцинство. Тази година една трета от първокласничетата не са етнически българи. Вече се случва половината от годишно новородените деца също да не са българчета. дори към отпадане до трета етническа група - пред нас ще са циганите и турците. Сега родените етнически българи ще са обречени да бъдат малцинство и ще трябва да се интегрират в собствената си страна, при това към мнозинство със съвсем друг ген и ценности. България окончателно ще се обезбългари и дали изобщо ще има държава с такова име? Като цяло \"цивилизационният избор\" води нацията ни до свободно падане към дъното на историята, където лежат вкаменелости на други племена, етноси, държави и цивилизации. Това неизбежно ще се случи, ако продължаваме да нехаем за надвисналата ни заплаха.  Как обаче се стигна дотук? В своя публикация известният икономист проф. Иван Ангелов бе предложил табличка с две колонки за износа на страната ни през 1988 и 2015 г. по официални данни. В първата колонка присъстват 836 000 експортирани електромотори, над 46 000 електронни калкулатори, 44 000 електрокари, над 33 000 мотокари, над 131 електротелфери, над 105 000 елекромери, 630 000 телефонни апарати, 121 000 радиотелефони, плюс 3278 струга, 1717 трактора, над 12 млн. лагери, над 319 000 тона азотни торове и над 73 000 тона цигари. Тази износна листа не е пълна, но дори и тя дава основание на обективно мислещите икономисти да определят страната ни през 1988 г. като средно развита европейска държава.  А какво става с колонката за 2015 година. Ами тя е празна по всяко едно от посочените изделия от първата колонка - нулев износ или поне няма данни за експорт. Изключение правят само цигарите, от които сме изнесли над 16 000 тона, но това е над четири път по-малко от 1988 г. Ясно е защо втората колонка е празна - износ няма, защото няма производство. Всъщност ето от тази празна колонка зейва пропастта, в която е паднала държавата ни. А колонката се оказва празна заради разрушителната приватизация и тоталното раздържавяване през 90-те години.  В интервю за роден всекидневник Иван Пушкаров, министър на икономиката в първото некомунистическо правителство на Димитър Попов и впоследствие на СДС, разкри, че е предлагал големите икономически субекти с мощности, които по думите му са \"характерни за страни като Франция и Германия\", да бъдат продадени на големи западни концерни или пък да се направят смесени предприятия с тях. Но самите субекти да продължат работа и работещите в тях да не останат на улицата. Този модел бе приложен при севлиевския завод за санитарен фаянс, който бе коопериран с \"Американ стандарт\". Пушкаров имал проект за 10-ина такива големи предприятия, включително за \"Балканкар\". Само че проектът му удря на камък заради лобистите, които се оказват привърженици на разграбването на държавните активи, т.е. на криминалната приватизация. Пушкаров изброява и лобисти - \"Подкрепа\" и СДС с неговата парламентарна група, подготвила грабителския приватизационен закон, а като личности това са Константин Тренчев, Асен Мичковски, Валентин Карабашев, Иван Костов. Всъщност и Филип Димитров, и Александър Йорданов, и Петър Стоянов, и цялата тогавашната върхушка на СДС също са подкрепяли погромаджийската приватизация. При управлението на Костов \"беше най-голямото разграбване на държавата. Даже е по-точно да се каже раздаване на активите на страната\", безпощаден е Пушкаров. По думите му 70-80% от предприятията бяха нарязани на скрап и изнесени в Гърция и Турция. Това е фатална грешка на СДС предопределила бъдещето на България в следващите 50 години, перифразирам бившия министър.  Вече 30 от тези 50 години изминаха и фаталността на грешката се стоварва върху българския гръб. Сега от празната колонка за 2015 г. ни се зъбят и демографският погром, и третата национална катастрофа, и надвисналата национална заплаха. Така че три десетилетия след 10 ноември е логично да посочим с пръст тези лица не просто като вредители, а като носители на демографската и националната катастрофа.  Но не само заради техни. Проф. Ангелов представи табличка и за селскостопанския ни износ. От съпоставките просто ти идва да сриташ \"цивилизационния избор\". Ако през 1988 г. сме изнесли над 139 000 тона пресни плодове, през 2015-а показателят е само 26 000 тона (пет пъти по-малко). При гроздето данните са 36 000 тона към - поемете дълбоко дъх - едва един тон. При ябълките съотношението е 41 000 тона към няма и 4 тона. Същата е картинката с пресните зеленчуци, стерилните зеленчукови консерви, яйцата. От тези немощни показатели за 2015 г. също ни се е стоварила и демографската, и националната катастрофа. Българският род чезне и заради \"народния президент\" Желю Желев с неговата \"земя в реални граници\", която ни хвърли в катастрофа в реални граници. Заради някогашните земеделци, които бяха заслепени от \"връщането на земята\". Заради СДС с неговия закон за ликвидирането на АПК-а, заради ликвидационните съвети по места и \"ордите\" на Тренчев, обикалящи страната да надзирават как се руши бъдещето й. И пак се налага да цитирам Пушкаров: \"Другата фатална политическа грешка на СДС беше законът за връщането на земята. Пълното обезлюдяване на селата се дължи именно на този идиотски закон, който не свърши никаква работа, но ликвидира две трети от България\". Неговите идеи, а и на други трезви личности в обществото за преформатирането на АПК-а, но не и за ликвидирането им, не са били приети както от Желю Желев, така и от СДС. Е, как да не наречеш това котило Съюз на Дебилизираните Сили, който тази година гьонсуратски натика в Европарламента екземпляр, гласувал навремето за приватизацията и връщането на земята - сиреч за националната катастрофа.  В крайна сметка 10 ноември доведе до паразитно приватизираните държавни активи, попаднали в ръцете на невежеството, което бе решило да живее сладко, вместо да развива икономика и да съхрани, а защо не и да увеличи работните места. Така през тези 30 години стотици хиляди българи бяха принудени да емигрират. Според оценките броят им варира от 1,5- до 2 млн. души. Така изтече както интелектът на нацията, така и биологичният й потенциал, защото от страната бягат главно млади хора. Те свързват бъдещето си с други страни. Това е първият канал, по който през 90-те години потече националната катастрофа, отначало само като поток, но сега вече като придошла река, преливаща бреговете. Включително заради неолибералната политика на ГЕРБ, тежката социална несправедливост, безхаберието и егоизма на управляващите, престъпността, корупцията и други значими обществени недъзи. Те също гонят младите от страната ни.   Днес тя е 15,3 промила. Някои експерти са изчислили, че след 2000 година смъртността у нас е станала по-висока от периода 1934-1990 г. А през същата 1988 г., когато износната ни листа е била на средноразвита европейска държава, смъртността е била 11,9 промила. Само слабоумник може да твърди, че няма връзка между по-ниската смъртност и по-силната износна листа. По наши и чужди данни България е с най-ниска продължителност на живота в ЕС, но и с най-висока преждевременна обща, детска, майчинска и сърдечносъдова смъртност; с най-висок дял на сърдечносъдови, онкологични и други лечими болести. България е също между страните от ЕС с най-голям дял на хората, които поради безпаричие не търсят здравна помощ и не си купуват лекарства (20-25%), а също между страните с най-високи доплащания от пациентите (40-45%). Цели региони останаха без общински болници и здравни пунктове поради пазарното, а всъщност позорното ни здравеопазване. А поради приватизирането на здравните услуги няма нито лекар, нито аптека в радиус от 50-100 км в редица региони. Ако върнем лентата назад, ще видим, че високата смъртност се дължи на масовото обедняване (поразило през годините от 20% до над 40% от населението), тя пък - на \"цивилизационния ни избор\" след 10 ноември, чиято икономическа сърцевина бе приватизацията, довела ни след 30 години до демографска крах.  Ниската раждаемост е третият канал, по който тече националната катастрофа. Колко ли българки са се отказали да раждат повече деца, оставайки без работа или с ниски доходи заради нарязаните на скрап приватизирани предприятия и несигурността как ще си изхранват и отглеждат децата! Ако през 1988 г. раждаемостта у нас е била 13,0 промила, при развилнелия се у нас дивашки капитализъм тя се е сринала до 9,2 през 2015 г. А през 2017 г. у нас са родени едва 57 175 бебета, което е антирекорд от 1945 г.  По официални данни броят на жените у нас през 2001 г. е бил малко над 4 млн., а през 2015 г. той е спаднал до 3,6 млн. Статистиците очакват през 2020 г. този брой да спадне с около 100 000, а през 2070 г. броят на женското население у нас да падне до 2,5 млн. Да, съвременната българка не е като тази отпреди век. Нейният приоритет е първо стабилната работа (и кариера), а после детето (или децата). Знам го по 35-годишната си дъщеря. Но нито пазарната икономика, нито неолиберализмът, нито изобщо \"цивилизационният ни избор\" след 10 ноември дават социалната стабилност на съвременната българка, за да ражда повече. По принцип \"свободният пазар\" не се интересува от такива неща, но поне българската държава би трябвало да го прави. Ала не го прави заради идеологическа закостенялост, социална отчужденост и институционален непукизъм. Така се е превърнала в носител на националната заплаха. И така формулата на националната катастрофа е слабоумна приватизация с пладнешко разграбване на държавните активи + масово обедняване + висока смъртност + ниска раждаемост + масова миграция. И нито демокрацията, нито членството в ЕС или НАТО,  нито ежедневната пропаганда на \"цивилизационния ни избор\" могат да разклатят тази формула - толкова непоклатима е станала тя. И толкова \"яко\" са работили за нея властващите десни. С какви ли очи ще обясняват на нацията \"историческите си заслуги\"? За разлика от предишните два пъти, сега националният крах настъпва в мирно време, заплахата не е военна. Абсурдното е, че мирният му характер го прави не по-малко, а дори по-опасен, защото демобилизира, разводнява осмислянето на случващото се и притъпява волята за съпротива.", "date": "2019.11.08", "title": "\"Цивилизационният ни избор\"   се оказа национална катастрофа"}
{"url": "https://duma.bg/kosmicheskite-izsledvaniya-v-balgariya-stanaha-na-50-godini-n203102", "text": "Всеки българин знае имената на нашите космонавти Георги Иванов и Александър Александров, но малцина се сещат, че престижът на България като 18-а космическа държава в света и 6-а със свой космонавт навремето не се роди от нищото. Роди се с усилията на българските учени, с научните програми за полетите на двама космонавти и на множество върхови космически проекти, след като са участвали в изследването на Космоса от анализа и ловенето през 1959 г. на първите сигнали на първия изкуствен спътник на Земята. Изминаха точно 50 години от създаването на 1 ноември 1969 г. в БАН на Научна група по физика на Космоса, през годините прераснала в централна лаборатория и институт. Тази дата се приема за начало на космическите изследвания в България и на българските научни школи в областта на физиката на Космоса, дистанционните изследвания на Земята и планетите и аерокосмическите технологии. Акад. Кирил Серафимов, акад. Димитър Мишев, проф. Митко Гогошев и още много видни наши учени са първопроходците и творците на това достойно дело.  Научни програми и апаратури за полетите на двама космонавти (1979 и 1988 г). Два спътника с българска апаратура - \"България 1300\" (1981 г.). Участие в междупланетната станция \"Фобос\" (1988 г.), при която българската видеосистема успя да направи единствената снимка на Фобос, спътника на Марс, обиколила света върху корицата на сп. \"Нейчър\". 150 разработени в България и работили на орбита космически апаратури, сред които уникалните за времето си космически видеосистеми \"Спектър 15\" и особено видеосистемата \"Спектър\" с 256 канала, създадена в Централната лаборатория по слънчево-земни въздействия в БАН без аналог в тогавашното космическо приборостроене, когато американските аналози са имали разделителна способност само 150 канала. Третата страна в света след Русия и САЩ, произвела космически храни, и първата, създала космическа оранжерия, в която на орбита бе отгледана пшеница. Първият учен от бившите социалистически страни и десетият в света (акад. Димитър Мишев), удостоен през 2001 г. с наградата на Международната академия по астронавтика \"за съществени и дълготрайни приноси в развитието на космическите науки\". Това е само бегъл поглед към върховите постижения, с които българските учени извисиха престижа на България пред света. И всичко това се е случило през десетилетията на социализма, заклеймен днес като престъпен и изгонен с постиженията си дори от учебниците. Безобразно е, но на сегашните млади поколения българи е отнето правото да знаят, че страната ни има с какво да се гордее и невинаги е била известна по земята само с корупция, с купени избори, с най-ускореното изтичане на мозъци и с най-голямата бедност в Европа! А факт е, че днес в ученическите конкурси на фондация \"Еврика\" за Космоса, година след година, участват много деца от цяла България и показват и резултати, и интерес към изследванията на Вселената. Унизяването на българската наука не е от вчера, то продължава вече години. Ще спомена само, че в средата на първото десетилетие на този век, когато се възхищавахме от чуждия \"милениум\", а у нас изследователите бяха докарани до просешка тояга, дори Националният фонд за научни изследвания отказа да финансира проекти в перспективно направление като космическите изследвания - не били приоритет за България! Какво от това, че именно космическите изследвания раждат най-модерните технологии във всички области на съвременното ни битие. В България включително. От названието на Централната лаборатория по слънчево-земни въздействия пък - в която се родиха знаменитите български космически видеосистеми и дозиметри и която при реформите стана част от Института за космически изследвания и технологии, от 2012 г. отпадна името на създателя й - акад. Димитър Мишев. Така отминава световната слава! Тези неща ни напомниха завчера в БАН - основания преди 150 години научен храм на България. Половинвековният юбилей от началото на космическите изследвания у нас бе отбелязан с тържествено събрание и атрактивна изложба. Непоказвани снимки от Космоса, направени от първия ни космонавт Георги Иванов; образци на българска космическа апаратура; космически храни и макет на първата в света космическа оранжерия; скафандърът на втория ни космонавт Александър Александров са част от експонатите в изложбата. Тя ще бъде отворена за посетители в сградата на БАН до 12 ноември. В института са подели инициатива да продават по 50 лв. снимките, направени от Георги Иванов - но само срещу ангажимент от купувачите да ги подарят на някое училище! Нашите учени продължават да пишат съвременната история на българските космически изследвания и технологии. България наистина ражда таланти, но май, че не ги заслужава. И със сигурност оставя на света да ги цени повече от нея.   Нямаше да има полет, ако нямаше научна програма за него, създадена от нашите учени. Космическият полет е само върхът на една пирамида, в нейната основа стоят всички учени и специалисти, които създават и програмите, и приборите, и системите за изследванията. В програмата на нашия полет с Рукавишников влизаха 27 експеримента, проектите и апаратурите за които бяха разработени в България - като \"Спектър 15\", \"Дъга\", технологични експерименти, създадени у нас и приети от конструкторското бюро в Съветския съюз и от хората, които строят ракетите и корабите. След полета руснаците дадоха цели два спътника на България, които бяха наситени изцяло с българска апаратура, създадена от нашите учени, професори и академици - акад. Кирил Серафимов, акад. Димитър Мишев, Митко Гогошев, те бяха ръководители на научните програми. Дори само това доказва високото равнище на българската наука, което беше оценено от партньорите ни в програмата \"Интеркосмос\". Нито ден през тези години не са спрели да летят апаратите, създадени от нашия екип с проф. Йорданка Семкова. В момента най-актуален е дозиметърът \"Люлин МО\", който е в орбита около Марс вече почти две години, дава чудесни данни, всеки ден се получават. Той измерва дозата радиация около Марс. Лети на 400 км в кръгова орбита около планетата, направи почти година и половина на тази т.нар. научна орбита на спътника. Проектът е международен, преди всичко на руския \"Роскосмос\" и на Европейската космическа агенция, които се кооперираха, за да го осъществят. Предстои второ издание на тази мисия, догодина трябва да бъде изведен нов спътник, който да занесе един подобен наш прибор - \"Люлин ML\". Той ще бъде на платформа, която ще се спусне на повърхността на Марс. И това ще е първият български прибор, който ще кацне на друга планета. \"Люлин ML\" ще участва в международна мисия до Марс, като ще кацне на повърхността на планетата, изстрелване август 2020 г. \"Люлин АФ\" ще мери дозите радиация в човекоподобен фантом \"Матрьошка\" (Русия), изстрелване 2022 г. \"Lulin-Ten-Kоh-2\" ще участва в съвместен проект с Япония, Холандия и САЩ, изстрелване 2022 г. \"Lulin AR\" ще полети на аржентинско-бразилски спътник с участие и на Италия през 2022 г. \"РЗД-Б3\" ще бъде изстрелян на руския биологичен спътник \"Бион-М\" 2 през 2022 г. *** В процес на разработване в момента в сътрудничество с Русия е комплекс \"Люлин МКС-2\", състоящ се от 5 блока, ще бъде доставен на Международната космическа станция.  \"Люлин Л\" е предназначен за спътник около Луната, ще бъде изведен през 2024 г. \"Люлин Ф 1\" ще участва в мисията \"Фобос Грунт\", от която се очаква да донесе почва от спътника на Марс Фобос, изстрелване през 2027 г. С лабораторията \"Лоренс\" в Бъркли - САЩ, се обсъжда участието на апаратура тип \"Люлин\", ще бъде изстреляна през 2024 г. В процес на договаряне са още три проекта с Русия и един със САЩ.", "date": "2019.11.08", "title": "Космическите изследвания в България станаха на 50 години"}
{"url": "https://duma.bg/mozhe-da-tarsite-severno-siyanie-i-bez-pari-v-kesh-n203101", "text": "Има места, които те омагьосват. Ако никога не сте ходили в Исландия, трябва да го направите. Задължително е, особено ако обичате различното, впечатляващото и вдъхновяващо. Исландия е едновременно бяла и много зелена. Пълна с прекрасни, шумни и пълноводни водопади, но и с черни, каменни \"пустини\", превръщащи в тишина всеки звук... Естествено, първото, за което човек си мечтае, кацайки в Исландия, е да види северното сияние. Ако сте късметлии, имате шанс да го видите поне веднъж, макар да има хора, изкарали цял месец на север, без да хванат зелено-синьо-лилавите небесни светлини. Най-удобното нещо, което са измислили по-умни от нас хора, е специално приложение, което ви показва какъв е шансът да видите сиянието на вашата географска ширина. И в колко часа то ще е най-силно. Оттам насетне просто трябва да дебнете среднощното небе в тъмна доба... Светлините на големите градове \"скриват\" сиянието. Затова най-големият ви шанс е да го видите, докато си почивате в къщичка на крайбрежието или на хижа в планината. За любителите, които не са предвидили обиколка на страната - ключово място е фарът край столицата Рейкявик. Посред нощ, около 3 вечерта, \"крайбрежната\", недалеч от града, е по-пренаселена от столичен мол в почивен ден. Вярно, в студените нощи всички са се сврели в колите си и чакат прословутото сияние, за да изскочат с победоносен вик в мига, в който то започне да се спуска от небосклона. При такива ситуации включените фарове и светкавици от фотоапарати могат да ви изпросят скандал или дори разправа с някой турист... Но има ли сияние, всички са доволни и миролюбиви. Исландия е популярна с местната порода коне. Малките кончета, нещо като голямо пони с яки копита и дълга козина, могат да бъдат видени навсякъде. Ако пътувате с кола, може да зърнете цели стада край пътя. На много места разчитат на електронен пастир, зареждан със соларна енергия, има и \"старомодни\" огради, които дават шанс на любопитните туристи дори да погалят тези сладки животинки. Исландските коне са доста гальовни и наистина те карат да се влюбиш в тях. Няма как да ги сбъркате - на острова е забранено да се внасят други породи, така ги пазят от болести. Веднъж напуснал острова, исландският кон няма право да се върне, отново по същата причина. Единственият начин да се сдобиете със северното \"пони\" е на картинка, на снимка, или като илюстрация върху някой сувенир. И в никакъв случай не го наричайте пони пред местните! Вносът на коне е забранен преди повече от 1000 години - през 982 година, затова и породата е изключително чиста. Част от животновъдите все още използват Исландския кон за наблюдение и пазене на овцете в планините през летния сезон. И да, в Исландия има адски много овце - дългокосмести и сякаш без стопани или поне така изглежда, докато шофираш по пътищата... Но според статистиката овцете са в пъти повече от населението. Като говорим за пътища - най-лесно за придвижване е да сте с кола. Няма никакъв проблем с паркирането, дори и край прекалено комерсиалните и известни дестинации като \"Синята лагуна\". Автомобил под наем може да си вземете още от летището. Като ви предупредят да внимавате с вратите - приемете го сериозно. Вятърът понякога е толкова ужасяващ, че най-честата щета по колите е хлътване на задната врата, причинено от откат на предната след порив на вятъра и небрежен пътник... Вятърът, особено на север, е способен дори да ви откърти вратата! В Исландия почти никога не ви трябват пари в кеш. Исландската крона буквално отваря местния свят, но... Всичко и навсякъде се решава с дебитни или кредитни карти. Ако си вземеш кола под наем, получаваш специална карта, зареждаш я и после... после може да изгубиш сметка колко точно си изхарчил за гориво. В определени бензиностанции с талончето получаваш и безплатно кафе, а зареждането... Меко казано, не е за индианци. Понеже островът не е прекалено пренаселен, има шанс колонките за гориво да стърчат самотни в полето. Без обслужващ персонал. Има само един циферблат, в който вкарваш дебитна карта, или евентуално пари. За препоръчване е преди това да сте опитали в населено място, първия път винаги има нужда от напътствия.  Съвет - вземете си високо проходима кола. През зимата нямате шанс да видите голяма част от забележителностите - просто пътищата до основните действащи вулкани и прекрасни водопади буквално са затворени заради придошли води, снега и ледовете поне до март, че и след това. Иначе, като дойде пролетта, може да направите пълно кръгче в малката държава. Седмица не стига само за периферията, имайте го предвид! Пътищата са тесни, но спокойни за движение. \"Големият път\", обрамчващ острова, понякога ви оставя с усещането, че по него минават само туристи, понякога. А двулентовата магистрала може да е плашеща - караш си през планини от сняг и изведнъж... морето ти е до гумите, или гумите са ти до морето. Няма как в една страничка да се разкаже всичко. За вулканите, действащи и изгаснали, за гейзерите и изворите, за естествените минерални басейни, зашеметяващите водопади и (изчезващите) ледници, ще ви разкажа следващ път. Дотогава само ще ви загатна, че в Исландия все още вярват в елфи, а викингите дебнат из снеговете...", "date": "2019.11.08", "title": "Може да търсите северно сияние и без пари в кеш"}
{"url": "https://duma.bg/vredite-ot-nedostatachniya-vitamin-d-n203100", "text": "Тялото ни използва витамин Д, за да абсорбира минерали като калций и фосфор, което прави зъбите и костите ни здрави. Това е мастноразтворимо съединение, съставено от витамин Д1, Д2 и Д3. Но слънчевият витамин поддържа мускулите, нервите и имунната система. Ниските нива на витамин Д са предпоставка за проява на редица болести, сред които псориазис, хипертония, бъбречна недостатъчност, артрит, непоносимост към глутен, туберкулоза, болест на Алцхаймер, болест на Паркинсон, деменция, депресия и пр. Основният източник на витамин Д е слънчевата светлина, но не са за пренебрегване и консумацията на яйца, тлъста риба, мляко и зърнени храни. Все пак напоследък все по-чести са случаите, в които се установява, че хората не получават достатъчно витамин Д. Замърсяването на въздуха може да намали слънчевото въздействие, което води също до ниски нива на витамин Д. Преди човек да си направи изследване за нивата на витамин Д в тялото, може да види някои признаци на недостига му. Например раните, особено от изгаряния, не зарастват толкова бързо при хора с ниски нива на витамин.  също е знак за недостатъчен прием на витамин Д. Болестта на чупливите кости засяга 1/3 от жените на 60-70 г. и 2/3 от жените над 80 г. Недостатъчното количество витамин Д затруднява тялото да използва пълноценно минералите, от които се нуждае, за да поддържа костите силни. Хората, които имат болка и слабост в мускулите и костите, често нямат достатъчно витамин Д. Особено при възрастните хора слабите мускули могат да повишат шансовете им да паднат и да счупят кост.  Често майчината кърма не съдържа достатъчно витамин Д, освен, ако майката не приема добавка. Затова рахитът се случва най-често при кърмени деца. Според експерти кърмачетата се нуждаят от допълнителни 400 единици витамин Д на ден. В зряла възраст недостигът на витамин Д може да доведе до т.нар. омекотяване на костите - остеомалация - костно заболяване, при което има нарушения в минерализацията на костната тъкан и костите губят своята устойчивост. Напоследък има доказателства, че нивата на витамин Д може да окажат влияние върху диабета (тип 1 и 2), високото кръвно налягане, множествена склероза и някои видове рак.  Човешкото тяло се нуждае от мазнини, за да използва витамин Д. Възпалителната болест на червата (IBD) и други състояния, които засягат червата (като целиакия и муковисцидоза) затрудняват усвояването на тази мазнина. Това може да означава, че човек се нуждае от повече витамин Д. Хората със стомашен байпас (вид операция, която премахва част от стомаха или червата или и двете), може по-трудно да усвояват някои хранителни вещества, включително витамин В12, мед, цинк, калций и витамин Д.  са по-склонни да бъдат с по-ниски нива на слънчевия витамин. В тези случаи допълнителните мазнини под кожата може да променят начина, по който витаминът влиза в кръвта, обясняват в медицинския сайт webmd.com.   Нещата може да имат и друга страна - при предозиране на витамин Д човек проявява умора и раздразнителност, главоболие, неясен говор, високи нива на калций в кръвта (хиперкалциемия). Затова е най-добре да се направи изследване, а лекар да помогне за избора на лечение.", "date": "2019.11.08", "title": "Вредите от недостатъчния витамин Д"}
{"url": "https://duma.bg/bezplatni-pregledi-n203098", "text": "Безплатни прегледи за хернии във ВМА ще се провеждат на 11 и 12 ноември 2019 г. от 14 до 16 ч. в Клиниката по ендоскопска, ендокринна хирургия и колопроктология, намираща се на VI етаж на болницата. Пациентите ще се преглеждат само след предварително записване, което може да бъде направено на телефон: 02/ 92 25 910, от 9 до 14 ч. От 1 до 30 ноември след 13.30 ч. в Клиниката по урология на на УМБАЛ \"Свети Георги\" в Пловдив ще се провеждат организира безплатни профилактични прегледи на мъже за ранно откриване и лечение на заболяванията на простатната жлеза и тестисите.   Клиниката се намира на IX етаж в Хирургичния блок на бул. \"Пещерско шосе\",66 - База 2, на УМБАЛ \"Св. Георги\". Безплатни за профилактика на рака на простатата, включващи консултация със специалист уролог се провеждат в УМБАЛ \"Софиямед\" всяка сряда до края на ноември. Безплатни прегледи за ревматологични заболявания се провеждат всеки понеделник на  ноември в МБАЛ \"Св. София\".", "date": "2019.11.08", "title": " Безплатни прегледи"}
{"url": "https://duma.bg/otnovo-sme-v-primkata-na-dvoynoto-vreme-n203103", "text": "Преди десетина дни българите отново се оказахме в примката на двойното време. И отново местихме стрелките на часовниците си с един час назад, връщайки се към астрономическото време. У нас така и не се проведоха дебати за смяната на времето, независимо че още преди година Европейската комисия (ЕК) даде възможност на страните членки сами да решават този проблем. Преговорите за прекратяване на сезонната смяна на часовото време са в застой в Съвета на ЕС. Засега ЕК не може да посочи срок за приемането на решение. Предвижда се, ако държавите от ЕС постигнат напредък в преговорите, да прехвърлят въпроса към новия Европейски парламент, който по принцип е съгласен с първоначалното предложение на комисарите смяната на часовника да спре. Едва когато това решение е взето, ще се пристъпи към очертаването на новите часови зони, защото някои страни членки ще предпочетат да запазят \"завинаги\" астрономическото часово време, докато други ще изберат \"лятното\". До дебатите в Брюксел се стигна, след като граждански инициативи изразиха загриженост по повод практиката часовниците да се превъртат с час напред и назад през март и октомври. Около 70 евродепутати обявиха, че готвят резолюция за отмяна на лятното време. По време на дебатите в ЕП в Страсбург те съобщиха, че 73% от германците не искат да преместват стрелките два пъти годишно. Индрек Таранд от групата на \"Зелените\" дори призова Европа да спре играта с часовниците, защото това означава движение срещу природата. Според различни проучвания няма категорично заключение за това дали смяната на времето е по-добре да бъде отменена, но всички признават някои негативни ефекти върху здравето. Изборът на отделните държави бе определен с допитвания, които показаха, че българите биха предпочели постоянно \"лятно\" часово време. Ако жителите на други страни предпочетат \"зимно\", часовата разлика между България и тях би се увеличила от един час, както е сега, на два часа. Двойното време е въведено у нас на 1 април 1979 г., а 21 години по-късно правителството промени остарелите постановления на МС. Смяната на часовете е система, въведена за спестяване на разходи за осветление чрез увеличаване на използването на дневна светлина. При нея официално прилаганото време се измества обикновено с 1 час по-напред от астрономическото време, като остава така за пролетните и летните месеци. С това се цели подсигуряване на по-добро съвпадане на часовете от светлата част на денонощието и активните часове за работа. Директивата на ЕК за въвеждане на лятно часово време е от 2000 г. за смяна на времето са новозеландският учен Джордж Върнън Хъдсън и британският строител Уилям Уилет. През 1895 г. Хъдсън представя доклад пред Философското дружество в Уелингтън. В него той предлага стрелките на часовника да се местят с 2 часа през октомври и да се връщат с толкова през март, но идеята никога не бива реализирана. 10 години по-късно независимо от Хъдсън британецът Уилет предлага часовниците да се местят с 20 минути напред всяка от четирите недели на април и да се връщат назад със същите минути всяка от четирите недели на септември или 8 пъти за година. Уилет представя през 1909 година законопроект за пестене на дневната светлина в британския парламент, но той така и не става закон. Въпреки че модерното лятно часово време се използва само от около 100 години, е известно, че древните цивилизации също имали подобни практики. Римските водни часовници например са използвали различни скали за различните месеци на годината, координирайки графиците си със Слънцето. Идеята за смяна на времето се появява в Британската империя още в края на XIX век. Мнозина са чували, че тя се е породила от желанието на определени държави да се спестява електроенергия. Всъщност историята е малко по-различна. Въвеждането на лятно часово време е възникнало спонтанно и без някаква предварителна сериозна подготовка за това. Идеята хрумва на Бенджамин Франклин, един от бащите на Декларацията за независимост на САЩ. През 1784 г. той пише писмо до редактор на вестника \"Парижки журнал\" и предлага на французите да стават и да си лягат по-рано. Идеята му се реализира от германското правителство по време на Първата световна война в периода 30 април - 1 октомври 1916 г. Великобритания е втората държава, която в началото въвежда лятно часово време от 21 май до 1 октомври 1916 г., а по-късно и Франция се включва в системата. В същото време в Лондон млад англичанин, страдащ от безсъние, направил почти същото откритие. Той се запитал какво може да се направи, за да се спести от восъка. Така се родила идеята за смяната на стелките. През 70-те и 80-те години на миналия век се появява и твърдението, че корекцията на времето спестява много електроенергия, както и други ресурси. В последните десетилетия много държави се отказват от използването на лятното часово време. Сред тях са Казахстан, Киргизстан, Ирак, Пакистан, Бангладеш и Грузия, Армения, Русия, Египет и Азербайджан. Преди две години Литва заяви, че ще поиска от ЕС да отмени закона за смяна на часовото време, защото за повечето хора е неприятно два пъти в годината да трябва да местят стрелките на часовниците си. Поляците също не искат да въртят стрелките на часовника. По-рано и Финландия призова ЕС да се откаже от лятното часово време. От българската страна няма официална позиция. Досега у нас не е правена оценка на въздействието от смяната на времето. Началото на подобна дискусия трябва да тръгне от областите, върху които има отражение местенето на стрелките. Това са транспорт, енергетика, здравеопазване, социални отношения, селско стопанство, туризъм, околна среда, икономика и финанси. на времето са сърдечно болните, но дори при хората, които не страдат от хипертония, не е изключено да се появят проблеми с кръвното налягане. Местенето на стрелките може да е причина да не сте достатъчно съсредоточени на работното място или да сте прекалено раздразнителни заради настройването на организма към новия ритъм. През нощта организмът ни произвежда хормона мелатонин, наричан хормон на дълголетието. Пикът за това е около 2-3 ч. през нощта. Смяната на времето влияе негативно върху производството му, а това рефлектира върху целия организъм. Имунитетът намалява. Стресът се повишава сериозно. Има данни, които сочат, че инфарктите и инсултите се увеличават с почти 50%. След тази смяна хората страдат от недоспиване, умора, разконцентрираност, раздразнителност, отпадналост, чувство за дезориентация. Трудовите злополуки са много повече от обичайното. Психичните разстройства се изострят. По-чувствителни към смяната на времето са децата, по-възрастните и хората с хронични заболявания. Повечето от нас обаче се пригаждат към промените в рамките на един месец. По данни на Световната здравна организация смяната с лятното часово време предизвиква безсъние при 40-45% от населението на Европа, включително и България. Двойното време принуждава влакове да останат за един час на някоя гара, за да влязат в разписание. Данните на електроразпределителните дружества сочат, че икономията, която идва от лятното часово време, е минимална.  В дните след превъртането на часовниците повикванията към Спешна помощ нарастват с 12%, самоубийствата - с 66%, а инфарктите - със 75%. Като почти 3/4 от работещите са по-непродуктивни заради недоспиване, твърдят експерти. Дали и кога ще се измъкнем от хватката на двойното време, ще покаже самото време. И... добрата воля на политиците, разбира се.", "date": "2019.11.08", "title": "  Отново сме в примката на двойното време "}
{"url": "https://duma.bg/zakleshteniyat-kray-niagarskiya-vodopad-101-godishen-korab-se-osvobodi-ot-kapana-n203043", "text": "Кораб, заклещен от 101 години край Ниагара, се освободи от капана. През последните десетилетия плавателният съд се превърна в също толкова голяма атракция, колкото и самият водопад. Много хора са идвали до Ниагара, за да чуят историята на двамата спасени моряци, чийто кораб се забива в един от бреговете на бързея през 1918 г. Малко повече от век останките от съда не бяха помръдвали от мястото си допреди една седмица. След силна буря, която удари североизточната част на Щатите миналия четвъртък, корабът се освободи от здравата хватка на водопада, в която бе стоял над сто години.", "date": "2019.11.08", "title": " Заклещеният край Ниагарския водопад 101-годишен кораб се освободи от капана"}
{"url": "https://duma.bg/bayern-yuve-i-pszh-na-18-final-n203044", "text": "Байерн, Ювентус и ПСЖ са първите 1/8-финалисти в Шампионската лига. Трите гранда стигнаха елиминациите предсрочно след победи и в IV кръг на групите. Въпреки кризата и смяната на треньора Нико Ковач с Ханзи Флик баварците биха Олимпиакос с 2:0 у дома и продължават с пълен актив. Пред 63 646 души точни бяха головата машина Роберт Левандовски (69) и току-що влезлият Иван Перишич (89). Преди срещата в Мюнхен стана ясно, че баварците са в напреднали преговори с френската легенда Арсен Венгер. В другия мач от група А Тотнъм тресна Цървена звезда с 4:0 с бившия вратар на Лудогорец Милан Борян насред Белград. Кристиано Роналдо и Ювентус стигнаха 1/8-финал след късен успех на Локомотив в Москва с 2:1. В герой се превърна бразилецът Дъглас Коща, вкарал в 93-ата мин. Не мина и без скандал с португалеца, който беше сменен от Маурицио Сари, а на излизане от терена се скара с треньора си, недоволен, че напуска играта. \"Роналдо има проблем с коляното и се безпокоях да не се самоконтузи и затова реших, че най-доброто за него е да го сменя\", каза Сари. Той буквално шокира всички, защото този сезон CR7 още не беше сменяван. В другата среща от групата Байер излъга Атлетико М с 2:1 в Леверкузен и така временно отложи класирането на мадридчани. ПСЖ продължава да доминира и би Брюж с 1:0 във Франция благодарение на Мауро Икарди (22). Втори на 5 т. от него е Реал. В Мадрид рекордьорът по европейски клубни титли (13) се разправи с  Галатасарай (6:0). На \"Бернабеу\" блесна новата бразилска перла на \"Белия балет\" - Родриго Силва де Гоеш, който заби хеттрик. Със своите 18 г., 9 месеца и 28 дни той е вторият най-млад голмайстор на \"Кралския клуб\" в турнира след Раул Гонсалес Бланко на 18 г. и 113 дни. Освен това бразилският тийнейджър вкара най-бързия дубъл в историята на ШЛ - за 6,14 мин. Родриго вече има 6 гола в 8 срещи за клуба във всички турнири.", "date": "2019.11.08", "title": "Байерн, Юве и ПСЖ на 1/8-финал"}
{"url": "https://duma.bg/kak-ni-pomaga-misalta-za-dobrite-stari-vremena-n203087", "text": "В новата си книга \"Изкуството да създаваме спомени\" (изд. \"Хермес\", превод Стоянка Карачанова) Майк Викинг разглежда хубавите спомени като част от щастието. Като се позовава на глобални проучвания, научни експерименти и лични преживявания, той разкрива как се формират те и ни съветва как сами да създаваме незабравими моменти. За да поддържаме хубавите си спомени живи, трябва да ангажираме сетивата си, да използваме силата на първите неща и да осъзнаваме чувствата и емоциите си. Разбира се, препоръчително е да запечатаме моментите на щастие на снимка. Или просто да си ги припомняме, като разказваме с носталгия истории за добрите стари времена. Хубавите спомени са неразривна част от психичното здраве и цялостното ни усещане за щастие. Те ни дават сила в трудни моменти, напомнят ни кои сме в действителност и ни изпълват с надежда за бъдещето. Затова нека поемем по алеята на спомените заедно с Майк Викинг и да започнем да планираме специални моменти, които да се превърнат в прекрасни спомени.", "date": "2019.11.08", "title": "   Как ни помага мисълта за добрите стари времена"}
{"url": "https://duma.bg/11-prikazki-na-narodite-ot-zapadna-afrika-n203089", "text": "Сборник с 11 приказки на народите от Западна Африка е новото заглавие на издателство \"Ерове\" и книга първа от серията \"Ер малки\" - \"Из мрежите на Анансе\". В част от тях главен герой е трикстерът Анансе, хитър и забавен, а понякога дори и лишен от морални задръжки, той не се бои да ползва измами, за да постига целите си. Освен ролята на божествения пакостник в митологията на западноафриканските народи паякът Анансе заема и тази на умел разказвач, който плете историите си толкова добре, колкото и паяжините си - от продукт на оралните традиции, той се превръща в техен покровител. Заповядайте в мрежите му! Книжката е подходяща за малки и пораснали деца, посочва издателят Тодор Станчев, който е и редактор на сборника. Изданието е реализирано с финансовата подкрепа на програмата \"Помощ за книгата\" на Министерството на културата за 2019 г. Преводът е на Диляна Георгиева - читател, любослов, преводач и редактор, минала през почти всички етапи на книгоиздаването. Движат я любопитството и способността да се учудва. Във всяка нова книга открива нещо да я развълнува, нещо да я умисли и нещо да я поучи. Това е втори неин превод от английски език за издателството след документалната \"Змията и Дъгата\", като освен с превода, тук тя е отговорна и за творческото преразказване на приказките. Художественото оформление е дело на Виктория Видевска - млада художничка илюстраторка от Пловдив с уклон към приказното и племенното, какъвто е и профилът на \"Ерове\". Това е втората книга с нейни авторски илюстрации. Първата е новото издание на \"Снежната кралица\" за друго издателство, като творбите й за там взимат участие в Биеналето на българската илюстрация 2018 и в COW Illustration Biennale 2018 в Украйна.", "date": "2019.11.08", "title": "11 приказки на народите от Западна Африка"}
{"url": "https://duma.bg/d-r-valeri-gelev-za-sartseto-tryabva-da-se-raboti-sas-sartse-n203104", "text": "- По принцип сърцето боли и то сериозно и всеки дискомфорт в сърцето е сериозен симптом, който не трябва да се неглижира, защото може да е проява на остро състояние. А при много от тези остри състояния, особено при инфаркт, изключително важно е да се реагира навреме. Навременната намеса е важна, за да не загине мускулът на сърцето, а мускулът означава живот. Една от най-честите причини за смърт е сърдечната недостатъчност, инфарктът. Ако инфарктът не е третиран навреме, може да доведе до сърдечна недостатъчност и до значително увеличение на вероятността за смъртност при тези пациенти. В момента навсякъде в страната имаме възможност при инфаркт да лекуваме пациента така, както е необходимо - а именно да се дилатира засегнатият съд и да се възстанови кръвотокът, което намалява увреждането на миокарда (мускула на сърцето) и дава значително по-добра прогноза при болните. Чакане с часове, понякога и с дни от само себе си да премине болката, не е добра алтернатива, защото тогава губим време, през което миокардът загива безвъзвратно, и в този късен етап не можем да бъдем достатъчно полезни. От началото на симптоматиката до шестия час сме най-ефективни, тогава можем най-добре да помогнем и най-ефективно да спасим сърцето, след което нашата ефективност спада значително. - Този термин не го използваме в кардиологията професионално. Сърцето може да бъде разбито емоционално. Болно сърце или сърце със сърдечна недостатъчност създава ред проблеми на приносителя. Сърдечната недостатъчност може да има най-различни генези. Основната е исхемичната болест на сърцето, но така или иначе тя е сериозен проблем, с който не можем да се справим еднозначно, т.е. това е заболяване, което за съжаление прогресира. Това, което се опитваме да постигнем, е да забавим хода му, но не можем генерално да се справим с проблема. - Грижите за сърцето трябва да започнат преди да ни заболи, не трябва да чакаме да получим симптомите, които вече са израз на сериозно увреждане. Тези грижи се изразяват в промяна в начина на живот и като цяло във водене на начин на живот, с който се щади здравето на сърцето. Важни са хранителният режим, физическата активност, контролът на рисковите фактори, лекуването и контролирането на артериалното налягане и диабета. Особено внимание трябва да се обръща на високия холестерол или дислипидемиите, които трябва да се третират навреме и да се контролират постоянно. Много важно е и избягването на вредни навици като тютюнопушенето. - Профилактиката сама по себе си има различни форми, но в крайна сметка всички ние трябва да започнем сами да се грижим за сърцето си, бидейки наясно с всички последици, ако не го правим. Въпросът е дали знаем как да полагаме грижи за сърцето си, правим ли го и дали настояваме нашите близки също да го правят. Добре е профилактиката да бъде държавна политика с различни измерения, но така или иначе всяко действие в тази посока трябва да започне от нас самите. И на първо място трябва да бъдем информирани - медиите тук може да са много полезни и на нас, и на пациентите, за да запознаем хората със здравословния за сърцето начин на живот и с рисковете. Този стил и начин на живот трябва да се превърне в нещо общоприето, а не нещо ексцентрично и различно, т.е. да стане норма. - За съжаление сме водещи, да. Все още не можем да пречупим този темп на растеж, на заболеваемост и смъртност, особено при млади мъже. В развитите страни като че ли има задържане и пречупване на сърдечносъдовата смъртност, към което трябва да се стремим и ние. - Това са въпроси, за които засега нямаме ясен отговор. Процедурата сама по себе си е доста иновативна и ни помага много, защото калцият в коронарните съдове специално, а и навсякъде по съдовете, е част от развитието на атеросклерозата и понякога натрупването на много калций се явява сериозен проблем във връзка с третирането на тези болни. Калцият пречи стентовете, и въобще самите процедури, да завършат с оптимален резултат, което от своя страна е свързано с неблагоприятен изход. Един от проблемите е, че той създава възможност за по-висока честота на остри усложнения в поставения стент като тромбоза, непосредствено след процедурата, както и за по-неблагоприятни късни резултати. Доказано е, че натрупаният калций често е свързан с по-неблагоприятен изход за пациентите. Ние имаме различни начини да се справим с този проблем, като използването на балони с високо налягане, които да дилатират тези калциеви плаки и да ги разкъсат, за да може да се отвори добре съдът. Устройства, които премахват калция, като го изпиват, грубо казано. Всъщност тази нова методика се явява като допълнение към целия арсенал, който имаме за справяне с калция в съдовете на сърцето. - Тази процедура създава условия да постигнем оптимален резултат, а оптималният резултат е свързан с по-добрата прогноза и с по-добрите далечни резултати при болните. Двамата пациенти, които преминаха процедурата и се възстановяват, са одобрени за безкръвна смяна на аортна клапа (TAVI), но при тях са установени стеснения на артериите на сърцето, които налагат да се третират съдовете, преди да се постави стент. Пациентите са високорискови с по няколко засегнати съда и придружаващи заболявания. Този метод се прилага от началото на годината в Европа и САЩ и е обещаваща алтернатива.    - Не бих казал, че е глезеното дете. Просто инвазивната кардиология е скъпа специалност, но това я прави и изключително ефективна. Има създадена добра мрежа от катетеризационни центрове, благодарение на която над 90%, бих казал 95% от инфарктите се лекуват по начин, който е доказано най-добър в света. Резултатът е, че значително се намали смъртността от инфаркти, което е голямо постижение. Освен това навременното и адекватно лекуване на болните доведе до намаляване на сърдечна недостатъчност след остър миокарден инфаркт и инвалидизирането на тези пациенти. Истинският ефект все още не може да бъде определен, но със сигурност сме намалили значително броя на инвалидизираните, които не могат да се върнат към нормален начин на живот. Безспорен факт е, че ако ресурсно бъдем осигурени повече, ще дадем по-добри възможности за по-оптимално лечение на болните. - По принцип има страх и страхът е съвсем естествен от предстояща процедура, но се засилва излишно, понякога и от леко истеричната среда, която се създава около инвазивната кардиология. Това, откровено казано, не е добре.  Когато в Европа и в България започна инициативата \"Stent for Life\", а именно \"Стент за живот\" - въвеждане и създаване на организация и мрежа от катетеризационни лаборатории, която да посреща болните с остър миокарден инфаркт, за които доказано стентът е най-доброто лечение - необходима беше и информационна кампания, която да е адресирана както за лекарите, така и за пациентите. Това е европейска инициатива и ние бяхме една от страните, които се присъединиха към нея. В повечето държави медиите се обединиха в популяризирането й - известни артисти безплатно създаваха клипове, за да се информира обществеността за значението на болката и останалата симптоматика и важността на навременната реакция. Бяха отправени много атрактивни послания, които да достигнат до по-широк кръг пациенти. При нас тогава някои вестници излязоха със заглавията: \"Ако лекарят ви каже, че имате инфаркт, не му вярвайте.\"  Нещо подобно се случи сега с шума около Пазарджик и \"колегата\" с хилядите левове печалба. Напоследък с колегите забелязваме, че болни отказват високоефективно и животоспасяващо лечение под въздействие на такива медийни публикации. Смятам, че когато наистина има нещо, което е нередно, то трябва да бъде доказано и показано ясно и безапелационно. За жалост сега с този шум се опорочава, компрометира се една методика, която всъщност е доказано полезна за здравето на хората и спасява животи. - За сърцето трябва да се работи от сърце, това е най-важното. Това е, което съм научил аз. - Въпрос на усещане. Не смятам, че има за какво да се шуми. Просто с колегите ми си вършим работата, както трябва. А иначе факт е, че не ми е в стила да съм шумен. - Аз не съм. - Това са неща, които генерално трябва да се разрешат. Не е естествено да искаме нещо, което е невъзможно, но със сигурност има много неща, които могат да се направят в две посоки. Първо, когато е възможно - да се увеличи ресурсът в здравеопазването - не говоря само за кардиологията. И втората посока е да се оптимизира използването на този ресурс, което наистина мисля, че е задължение на здравното министерство и на здравната каса. Сигурен съм, че всички съсловни организации, включително и нашата, биха застанали зад едни разумни решения. Но така или иначе много често въпросът се адресира към нас, без ние да сме виновни. Защо има толкова много катетеризационни кабинети, например? Нито ние разрешаваме откриването на нови звена, нито ние сключване договорите им с НЗОК. Има институции, които трябва да се погрижат и да преценят необходимостта и целесъобразността им. Все пак, както вече отбелязах, макар и на цената на известен по-голям брой катетеризационни звена ние постигнахме нещо, което е наистина важно - болните с остър коронарен синдром да имат навременен достъп до модерно лечение. - Да, надявам се. С общи усилия.", "date": "2019.11.08", "title": "Д-р Валери Гелев: За сърцето трябва да се работи със сърце"}
{"url": "https://duma.bg/izvestno-i-neizvestno-za-zhivota-na-nitsshe-n203088", "text": "Фридрих Ницше е един от най-големите мислители на XIX век - философ, литератор, изкуствовед, музикант, чиито идеи повлияват дълбоко европейската и световната култура до наши дни, като в същото време са обект на полемики, спекулации и противоположни интерпретации. Ницше е една от най-загадъчните фигури във философията. Неговите концепции за свръхчовека, волята за власт и робския морал променят фундаментално разбирането за човешката същност.  Като се опира на документи, проучвания, писма, както и на трудовете на Ницше, британската писателка и историчка Сю Прюдо обрисува света на един блестящ, ексцентричен и дълбоко смутен човек, хвърляйки светлина върху събитията и хората, формирали живота и работата му. От християнското му възпитание, засенчено от мистериозната смърт на баща му, през учителската кариера, отношенията му с видните интелектуалци на неговото време, самотното философстване по високите планини до драматичния му психически срив. В книгата \"Аз съм динамит. Животът на Ницше\" (изд. \"Ера\", превод Марин Загорчев) Прюдо успява с малко щрихи ярко да пресъздаде интелектуалната, културната и политическата атмосфера в Европа от втората половина на ХIХ в. Сю Прюдо е родена през 1946 г. в Лондон, Великобритания. Автор е на редица биографични книги, за които е отличена с множество престижни награди. Забележителната й творба \"Аз съм динамит. Животът на Ницше\" е носител на една от най-авторитетните британски литературни статуетки.", "date": "2019.11.08", "title": " Известно и неизвестно за живота на Ницше"}
{"url": "https://duma.bg/lavitsa-n203086", "text": "\"ИРЛАНДЕЦЪТ\" от Чарлз Бранд издава \"Сиела\" в превод на Богдан Русев. Това е личната, документална и шокираща изповед на Франк \"Ирландеца\" Шийран - ветеран от Втората световна война, мошеник и поръчков убиец, работил с някои от ключовите фигури на XX век, който споделя пред следователя Чарлз Бранд своя страховит мемоар. Разгърнат в няколко десетилетия, сюжетът проследява изкачването на Шийран в криминалната йерархия, връзките му с политическия и с профсъюзния елит, а също и сензационните детайли около редица мистерии и неразрешени случаи, останали години наред в сянката на конспирациите и хипотезите. Докато ни води из тайните коридори на беззаконието, Шийран рисува злокобния портрет на цяла епоха в американската история. \"ИЛОНА ИДВА С ДЪЖДА\" от Алваро Мутис издава \"Прозорец\" в превод на Свидна Михайлова. Сборникът съдържа три новели: \"Снегът на адмирала\" - дневник на Макрол от пътешествието му по въображаемата река Ксурандо насред тропическата джунгла; \"Илона идва с дъжда\", в която героят попада принудително \"на сушата\" в Панама и управлява необичаен публичен дом заедно с една от най-важните жени в живота си - Илона, която загива в трагичен инцидент; и \"Un bel morir\" - разказ за сблъсъка му с гражданската война в Колумбийските Анди. Всяка от историите насища сетивата с усещания от топлите земи, с аромат на кафе и дъх на тропически растения. \"ГОСПОДАРЯТ ДЖИМ\" от Джоузеф Конрад издава \"My Book\" в превод на Христо Кънев. Джим е британски моряк, ненавършил 24, с буйна фантазия и приключенски дух. Озовава се на кораба \"Патна\" като първи помощник. Докато превозват мюсюлмани поклонници към Мека, след злополука трюмовете се пълнят с вода и плавателният съд започва да потъва. Джим заедно с капитана и част от екипажа изоставят \"Патна\". Пасажерите са спасени от френски кораб, но действията на бегълците са осъдителни и публично оповестени. Заради предателството на другарите си, които впоследствие го изоставят, Джим трябва да се изправи сам пред съда. След делото бяга на отдалечен остров, за да намери мир... \"ГОЛЯМА КНИГА НА ДУХОВЕТЕ\" от Том Егеланд издава \"Персей\" в превод на Ралица Тачева и с цветните илюстрации на Мариус Ренберг. Всеки от нас изпитва странно влечение към страшните истории, които пробуждат трепет в затихналите ни от уплаха сърца. Разказите за най-митичните ужасяващи същества са допълнени от богата енциклопедия на свръхестествените сили, от която ще научим много за прочути чудовища, древни демони и митични създания. Книгите на Том Егеланд са неизменно в класациите за бестселъри и са преведени на повече от 25 езика. У нас е популярен с романите си \"Заветът на Нострадамус\", \"Евангелието на Луцифер\", \"Ефектът на Лазар\", \"Тринадесетият апостол\" и др.", "date": "2019.11.08", "title": "Лавица"}
{"url": "https://duma.bg/sofiyskata-premiera-na-kotka-v-stenata-e-sred-balgarskite-aktsenti-na-kinomaniya-n203090", "text": "\"Киномания\" ще покаже българския филм \"Котка в стената\" на режисьорките Мина Милева и Весела Казакова. Награждаван и номиниран многократно на едни от най-престижните кинофестивали, филмът ще има своята софийска премиера в рамките на \"Киномания\". Прожекцията ще бъде на 27 ноември от 20.30 ч. в кино \"Люмиер Лидл\". През октомври \"Котка в стената\" грабна престижната Награда на ФИПРЕССИ (Международната асоциация на кинокритиците) във Варшава. Филмът заслужено беше отличен и с Награда за дебют на фестивала \"Златна роза 2019\" във Варна, а преди това бе в конкурсните програми на фестивалите в Локарно и Сараево. \"Скрийн интернешънъл\" постави филма на челно място от всички филми от световните летни фестивали, а немското списание \"Максимум синема\" го класира на четвърто място в своята селекция от 11-те най-добри филма от Локарно тази година.  Сюжетът разказва за българско семейство във Великобритания, което влиза в остър конфликт с живеещите на социални помощи свои съседи заради изоставена котка. Докато спорът се разгаря, зрителите виждат непозната, разяждана от противоречия Великобритания. Семейната комедийна драма умело съчетава политическата тема за Брекзит с емигрантския живот на българите в Лондон. В ролите ще видим Ирина Атанасова (Ирина), Ангел Генов (Владимир), Орлин Асенов (Жожо), Гилда Уо (Деби), Чинуи Ей Нуоколо(Риана), Джон-джо Инкпен (Джак), Кадиша Гий Камара (Фийби). След успешната световна премиера, която се състоя по време на един от най-старите и реномирани кинофестивали в Локарно, Швейцария, \"Котка в стената\" предизвика редица отзиви в международната преса. \"Един навременен имигрантски поглед върху положението във Великобритания - история, която заслужава да бъде разказана... Особено впечатляваща е автентичността на образите от работническите класи - нещо, което британското кино понякога се затруднява да предаде сполучливо\", споделя Уенди Айд от \"Скрийн интернешънъл\", Великобритания.  \"Котка в стената\" е продукция на АКТИВИСТ 38/ICI ET LA PRODS./GLASSHEAD. Филмът е копродукция между България, Великобритания и Франция с подкрепата на подпрограма МЕДИА на Творческа Европа, Rеgion Ile de France в партньорство със CNC, Българската национална телевизия, АРТЕ телевизия и Пост републик - Германия.", "date": "2019.11.08", "title": "Софийската премиера на \"Котка в стената\" е сред българските акценти на \"Киномания\""}
{"url": "https://duma.bg/veneta-stoilova-istinskata-lyubov-i-neynata-energiya-svarzvat-horata-n203097", "text": "- Имах прекрасни моменти с момичетата от групата - пътувахме, пеехме, участвахме в много музикални събития, запознавахме се с интересни хора и се забавлявахме. Работихме с изключително добри композитори като Валери Костов, Стамен Янев и Момчил Костов, благодарение на които имах възможността да бъда част от много стойностни произведения. Любимите ми от тях са \"Вали\", \"Всичко отначало\", \"Мраморна жена\". Онова време остави в мен незабравими спомени... Макар и да прекратихме съвместната си работа, с момичетата поддържаме контакт. Направихме си общ чат, в който си пишем, а когато имаме възможност, успяваме и да се видим. Най-често контактувам с Гани, с която правим съвместни участия и дори замисляме общ проект. - Наградата за нас беше голямо постижение и не очаквахме да я получим, тъй като участието на група в конкурса не беше част от регламента. Съответно бяхме прецедент и се опасявахме, че няма да бъдем оценени. Но за наше щастие получихме III място и Награда на публиката. За един млад изпълнител отличията са много важни - те са част от неговото доказване като артист, а и пътят, който извървява до постигането им, му носи ценен опит, който впоследствие го оформя като професионалист. Конкурсите са школовка не само на музикалните умения, но и сериозна тренировка на психиката и поведението на сцена. - Всичко в заобикалящата ни среда трепти, при което възникват звукови вълни, стигащи до нас. Всеки звук има своя честота, която влияе позитивно или негативно на човешкия организъм. Например високото ниво на шум над 130 децибела причинява физическа болка, а инфразвукът с висок интензитет може да доведе дори до смърт. От друга страна, ултразвукът се използва в медицината например за унищожаване на бактерии и вируси, а музикалните тонове на класическата музика имат успокояващ ефект и забавят сърдечния ритъм. Общо взето, всичко около нас ни влияе, затова и в психотерапията съществуват методи като музикотерапия, арттерапия, цветотерапия, които все повече се използват в съвременните практики. Колкото до музиката като терапия, съществуват много произведения, които лекуват различни настроения и състояния на духа - това са класическата, фолклорната, напевите от мантри, инструментали за концентрация, релаксиране, подобряване на психическия и физическия тонус.  - Когато чух демото на песента, в представите ми се появи картина на пътуване през необятния космос и усещане, че всички ние сме малки частици от едно цяло и си взаимодействаме с всичко наоколо дори и без да го осъзнаваме. Тогава се сетих за ситуация от моя живот, в която любимият ми човек беше далече от мен, и всеки път, когато чувствах силно липсата му, той ми звънеше и усещах присъствието му. Същото се случваше и с него. Реших, че тази история ще бъде текст на песен, чрез който да разкажа как истинската любов и нейната чиста енергия свързват хората, като карат душите и сетивата им да общуват; да приемат и изпращат послания през времето, пространството и разстоянието.   - Идеята на тази, може би, абстрактна комбинация е, че исках да създам усещането за безграничност и в същото време за свързаност, а Космосът е идеален за онагледяването на това. С тези кадри целя да допълня идеята от текста на песента, че нашите чувства и мисли могат да се усещат от разстояние от любимите ни хора, без значение от времето и пространството. Вярвам, че мисълта е насочена енергия, която излъчваме и носи в себе си мощен заряд, влияещ на отсрещния човек. Особено силна е мисловно-емоционалната връзка между близки хора - приятели, двама влюбени, родители и деца. Предполагам, на всеки се е случвало да си помисли за някой важен за него човек и той да му се обади в този момент. Или пък да сънува любимия, който е надалеч, и той му разказва неща от всекидневието си, които впоследствие се оказват реалност. - В работата си като мениджър човешки ресурси си поставям точни срокове на всички задачи, които трябва да свърша по даден казус, и дисциплинирано ги следвам. Но когато създавам песните си, прилагам по-различен подход. Оставям се на емоциите и събитията така да се подредят, че да ми осигурят идеалния момент за писане на текста, запис на песента и заснемане на клипа. Със Стамен Янев направихме \"Connected\" преди 2 години и веднага успяхме да заснемем клипа с Радослав Гизгинджиев. Но дълго време търсех точния монтажист, който може да пресъздаде текста на песента в обработката на кадрите. Чак преди два месеца попаднах на Пламен Бижев, който направи невъзможното възможно и финалната визия на видеото е реалност. - Да, искам да кажа на хората, че ние никога не сме сами, винаги съществува някой там някъде, който ни усеща и обича, дори и да не го познаваме, дори и да не сме го срещнали още. Вярвам, че човек има не една, а няколко сродни души в живота си и всички те са важни по различен начин за него. Но истинската любов може да е само една. Само един човек в живота ни успява да достигне до дълбочината на душата ни и да го заобичаме с цялото си сърце, да го обичаме безусловно. Аз имах късмета да срещна сродните си души, които направиха живота ми пълноценен. Срещнах и онази неприкосновена любов, която ме прави завършена. Всеки има в живота си сродна душа, но трябва да отвори съзнанието си за нея, да я почувства, да я чуе, да повярва в нея, да я познае. Добре е хората да обърнат повече внимание на духовната и менталната свързаност помежду си, а не на материалната. Направят ли го, ще започнат да им се случват чудеса.", "date": "2019.11.08", "title": "Венета Стоилова:  Истинската любов и нейната енергия свързват хората"}
{"url": "https://duma.bg/dimitar-cholakov-sabra-11-hudozhnitsi-ot-edno-pokolenie-n203093", "text": "Уважаваният художник проф. Димитър Чолаков е поканил в столичната галерия \"Сезони\" 11 художници от едно поколение, обединени от интензивността на емоциите, драматизма и театралността на творчеството им, въпреки различния им житейски и творчески път. \"Живописта на Димитър Чолаков е автономна и независима, подчинена единствено на пластичния закон - разбран и тълкуван от неговата неповторимост\", казва акад. Светлин Русев за него. За реализирането на проекта си Димитър Чолаков събира приятелите Владимир Пенев, Валери Чакалов, Десислава Минчева, Димитър Рашков, Димитър Грозданов, Ивайло Мирчев, Йордан Калчев, Кирил Матеев, Мария Кремонези, Николай Янакиев и Свилен Блажев.  Преди петдесет години, ако някой ми беше казал, че през 2019 г. ще организираме тази изложба, сигурно не бих го приел сериозно. Но точно преди половин век съдбата ме събра с голяма част от авторите, представени в експозицията. Приеха ни в Художествената гимназия в София и бяхме безкрайно щастливи и изпълнени с мечти. Бяхме почти деца, а вече се виждахме известни художници. Рисувахме почти денонощно, ходехме по Графа с изцапани с боя ученически куртки, с платна и стативи, но горди, че сме избрани да бъдем художници. Илюзиите ни бяха доста по-големи от възможностите, но кой ли млад човек няма илюзии, спомня си Чолаков.   Животът отново ни събра в Националната художествена академия. Много бързо разбрахме, че трябва да започнем всичко отначало. Попаднахме в първия курс на Светлин Русев, а други записаха скулптура и стенопис. Благодарен съм на съдбата, че половин век съм бил заедно с тези приятели и артисти. Опитвали сме се да бъдем искрени и в живота, и в творчеството си. Дано сме успели, допълва Димитър Чолаков.   ", "date": "2019.11.08", "title": "Димитър Чолаков събра 11 художници от едно поколение "}
{"url": "https://duma.bg/dimitar-marinov-vodi-akademiya-za-aktori-n203091", "text": "\"За да си добър като Актьор, трябва да си по-добър като Човек!\", казва Димитър Маринов, който от години живее и работи в Америка. В началото на тази година той прослави България на червения килим на оскарите като част от екипа на \"Зелената книга\", отличен в категорията за най-добър филм. В края на ноември в НДК Маринов ще открие Академия за актьори с интерес към кино, реклами и телевизия - Screen Acting Academy. Заниманията са в групи и ще се провеждат между 25 ноември и 6 декември. Академията е дългосрочен ексклузивен проект на Marinov Actors Studio, PV Management в сътрудничество с Националния дворец на културата. В нея могат да участват всички с професионален опит, както и такива с интерес към актьорската професия, тийнейджъри и възрастни до 35 години. \"Аз идвам в България, за да споделя умения и опит, не да преподавам\", заявява Димитър Маринов. Целта на академията е да предаде опита му от сцените и от екраните в Холивуд и да поощри младите актьори в следването на мечтите им. Очакванията на актьора са участниците да се включват с талант и идеи, за да се родят артистични и професионални предизвикателства. За да насърчи и провокира младите хора, Маринов ще представи техники и похвати на Холивудската школа на Бернард Хилър и на Маринов актърс студио, съчетани с най-ценното от американската система на обучение за подготовка на актьори в киноиндустрията. Освен многобройните си ангажименти като актьор, в момента Димитър Маринов е част от екипа на Актьорското студио на Бернард Хилър, смятано за най-високо ниво в Холивуд. Бернард Хилър е гуру във филмовите среди, който лично кани българина за главен асистент-преподавател. Това е чест и професионално признание за Маринов. Хилър открива и подготвя някои от най-големите имена на Холивуд - Леонардо ди Каприо, Камерън Диас, Костя Ронин (от новия филм на Тарантино) и много други. Именно Бернард подготвя актьорски Лейди Гага за ролята й във филма \"Роди се звезда\". До момента в студиото му са гостували над 45 носители и номинирани за \"Оскар\" актьори, сред които Ал Пачино, Джереми Айрънс, Ванеса Редгрейв, най-известни режисьори и филмови продуценти. Публичните представяния на работата на академията на Димитър Маринов в София ще са на 1 декември от 20 ч. и на 6 декември от 18 ч. в Клуб 1 на НДК. Записването за академията става чрез регистрационна форма на сайта www.dimitermarinov.com или след заявка за участие на имейл адрес pvelichkova@yahoo.com.", "date": "2019.11.08", "title": "Димитър Маринов води Академия за актьори"}
{"url": "https://duma.bg/pritegatelni-i-obichayni-n203094", "text": "В края на XIX век няколко поколения художници по нов начин и с нови средства се насочват към темата за жената. Времето създава предпоставки за повратно претворяване на женската същност в изкуството. Появяват се творби, предизвикващи усещането, че наблюдаваме \"частни\" сцени, които би трябвало да останат скрити за външния поглед. Други автори работят по обичайните и за предишни периоди начини, но характерът на епохата оставя очевидна следа и при тях.   Изложбата от чуждестранната графична колекция на Националната галерия представя забележителни майстори като Франсиско Гоя, Йожен Кариер, Огюст Роден, Анри Фантен-Латур, Огюст Реноар, Анри дьо Тулуз-Лотрек, Жак Вийон, Пиер Бонар, Леонар Фужита, Моис Кислинг, Кристиан Кайар, Георги Верейски, Пабло Пикасо, Анри Матис, Марк Шагал, Андре Дерен, Раул Дюфи, Фернан Леже, Жорж Руо, Марсел Громер, Марино Марини, Фаусто Пирандело. Техните произведения бележат многообразието в пресъздаването на сюжети или форми, без значение колко странно или дори скандално е изглеждало това на много от съвременниците им... Което ги прави интересни и днес. Немалка част от включените в изложбата творби са непознати на публиката. Любопитен факт е, че при подбирането, проучването и реставрирането им, се натъкнахме на две неизвестни изображения на Жул Паскин, които не само за късмет се вписват в темата \"Притегателни и обичайни\", но и допълват представата ни за артистизма и светоусещането на големия майстор, научи ДУМА от Калин Николов, уредник на изложбата, която продължава до 5 януари в \"Квадрат 500\", пл. \"Св. Ал. Невски\", ул. \"19-ти февруари\" 1.", "date": "2019.11.08", "title": "Притегателни и обичайни  "}
{"url": "https://duma.bg/retroto-v-kartinite-na-nina-i-ivo-petrovi-n203092", "text": "До 10 ноември софийската галерия \"Нюанс\" (ул. \"Иван Денкоглу\" 42) представя живописната изложба на Нина и Иво Петрови. Хора от друга епоха и устойчиви през времето точно като персонажите и сюжетите, които са обект на тяхната живопис. Минало и бъдеще се преплита в работата им. Нина определя стила си като ретро поп арт и намира най-голямо вдъхновение в постерите от 20-те години. В нейните картини ретрото е усещане. При Иво ретрото е сюжет. Сюжет, подсказан му от напредничав галерист в Барселона през 2005 г., Иво работи в сферата на фигуралната живопис. В работите му има сецесион, има стил и етикет от 20-те години, всяка позиция на тялото, всеки застинал жест и всеки поглед от персонаж в картината пренася в минал момент, който зрителят може да си дофантазира. Пиенето на хубаво кафе, като ритуал. Джаз музиката като подреждане на хаоса. Морският бряг като моден подиум. Епоха на възход и оптимизъм, на падане табута, на нови технологии и разкрепостеност.  Изложбата омайва със стил, красота и прогрес. Буди възхита. Заразява с оптимистично настроение и с приятно безгрижие. Нина и Иво са повече от тандем. Съученици в приложното училище в Трявна, състуденти в художествения факултет на Великотърновския университет, партньори в живота и творческо дуо. През годините имат осъществени  изложби в Барселона, Париж, Москва, Виена, Истанбул, Тулуза, Хага, Амстердам, Страсбург,  Люксембург.", "date": "2019.11.08", "title": "Ретрото в картините на Нина и Иво Петрови"}
{"url": "https://duma.bg/sonya-yoncheva-izpalnyava-puchinievi-tvorbi-sas-sofiyskata-filharmoniya-n203095", "text": "Соня Йончева - българската прима, която покори света, пристига за концерт със Софийската филхармония на 15 ноември. Под диригентството на маестро Найден Тодоров тя ще представи арии из опери на Джакомо Пучини. Партньор в дуетите ще й бъде младият и вече набиращ популярност тенор Михаил Михайлов - лауреат на конкурса \"Гена Димитрова\", научи ДУМА от Кремена Николова-Флор, експерт ВО на Софийската филхармония. Билетите за 15 ноември отдавна са изчерпани. В деня на концерта Софийската филхармония ще пусне ограничено количество правостоящи места. Звездата на Соня Йончева блести на сцените на Метрополитън опера, Кралската опера Ковънт гардън, \"Ла Скала\", Баварската, Берлинската, Виенската и Парижката опера. Само за няколко години тя се превърна в един от най-търсените сопрани. Богатият й репертоар се разпростира от Барока до творби от Моцарт, Чайковски и Пучини. Българката е от малкото артисти в историята на Метрополитън опера, които в един сезон участват в три спектакъла, всеки от които - предаван на живо в 2000 кино-театъра по целия свят. Нейната Виолета е наречена \"най-добрата\" от времето на Мария Калас. Превъплъщението като Йоланта в едноименната опера на Чайковски в Парижката опера също й печели признанието за най-добрата певица в тази роля. Само преди седмици Соня стана майка на очарователната София, която заедно с батко си ще пътува за България през ноември. Запис на \"Дон Карлос\" от Верди от откриването на сезона на Парижката опера при Бастилията на 10 октомври 2017 г., с участието на Соня Йончева като Елизабет, ще може да гледаме на 29 декември от 17 ч. в кино \"Люмиер Лидл\" в рамките на Новогодишния музикален фестивал, научи ДУМА от Николета Николова от НДК. Българската оперна прима играе в компанията на тенора Йонас Кауфман и забележителното мецосопрано Елина Гаранча, която също дебютира в ролята на Принцеса Еболи. В спектакъла се включват баритонът Людовик Тезие и басът Илдар Абдразаков, а на диригентския пулт е Филип Жордан. Постановката е режисирана от провокативния полски режисьор Кшищоф Варликовски. ", "date": "2019.11.08", "title": " Соня Йончева изпълнява Пучиниеви творби със Софийската филхармония "}
{"url": "https://duma.bg/intriguvashti-premieri-i-yarki-godishnini-na-fobi-n203096", "text": "50-ото издание на Фестивала на оперното и балетното изкуство - ФОБИ, в Стара Загора, организирано от Старозагорската опера и община Стара Загора, ще се проведе от 22 ноември до 7 декември. Програмата впечатлява с подбора на спектакли на рядко изпълнявани оперни произведения, оперни и балетни премиери, отбелязването на знакови за музикалния живот на България и света годишнини, забележително международно участие, атрактивни съпътстващи събития, изложби и срещи с публиката, научи ДУМА от Сийка Лапачка, пиар експерт. Официалното откриване на ФОБИ е на 22 ноември с премиерата на грандиозната опера \"Африканката\" от Джакомо Майербер. Спектакълът е копродукция на Старозагорската опера с Дойче опер - Берлин. Режисьорка е Вера Немирова - едно от най-ярките имена в съвременната оперна режисура в Европа. В досегашната история на българския оперен театър \"Африканката\" не е поставяна у нас. Т.нар. \"голяма опера\" - утвърдила се на сцената на френския музикален театър през 20-40-те години на XIX век, достига своя своеобразен връх в творчеството на Майербер. Техническите параметри на сцената на Старозагорската опера позволяват да се осъществи адаптация на създадената сценография и оборудване за спектакъла. В реализацията на проекта, освен Вера Немирова, участва и част от постановъчния екип на Дойче опер. Спектакъла ще дирижира главният диригент на Старозагорската опера Ивайло Кринчев. В ролята на Васко да Гама гостува румънският тенор Даниел Магдал, който е в солистичния състав на спектакъла на Дойче опер през 2015 г.  Специално внимание е отделено на 50-годишната сценична дейност на оперната прима Стефка Минева. На 30 ноември в нейна чест, под диригентството на Владимир Бошнаков, ще пеят Цветелина Василева, Мария Белчева, Беса Лугичи, Татяна Шиварова, Саня Анастасия, Калуди Калудов, Веселин Михайлов, Нико Исаков и Александър Крунев. Среща на публиката отблизо със Стефка Минева ще се състои непосредствено преди празничния концерт. На срещата ще бъдат прожектирани уникални избрани кадри от Златния фонд на БНТ. С поглед-равносметка е и премиерата на балетния спектакъл \"Шопениана\" с посвещение на 70-годишнината от началото на балетното изкуство в Стара Загора. \"Шопениана\" ще бъде поставен от примабалерината на Старозагорския балет и почетен гражданин на Стара Загора Снежана Дескова. Още три годишнини са във фокуса на програмата. 120 години от рождението на Панчо Владигеров ще бъде отбелязана с изложба на къщата-музей \"Панчо Владигеров\" и концерт на Академичния симфоничен оркестър на НМА \"Проф. Панчо Владигеров\" с диригент Григор Паликаров на 29 ноември. С почит и уважение към основателя на ФОБИ - диригента Димитър Димитров (1929-1999), ще бъде припомнено за неговия голям принос към българската музикална култура на 1 декември с прожекция на спектакъла на \"Набуко\" от Верди - телевизионна продукция от фонда на БНТ (1983). Специално събитие на 3 декември, с представяне на книга и документален филм, е посветено на 100-годишнината от рождението на един от \"строителите\" на българските оперни театри и симфонични оркестри Руслан Райчев.       В последните си издания фестивалът поддържа и редовно международно участие с представянето на непознати или рядко изпълнявани в България заглавия. Тази година ще гостуват два ансамбъла: Опера Балтик от Гданск ще представи рядко изпълняваната творба \"Таис\" от Масне на 27 ноември под диригентството на бразилския диригент Жозе Мария Флоренсио. В главните роли зрителите ще видят Беса Лугичи (Косово), Марчин Брониковски, Ивайло Михайлов. Националният оркестър на консерваториите на Италия на 28 ноември ще изпълни концертна програма, чийто акцент са фрагменти от сравнително непопулярни италиански опери. Концерта ще дирижира Алесандро Пинзаути. Най-новият спектакъл на \"Фалстаф\" от Верди на Пловдивската опера ще сложи финалния акорд на фестивалните дни и вечери на 7 декември под диригентството на Павел Балев със специалното участие на Кирил Манолов, титулуван ласкаво като най-добрия Фалстаф в света, и световната оперна прима Мариана Пенчева в ролята на мисис Куикли. ", "date": "2019.11.08", "title": " Интригуващи премиери  и ярки годишнини на ФОБИ"}
{"url": "https://duma.bg/koy-li-prilozhi-fatmashkiya-nomer!-n203085", "text": "Всеки, който е минал през казармата (поне в ония години, когато аз служех), знае този фатмашки номер. Строява старшината войниците и пита: - Има ли пианисти? Който може да свири на пиано - три крачки пред строя! В такива моменти войнишката душа е обхваната от колебания, пред които Хамлетовото \"Да бъдеш или да не бъдеш\" е само бледо подобие на истинска раздвоеност. Защото, ако се обявиш за пианист, може да те пратят да разтоварваш въглища например. Но могат и да те включат в прегледа на художествената самодейност, където, щом изсвириш без много грешки гамата, моментално печелиш поне тридневна отпуска. Ха, де! Решавай! Да бъдеш пианист или да не бъдеш! В повечето случаи обаче войникът се проявява като човек на риска и изтопурква три крачки пред строя. Веднъж старшината попита - има ли художници? Плюх си мислено в пазвата и измарширувах три крачки. Този път измама от негова страна нямаше. Наистина търсеха човек, който да нарисува картина на тема \"Четата на Хаджи Димитър и Стефан Караджа в сражение с турска потеря край село Върбица\". Цял месец (освободен от занятия, маршировки и прочие казармени неприятности) рисувах. Накрая предадох завършената творба. Полковникът, за чийто кабинет тя бе предназначена, я огледа внимателно, после почервеня, прежълтя, позеленя (май и посиня, но не съм сигурен) и вместо да ми даде пет дни отпуска, ми даде петнадесет дни арест. Оказа се, че той много държал на физическата прилика, а в моята картина тя определено липсваше. Хаджи Димитър можеше да мине както за Тина Търнър, така и за Иван Гарелов, турците приличаха на пингвини, а Караджата (може би под влияние на Ботевото стихотворение) пърхаше някъде из облаците като самодива в бяла премяна и изобщо нямаше нито брада, нито мустаци, нито юнашкия поглед, с който го помним от учебника по история. Излежах си аз прилежно ареста, но следващия път, когато търсеха зидаро-мазачи, пак излязох три крачки пред строя. Сега пък трябваше да се иззида стена, която да раздели на две караулното помещение. Дадоха ми двама помощници, с които зидахме стената около половин месец. И може би всичко щеше да е наред, ако някакъв заплес от наряда не бе плеснал с вестник случайно кацнала на стената муха. Пак ми дадоха петнайсетка арест, въпреки обясненията ми, че стената е паднала не защото е зле изградена, а защото оня идиот я е ударил с вестника преди хоросанът да добие необходимата спойваща сила. - Провокатор! Гад! Империалист! - крещеше полковникът (оня същият, дето не хареса и картината ми) и заплашваше, че не само ще ме вкара в ареста, ами ще ме и застреля като куче за назидание на всички, които се правят на художници и зидари. - Има ли телевизионни техници? - попита старшината след месец. Е, направо не ща да си спомням за повредения телевизор на полковника. Оттогава недочувам с лявото ухо… Всъщност защо разказвам тези стари истории? Ами защото все не мога да се отърва от чувството, че някой е строил в две редици нашите сегашни депутати и с фатмашки глас е попитал: - Има ли политици?", "date": "2019.11.08", "title": "КОЙ ЛИ ПРИЛОЖИ   ФАТМАШКИЯ НОМЕР?!"}
{"url": "https://duma.bg/ne-se-gasi-tuy-shto-ne-gasne-n203107", "text": "С досада и недоумение прочетох неотдавна в един вестник интервю с Марин Георгиев. Като основната уж тема по редовете е книгата му \"Третият разстрел\", издадена през 1993-та, и откликът от нея десетилетия след демократичните промени у нас. Идеята е да ни стане ясно, че тя е изпреварила времето си, а във встъпителния редакционен коментар четем как \"образът на поета (Вапцаров) е застинал в бронзови статуи и представите за неговия живот у поколения българи се определят от наложените комунистически стереотипи. Появата на книгата \"Третият разстрел\" идва във време, когато хората не са способни да понесат истината. Срещу автора Марин Георгиев се изправя многолюдна безлика съпротивителна сила като ехо от изминалите десетилетия.\" Припомняме си смайващи факти за овластения брат на поета - Борис, за неговия син и неговия внук, дръзнал да инициира граждански комитет за кандидата на левицата за настоящите избори Мая Манолова и т.н. Приблизително в тази плоскост е и самото интервю. От него разбираме за разнопосочните мнения как едва ли не Георгиев черно е обруган; как се \"самоубивал\" с тази книга и как тя ще бъде разбрана и оценена след 30 години. Колко поздравления е получил от видни българи по света и как тя предизвиква позитивни оценки в Унгария, която, разбира се, не е България. Колко несправедливи укори е получил, но все пак е съумял да каже, каквото мисли. Сред опонентите на книгата и въобще за положението у нас се мярка и дългата ръка на СССР - Русия. Излиза, че обществото ни не е дозряло да чува истинските истини, колкото и невероятни да му се струват те, макар текстът на новото издание да е вече готов. И че реално май нещата съвсем приличат на констатацията: оти ручахме жабетата тогава? Не са пожалени и съвременните български писатели. На въпроса имали ли са те вина за недоизказването на истината за цялата политическо-идеологическа пропаганда на комунизма и продължили ли са да бъдат част от цялата й пропагандна машина, отговорът е повече от утвърдителен. Живеем още в епохата на Варшавския договор и как тогава да не се възпроизвеждат \"ивангранитовците, боянангеловците, минчоминчевците, петърандасаровците\" и пр. и пр. Скорошен красноречив пример: организираната подписка срещу книгата на Светослав Нахум \"Бягство от Крим\", срещу която са се обявили 10-15 писатели. Само за сведение - броят им бе неколкостотин... Но без да преразказваме повече статийцата, ще споделим нещо съвсем очевадно. С настъпилите псевдодемократични промени у нас бе отречен старият национален патриотичен пантеон. Бил ли е той добър или лош, е плод на друга тема, но така или иначе не бе заместен с нов. Брътви се за европейски ценности, но какво се крие зад това понятие, продължава да не става ясно. Затова пък съвсем услужливо и недотам скрито на заден план се изтикват личности като Раковски, Левски, Ботев, а сега и Вапцаров. Упорито се твърди, че в България фашизъм не е имало и дума не се проронва за избитите без съд и присъда десетки деца на партизани и ятаци, така сполучливо наречени именно от Петър Андасаров \"безсмъртничета\". Кому е нужно да сваля от пиедестала му Вапцаров - гордост за страната ни, изключителен поет, превеждан на десетки езици и доказал със смъртта си правото на вечно съществуване? Разбира се, и не само него. Съвсем ясно е, че националната ни историческа памет е подложена на тенденциозна ревизия с цел да бъде изцяло подчинена на дребнотемие и политическо чалгаджийство. Докога? А най-добрите ни съвременни писатели охулени и захвърлени в небитието... Не, това няма да стане никога! Българският народ е здравомислещ, патриотично настроен и признателен за саможертвата на героите: революционери, книжници, хора на изкуството и културата, или просто честни наши съвременници. Другото е от лукаваго. Вапцаров никога не може да бъде принизен до калното мислене на хора, без значение какви длъжности заемат и как мислят. Той е на България и родината ни се оглежда в него, а славата му не може да бъде стъпкана в калта. И с ръка на сърцето казваме: \"Така било е и ще бъде!..\"", "date": "2019.11.08", "title": "\"Не се гаси туй, що не гасне...\""}
{"url": "https://duma.bg/epigramada-n203084", "text": "РЕКЛАМОГРАМИ WELCOME  TO BULGARIA Щури придобивки  в нашите курорти:  зиме къртят мивки,  лете късат шорти! ХРАНА ЗА ДУШАТА Аз се казвам Кен и мен  няма да ме видите намусен,  щото Барби мре за Кен -  кренвирша най-вкусен! ПРИЗНАНИЕ НА СКОПСКИ КОЛБАСАР Шашнах вчера аз Деница  (тя е вашенка от сой): \"Македонската ми наденица  е със българско месо!\" ТЕЛЕВИЗИОННО, БЕЗ НАКИСВАНЕ Не ме е страх,  че ми хвърляте прах  в очите. И ви моля да продължите. Даже ще гракна: \"Нека поне  да е прах за пране,  че да си ги изплакна!\" ", "date": "2019.11.08", "title": " ЕПИГРАМАДА"}
{"url": "https://duma.bg/dovechera-v-akademiyata-n203105", "text": "След Освобождението, около 1890-1900 г., лудогорският град е с повече от 30 кръчми. Най-известната е \"Академията\". Тя е във възрожденския квартал \"Вароша\". Разговорите с Богомил Мечкаров, Иван Георгиев, Крум Денев и големия турист ЮТС-ец Ангел Попов-Гришата ми съдействат да изясня, а печатарят бай Христо Йонков (светла им памет!) настоява: \"Ангеле, само ти можеш да опишеш историята на Разградската академия!\"  Защо \"Академия\"?  В кръчмата отсядат адвокати, търговци и търговски пътници, музиканти и пътуващи артисти, журналисти и художници. Сред тях са и лидери на някоя политическа партия, и, разбира се, със запазено място. В разговорите си търсят отговори на нашенски и световни проблеми. Преди избори споровете се разгорещяват, стигало се е до бой - \"хвърчали са столове\". След това обстановката е спокойна, мъжете се сдобряват. Това е дело на съпругите им, които са приятелки и се чудят как за \"една глупава партия\" мъжете им се карат...  По цели нощи тук се слушат интересни събеседници. Редакторите на местните вестници научават последните новини из хубавата ни околия. Веднъж не намират отговор на сериозния въпрос: \"Колко са българите по света?\" Знае се колко са те в Австралия, Америка (САЩ), Гърция, Румъния, Русия, Турция. Различни са отговорите за сънародниците ни в Бесарабия (Молдова). Решено е - да се пише до Румънската академия на науките в Букурещ. Смята се е, че оттам ще е най-верният отговор.  Така и сторили. Минавало времето. Неочаквано в пощата се получава писмо на адрес: \"България, Разград - Академия на науките.\" Пощенци умуват - кой е получателят? По написаното началникът предполага, че е за посетителите на тази кръчма във Вароша. Занасяйки го, всички се зарадват и някои се провикват: - Откога го чакаме? - Давай го тука!  На всеослушание писмото е прочетено на един дъх. Нали било от чужбина. От Румъния, и не от къде да е, а от Академията на науките. Писано от учени хора и съобщават колко са румънците, българите и руснаците в Бесарабия. Така разградчани уточняват и като че ли първи научават колко са българите по света. Същата вечер новината обикаля Вароша, а на другия ден и града. Много дни - дълго разградчани коментират събитието. Някои не вярват на вниманието и голямото доверие към нас на академиците от северната ни съседка. Звучи като легенда, но и неверниците се убеждават в истината.  Фактът си е факт. Изпращачът на дългоочакваното писмо, адресът на получателя и академичният отговор дават името на кръчмата. На входа й се появява фирма - \"Академията\"! И днес сградата е известна така. Тук от край време се събират високообразовани личности и техните гости. Както някогашните адвокати, редактори, търговци, така и днес артисти, художници, музиканти, писатели, журналисти и други дейци на културата от Лудогорието уговарят срещите си с думите: - Довечера, в Академията!   Гласът в телефонната слушалка прозвуча отсечено: - Бърза помощ - Разград!  Дежурният фелдшер Славчев бе акуратен - запита за името на болната и адреса.  След минути линейката бе пред дома. Д-р Бакърджиев продължително прослушва сърдечната област. Симптомите сочат - случаят е спешен и непредвещаващ нищо добро. След електрокардиограмата и другите изследвания лекарят каза на съпруга на пациентката:   - Ще трябва да остане в болницата! И запита:  - Пушеше ли?  - Как да Ви кажа, докторе... - погледът му бе привлечен от импулсите, които прескачаха по екрана на монитора, описвайки бързи графики, остри като стрели, забиващи се в съзнанието и насочват мисълта към най-страшното... Докато се чуди, да каже ли, както си е, болната промълви: - Ма-а-лко. Мъжът й бързо изрече: - Пуши. Много! - той бе загрижен, да не остава съмнение за болестта и да започне лечението.  Лекарският консулт завърши. Диагнозата бе точна - инфаркт!    В голямото фоайе на Окръжната болница пред отделенията \"Родилно\" и \"Вътрешно\" идват хора за свиждане с близките си. До прозореца, на кожения диван бе около 55-годишен, едър, бабаджанест, широкоплещест, червенобузест, с ниско остригана посребряла коса мъж. До него съпругата му - свита, слабичка и с тъмна забрадка на главата. Когато се появих, жената говореше тихо и ръката й бе пред устата. Те ме гледаха, колкото повече навлизах в средата на площадката, погледът на бабаджанеца ставаше все по-строг и строг. Отправих се пред вратата с надпис: \"Родилно отделение\". Веждите му се сгъстиха над очите. Когато посегнах към звънеца, мъжагата се провикна с укор към мен:  - Там не се влиза! Има жени.  - Може да е женен и булката му да е родилка, не се карай на човека - прошепна жената.  - А-а-а. Я бе, мунче, жената ти да не е тука?  - Тука е - отвърнах, докато натисках бутона на звънеца. Възрастният мъж отпусна вежди, вече лицето му бе благо и с любопитство ме питаше: Жена ти да не е родилка? Да нямаш мунче?  - Момче е! - полусвито отвърнах аз.  - Мунче ли е? - рече той, като чу очаквания отговор, махна ръката си от свития в коляното десен крак. Спусна го на блестящата от чистота мозайка, гледайки ме бързо заобува чехлите и накуцвайки към мен пита:  - Начи мунче ва? - весело се провикна мъжът.  - Да, момче имам! - припряно и силно изрекох.  - Браво бе, мунче! Ти си мъж! - Усмихнат той ми подава ръката си за поздрав. Здравата ме раздруса, с другата силно ме затупа-тупа по рамото, сякаш ме забиваше в земята, и радостен повтаряше: Браво бе! Само така - още един войник на България!  Всички замълчаха, гледаха ни учудени и радостни. Аз, смутено-зачервен, гордо устоявах прав на силната и тежка ръка на този капанец от близкото село Дряновец. Дланта му не бе длан, а мечешка лапа.  Така е, родил ми си е син. Баща съм на войник!", "date": "2019.11.08", "title": "Довечера - в \"Академията\""}
{"url": "https://duma.bg/kakvo-ni-dade-10-noemvri-n203108", "text": "Време е да си зададем този въпрос. Минаха 30 години от датата, повлякла след себе си доста спорни събития в нашата история.  Под лозунга за свобода и демокрация премахнахме еднопартийната система... Днес властта е в ръцете на олигарсите, феодалите по места, мафията. Те държат в ръцете си националните богатства.  Свободата... Днес можеш да кажеш всичко, можеш да протестираш. И какво от това, като няма чуваемост? А ако някой започне много да пречи, тогава целият държавен репресивен апарат в комбинация с яки мутри се стоварва върху него. Хората живеят в страх и предпочитат да си мълчат.  Свободата на медиите? Да, на 111 място в света...  Спечелихме свободата да пътуваме навсякъде по света... За много българи тя се свързва с търсене на работа, тежка експлоатация и смазващ труд.  Преди имаше равни възможности за всички. Днес - чудовищно разделение между бедни и богати.  Върнахме си земята и частната собственост, за да унищожим селското стопанство и да закрием работещи предприятия. Днес голяма част от земите пустеят, а заводите са руини. Не произвеждаме, а живеем от еврофондове.   Отрекохме държавната собственост, повярвахме в частната инициатива и сега работим от ранна сутрин до късен здрач, на по две - три работи, за да изхраним децата си. В това време децата ни растат на улицата, сред дрога и насилие, без нашите грижи и без нашия надзор.  В магазините нямаше разнообразие от стоки, но имаше всичко необходимо. Днес  щандовете са пълни, но малцина могат да си ги позволят. За тези, които не могат, остават банките, заемите, лихвите и в крайна сметка - живот назаем.  Имаше безплатно качествено образование. Днес образованието не е качествено - защото не е ценност, а дипломата е просто необходима хартийка.  Имаше безплатно качествено здравеопазване. Днес мрем като мухи, ако нямаме пари да си платим скъпото лечение.   Преди имаше морални ценности и добродетели. Днес те са подменени. Отрекохме идеалите за човешко равенство и братство... и ги заменихме за алчност, циничност, егоизъм. Станахме роби на парите, които издигнахме в култ.   Премахнахме цензурата, за да наложим икономическа такава - днес талантливи писатели, актьори, художници, скулптури, които не са съгласни с комерсиализма в изкуството, не могат да популяризират творбите си.  Не искахме да бъдем република на СССР,... за да станем щат на САЩ. И се превърнахме в първи натовци. Най-бедната страна в Европейския съюз. Загубихме националната си идентичност и самочувствие.  Поставете на везните и претеглете: какво загубихме и какво спечелихме. ", "date": "2019.11.08", "title": "Какво ни даде 10 ноември"}
{"url": "https://duma.bg/pardon-n203083", "text": "ЛАФ НА БРОЯ Този народ е избран да търпи. Не всеки е дорасъл за такава сериозна задача. КОЛЕЛОТО ЗА ЛЕТИЩЕТО Катаджия спира кола. Започва да проверява всичко - книжка, талон, гражданска отговорност, аптечка, пожарогасител и т.н. Шофьорът не издържал и попитал: - Нещо да нямам? - Съвест нямаш! ДОКТОР СПАС И НЕГОВИТЕ ПАЦИЕНТИ \"Пирогов\", травматологията, докторът пита потрошен пациент: - И как стана така? - Ми, как! Лежа си аз в леглото със своята и изведнъж в стаята влезна моята… Рубрика: ДЖЕЗВЕ - Жоро, как могат да се разделят четири картофа на пет човека?  - Не знам…  - Седни си, двойка! Гери, същият въпрос!  - Не знам…  - Двойка! Викторе, как могат да се разделят четири картофа на пет човека?  - Необходимо е да се сготви картофено пюре! ИЗБОРИ - Кмете, имам една добра и една лоша новина. - Казвай първо добрата. - Печелите изборите с 80%! - А лошата? - Никой не е гласувал за вас! НОВО ПЕТОЛИНИЕ ФОЛКЛОРНО Цар далеко, Бог високо... Между тях юнакът Боко... В едно july morning Боко, слушайки си \"Доко, Доко...\", разсъждаваше дълбоко: \"Тук живеят нашироко! Ш'зема да им дигна токо!\" Е, congratulations, Боко... След като ни дигна токо, с мойто либе чернооко ще отпрашим за Мароко... Със спрей ще напишем \"Локо\"... После ще се скрием... Споко! ФОЛКБИТАК Криза - това е, когато паричните фантазии те спохождат по-често от сексуалните. ПЪРВА ЧАСТНА, ВТОРА ГЛУХА Питат столетник: - Как достигнахте тази възраст? - С много мъка! Цял живот се борих да откажа пиенето, цигарите и жените…", "date": "2019.11.08", "title": "ПАРДОН"}
{"url": "https://duma.bg/den-za-razmisal-n203106", "text": "Есента се изниза неусетно, дърветата в парка отдавна се бяха простили с мъртвите си листа, а зимата все не идеше. Нямаше я вече обичайната детска глъчка, само около бетонната кофа за смет, непочиствана още от лятото и преляла от мазни хартийки, цигарени угарки и бирени кутии, кълвяха опушени софийски гугутки. Над главата ми един отровен от автомобилен диоксид болен кестен умолително простираше ръждясали клони към ниското предснежно небе.  Обикновена събота в Южния парк, нито есен нито зима, сиво и никакво. - Здравей! Как сме днес? Стреснах се, бях се нещо умислил. Човекът, недочакал отговор, с пъшкане приседна на другия край на скамейката. Стори ми се познат - бях виждал някъде тази прегърбена фигура, вероятно квартален пенсионер. Не ми се встъпваше в комшийски диалози, неохотно отвърнах: - Нормално. - Мислиш ли, мислиш ли? Щото утре сме на избори. - Да, знам.  - Значи днес е ден за размисъл. И каква ще я бъде?  - Каквато народът реши. - Та нали там е проблемът - какво да реши. Малко раздразнено казах: - Аз ли да го уча? Той си знае и без мен. - Я знае, я не. Нали уж сте интелигенция - за да му сочите пътя. - А на нас кой да го посочи? - Когото си искате - вашите политици, църквата, или според песента \"Един завет оставиха нам дедите\".  Старецът започна да ми става забавен. - Е, и кой завет от националния ценоразпис на заветите по-точно? - попитах не без ирония, защото на тая патриотична тема съм доста опак. - По избор бе, младежо. Всеки си избира от витрината тоя завет, който му понася. Има библейски, политически, национални. Има завет от дедите, има и от Дядото. Разни хора, разни завети... Искаш ли да ти дам задачка по народопсихология, може би ще ти помогне в избора на завет?  - Давай - казах без особен интерес към кварталните ни политически анализи.   - Представи си кладенец в пустинята. Един-единствен на хиляда квадратни мили. - Добре, представих си го. И какво после?  - Представи си сега един керван от нашенци. Поетично изречено, керванът иде от миналото и отива към бъдещето. Ще се отбият значи нашенците, ще заситят жаждата си и ще напоят камилите, нали тъй? Е, според теб какво ще направят, преди да продължат пътя си? Ще почистят ли наоколо, преди да си тръгнат, та ония, които дойдат след тях, да намерят мястото чисто? В исторически смисъл на думата. - Тц. Ще откраднат ведрото. - Печелиш точка. Но това ще е и повод за национална гордост. Дори ще го има в учебниците - как славно сме придобили ведро и как никой не се е изпикал в кладенеца. И мислиш ли, че после някой от по-съвестните - да речем партия, държавник, историк или нещо такова, ще размисли и ще се върне, ако не за да почисти, поне да се покае за стореното. Покаянието не почиства кладенци, но опрощава грехове, отваря небеса. Ще се намери ли такъв? - Не, не вярвам. Освен да го обещае през някой ден за размисъл.   - Ден, викаш. Мойсей не лашкал ли племето си да размишлява из ония пустини не един ден, а цели 40 години? Голям праз! В резултат от това голямо общонационално мислене през следващите 40 века Юдея бъкала от мислители, пророци и месии, а народът, след всеки ден за размисъл, избирал ту един, ту друг спасител, който обещавал да му почисти кладенеца. Но тоя, веднъж яхнал властта, забравял да го стори. И рано или късно го претрепвали с камъни, за да се юрнат към следващия месия. И оттогава все надзъртаме в кладенеца, плюем в него и ругаем властта, че не си гледала работата. А властта е наш избор, да не е паднала от Марс? Казваме калпава власт, разбираме калпав народ. Казваме калпав народ, разбираме калпава власт. Имаше нещо такова при Маяковски.  - Не съвсем такова... - Не издребнявай, онова за партията и Ленин е същото. Партията ти лъже в името на народния интерес, ти лъжеш народа в името на партийния. Държавата те краде, ти я крадеш. Социална хармония, негласен обществен договор!..  - Не съм чувал за подобен договор. - Глупости! Мога да ти го докажа веднага. Представяш ли си какво ще се случи, ако някой се наведе, прибере ей оная измачкана бирена кутия, която хиляди крака апатично подритват и я хвърли в кошчето за боклук? Представяш ли си го? Първо това няма да е нашенец - нашенците са равнодушни към такива дреболии като боклука, а да речем - някой откачен германец. С това той грубо ще наруши обществения ни договор, социалните ни стереотипи, представите ни за световен ред - \"Хармония мунди\". Ще създаде прецедент, който може да дестабилизира и дори да взриви обществото. Лично аз бих го определил като терорист, съзнателен смутител на психичното ни равновесие! Един-единствен гражданин, който се прави на интересен и тръгва срещу утвърдените норми на поведение. Ще ми хвърля боклука в кошчето! Хайде холан! И отгоре на това искаш аз да прибирам чужди отпадъци? Е па нема такъв филм! И вярваш ли след това, че е толкова важно утре кого ще изберем за да изчисти натрупалия се морален и политически боклук - Иван или Драган? - Мисля, че да. Важно е. Старецът се замисли:  - Да, да, сигурно е важно. Както се казва - исторически избор. А знаеш ли например какво е човешкият прогрес, през който хората все правят някакъв исторически избор? Например, де. Ако приемем, че от времената, когато по Цариградско шосе са ходели динозаври, е минала една година, то математиците са изчислили, че цялата история на човечеството от неандерталците до днес е траяла по-малко от три секунди. Егати историческия избор на някакви си двукраки, затирени някъде в дъното на Млечния път, чиято цивилизация съществува от три секунди. А какво е Млечния път? Прашинка в Космоса, където се въртят хиляда милиарда подобни галактики! И всяка от тях пък е прашинка върху футболната топка, ритната от Бог за дузпа в някакъв непостижим за ума ни мач. От този Божи шут прашинките се разлетели, а някой си Алберт Айнщайн нарече това Големия взрив. Че какво им е голямото на едни разлетели се прашинки? Извинявай, аз малко се разбъбрих.  - Оставете галактиките. Ставаше дума за това кого ще изберат утре. - Да, да, Иван или Драган. Прав си, това има значение. Струва си да гласуваме за оня, който обещае, че няма да открадне ведрото и на тръгване няма да се изпикае в кладенеца. А ще почисти мястото около него, което омърсихме. Да го остави чисто - преди на Бог да му е текнало отново да ритне футбола. Ако знаеш кой ще удържи на обещанието си, гласувай за него.  - А ако не знам? - Няма проблем. Тогава гласувай, както постъпват повечето - не за някого, а против някого. Ако няма кого да обичаш, все има кого да намразиш.  - Не, не. Трябва да избереш не този, когото мразиш, а комуто вярваш. А ако въобще не вярвам на никого? - Ами в такъв случай просто не гласувай, а вдигни оная бирена кутия, която се търкаля отсреща и я хвърли в кошчето. Това ще е твоята бюлетина в полза на едно ново и солидарно общество. Вгледах се в стареца и си помислих: виждал съм го някъде тоя дървен философ! - Кой сте вие бе, познаваме ли се? Той весело се разсмя. - Кой съм аз ли? Аз съм ти, не го ли разбра? Твое обратно отражение, твоят вътрешен образ в негатив. Аз съм скептичната част от раздвоената ти съвест. Другият в теб, несъгласният с глупавините ви, със суетата ви. С тая ваша мания да оправяте света, като не можете да оправите дори себе си. Айде съпрете се, бе! Старецът стъпка цигарата си на земята, по която от месеци се трупаха поколения стъпкани угарки, които никой не подмиташе. После с пъшкане се изправи - (от младини си нося дископатията!) - захвърли в камарата боклук под оня болен кестен найлоновата си торбичка с празна кофичка от кисело мляко и недоядена баничка, след това ми кимна за сбогом: - Хайде чао. И утре пред урните - умната! После се отдалечи с бавна крачка. Видях, че раменете му се тресат и доколкото се познавам, това едва ли бе от плач. Мисля, че се кикотеше. А аз си останах на скамейката да размишлявам. Беше ден за размисъл.", "date": "2019.11.08", "title": " Ден за размисъл"}
