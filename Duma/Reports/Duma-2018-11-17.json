{"url": "https://duma.bg/tsvetanov-dovolen-koalitsiyata-zdrava-n179514", "text": "Коалицията е здрава, управлението не е разклатено. Оставката на Валери Симеонов е морален акт. Тази теза разви в ефира на БиТиВи днес Цветан Цветанов. Вторият човек в ГЕРБ не бил изненадан от оставката на лидера на НФСБ, защото в последните дни самият Симеонов казал на няколко пъти, че властта не е самоцел. Този акт, продължи Цветанов, ще успокои обстановката, защото \"в последно време той фокусираше едно голямо внимание към управляващата коалиция\".  Зам.-председателят на ГЕРБ на няколко пъти повтори, че правителството е стабилно, дори по-стабилно след оставката. И по-работоспособно. Всяко едно напрежение, което се създава има отражение на управленската мощ. Оттук нататък с Валери Симеонов ще продължим да работим заедно. Убеден съм, че с действията си той е допринасял за една добра работоспособност в политиките, които сме отстоявали, каза Цветанов. От думите му стана ясно, че предложението за нов вицепремиер трябва да дойде от НФСБ, защото така било разписано в коалиционното споразумение. Ще приемем това, което решат \"Обединени патриоти\". Оттук нататък трябва да сме по-обединени, но и по-обрани в изказванията си, допълни Цветанов.  Вторият човек в ГЕРБ не пропусна да захапе и президента Румен Радев. Той определи критиките на държавния глава към корупцията по високите етажи на властта като \"безотговорно поведение на държавен глава, който трябва да е обединител на нацията\". Аз дадох живота си за борбата с престъпността и корупцията, докато той още беше в МО. Страната ни се нуждае от консенсус, а не разединение, развълнува се Цветан Цветанов.", "date": "2018.11.17", "title": "Цветанов доволен, коалицията - здрава"}
