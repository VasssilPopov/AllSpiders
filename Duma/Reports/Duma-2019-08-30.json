{"url": "https://duma.bg/ludogorets-s-tsska-moskva-v-grupite-na-liga-evropa-n198818", "text": "Лудогорец имаше късмет при жребия за групите на Лига Европа и се размина с грандовете Манчестър Юнайтед и Арсенал. Шампионът на България се падна в компанията на ЦСКА Москва, Еспаньол и Ференцварош, като карето е в група Н. Съперниците са наглед поносими, защото разградчани бяха във втора урна. Те участват в надпреварата за трета поредна година и имат доста добър клубен коефициент. Мачовете от първия кръг са на 19 септември. Това лято \"орлите\" вече играха с унгарците Ференцварош, който ги отстрани в пресявките на Шампионската лига и сега българският клуб ще търси реванш.  Сметките пък показват, че Лудогорец е заслужил малко над 3,5 милиона евро от евроизявите си през лятото. Сумата може да набъбне в зависимост представянето в груповата фаза на Лига Европа. Всяка победа там носи 570 хиляди евро, а равенство - 190 хиляди. Завършилият на първото място в групата получава 1 милион евро, а вторият, който също се класира във фазата на елиминациите - 500 хиляди евро. Жребият:  Севиля (Испания), Апоел (Кипър), Карабах (Азербайджан), Дюделанж (Люксембург)  Динамо Киев (Украйна), Копенхаген (Дания), Малмьо (Швеция), Лугано (Швейцария)  Базел (Швейцария), Краснодар (Русия), Хетафе (Испания), Трабзонспор (Турция)  Спортинг (Португалия), ПСВ Айнховен (Холандия),, Розенборг (Норвегия), ЛАСК (Австрия)  Лацио (Италия), Селтик (Шотландия), Рен (Франция), ЧФР Клуж (Румъния)  Арсенал (Англия), Айнтрахт Франкфурт (Германия), Стандарт Лиеж (Белгия), Витория (Португалия)  Порто (Португалия), Йънг Бойс (Швейцария), Фейенорд (Холандия), Рейнджърс (Шотландия)  ЦСКА Москва (Русия),  , Еспаньол (Испания), Ференцварош (Унгария)  Волфсбург (Германия), Гент (Белгия), Сент Етиен (Франция), Олександрия (Украйна)  Рома (Италия), Борусия Мьонхенгладбах (Германия), Истанбул ББ (Турция), Волфсбергер (Австрия)  Бешикташ (Турция), Брага (Португалия),  Уулвърхептън (Англия), Слован Братислава (Словакия)  Манчестър Юнайтед (Англия), Астана (Казахстан), Партизан (Сърбия), АЗ Алкмаар (Холандия)", "date": "2019.08.30", "title": "Лудогорец с ЦСКА Москва в групите на Лига Европа"}
{"url": "https://duma.bg/mladezhi-ot-bsp-zapochnaha-restavratsiyata-na-nadgrobniya-pametnik-na-nikola-gabrovski-n198774", "text": "Членове на младежкото обединение в БСП във Велико Търново започнаха реставрацията на надгробния паметник на Никола и Мария Габровски в парка \"Дружба\". Младите социалисти боядисаха оградата, която беше ръждясала и сериозно корозирала през годините. Останалите дейности обаче ще трябва да се извършат от специалисти по реставрация. Паметникът ще бъде основно почистен, а компрометираните участъци ще бъдат запълнени със специални материали. За тези дейности се е ангажирал реставратор, който ще започне работа през октомври. Младите социалисти започнаха кампанията за реставриране на надгробния паметник през миналата година, когато разпечатаха картички с ликовете на видните великотърновци. Никола Габровски е един от идеолозите на лявото движение в България. В неговото лозе се провежда и първата социалистическа сбирка у нас.", "date": "2019.08.30", "title": "Младежи от БСП започнаха реставрацията на надгробния паметник на Никола Габровски"}
{"url": "https://duma.bg/v-hematologichnata-bolnitsa-predlagat-psihologichna-grizha-n198772", "text": "Ново специализирано звено за психологична и немедицинска грижа ще оказва подкрепа на пациенти и техните семейства. До момента клиничен психолог консултираше нуждаещите се, но преценихме, че тази дейност трябва да е по-задълбочена и всеобхватна, обясни изпълнителният директор на Националната специализирана болница за активно лечение на хематологични заболявания (НСБАЛХЗ)  доц. Бранимир Спасов.  \"От близо година в НСБАЛХЗ се въвеждат под различна форма програми за психологична и психотерапевтична подкрепа за пациенти. Една част от тях прекарват дълъг период в специални стаи, поради намален имунитет и това ги повлиява и емоционално. Друга част се сблъскват с тежката диагноза и за пръв път - един труден момент на дезорганизация, ранимост и обърканост. Семействата и близките им също са поставени пред редица емоционални изпитания, които трябва да превъзмогнат\", обясни д-р Велислава Донкина, клиничен психолог и ръководител на звеното.  През септември т.г., когато се отбелязва Месецът за борба със злокачествените заболявания на кръвта, в болницата ще започне проект за психосоциална подкрепа на пациенти, диагностицирани със злокачествени заболявания на кръвта. ", "date": "2019.08.30", "title": "В хематологичната болница предлагат психологична грижа"}
{"url": "https://duma.bg/uvolniha-glavniya-sekretar-na-bta-n198770", "text": "Директорът на БТА Максим Минчев е уволнил Евелина Андреева, която от 26 г. работи там, а през последните 16 г. е главен секретар на националната медия. Андреева е колега журналист с много добро име в гилдията, а освобождаването й станало след смяна на длъжностната й характеристика.  БТА е с годишен бюджет от 4 852 600 лева. Медията изкарва годишно още около милион и половина лева от абонаменти и реклами. Медията няма нито управителен, нито обществен съвет, а се ръководи от генералния директор, който се избира от парламента. По закон контролът върху БТА трябва да се упражнява от Комисията по култура и медии към НС. В агенцията работят на щат около 170 души. \"Миналата седмица внезапно ми бе поискана диплома за икономическо или юридическо образование във връзка с “новоутвърдена длъжностна характеристика”, според която имало изискване за “ново образование”. Въпреки че бях Главен секретар на Агенцията 16 години с журналистическо образование, договорът ми бе прекратен в извънработно време с мотив, че „служителят не притежава необходимото образование за заеманата длъжност”. От уважение към БТА и хората, които работят там, ще спестя подробности за начина, по който беше извършено това. Предизвестие нямаше, мотиви също\", обясни във фейсбук Евелина Андреева.  ", "date": "2019.08.30", "title": "Уволниха главния секретар на БТА"}
{"url": "https://duma.bg/zadarzhanite-za-ubiystvoto-kray-negovan-sa-si-priznali-n198769", "text": "Задържаните за убийството край Негован са направили пълни самопризнания, стана ясно вчера. Пламен Шляпашки и Георги Нанчев са криминално проявени и са хванати в село Джурово на строителен обект, на който са работили.  Извършителите са познавали жертвите от около година. Убийството е станало в дома на Йордан Атанасов и съпругата му Мариана на бул. \"Витоша\" на 14 юли. Двамата са били застреляни и след това са откарани с джип до Негован. После извършителите са се върнали в апартамента и са го почистили с белина. Скрили пистолетите в тайник в помещение в двора на Техническия университет. След ареста разкрили пред разследващите къде са оставили оръжията.  Престъплението е извършено с цел обир. Убийците мислели, че жертвите държат в дома си пари от продажбата на апартамент в столичния квартал \"Гоце Делчев\". Оказало се обаче, че средствата не са в жилището и престъпниците са задигнали само семейни ценности, които по-късно са открити в дома на един от арестуваните.", "date": "2019.08.30", "title": "Задържаните за убийството  край Негован са си признали "}
{"url": "https://duma.bg/nyama-da-se-razkrivat-sektsii-v-chuzhbina-za-mestnite-izbori-n198773", "text": "Секции в чужбина за местните избори няма да се разкриват. Това напомни говорителят на ЦИК Александър Андреев на пресконференция. Причината за това е изискването за уседналост. Както активното, така и пасивното избирателно право в този вот е свързано с изискването за уседналост, т.е. избирателят или кандидатът трябва да е живял с постоянен или настоящ адрес не по-малко от 6 месеца преди датата на изборите в съответното населено място, уточни Андреев. Медийни пакети не се предоставят на изборите за местна власт, което не освобождава доставчиците на медийни услуги в 40-дневен срок преди изборния ден да си подадат тарифите и условията за доставчици с национален обхват в Централната избирателна комисия, а за регионални медии - в съответните общински сгради, подчерта Андреев.  От ЦИК уточниха и размера на възнагражденията на участващите в СИК. Председателят ще получава 100 лв., заместниците му и секретарите - 90 лв., а членовете - по 80 лв. Всеки, който е участвал в допълнително обучение обаче, ще получи допълнително по 10 лв. За онези представители на СИК, които ще предават книжата в ОИК, са предвидени и допълнителни суми. ", "date": "2019.08.30", "title": "Няма да се разкриват секции в чужбина за местните избори"}
{"url": "https://duma.bg/bsp-nominira-otnovo-lyubka-aleksandrova-i-valentin-yordanov-za-kmetove-na-levski-i-iskar-n198775", "text": "БСП номинира за нов мандат Любка Александрова, която е кмет на Левски. Тя е един от най-успешните градоначалници в област Плевен. Александрова е юрист и е начело на община Левски два мандата от 2011 до 2019 г.  Социалистите в Плевен издигнаха кандидатурата на инж. Валентин Йорданов за кмет на община Искър. Той управлява общината в периода 1998-2003 г. и от 2007 до 2019 г.  Ген. Петър Петров влиза в надпреварата за кмет на Червен бряг. Той е завършил ВНВУ \"Васил Левски\". Придобива научна степен \"доктор\" във ВА \"Г.С.Раковски\" по специалност \"Организация и управление на въоръжените сили\". Има магистърска степен по военни науки в Кралския колеж на Лондонския университет. Ген. Петров е бил командир на щаба на 61-ва Стрямска механизирана бригада в Карлово, на многонационална бригада \"Югоизточна Европа\" и на 2-ра Тунджанска механизирана бригада в Стара Загора. Бил е главен инспектор на МО. Социалистите са в разгара на кампанията по номинации на кандидат-кметове. Проведени са над 100 конференции, на които са издигнати кандидатурите за участие в местните избори. БСП ще утвърди предложенията на заседание на НС на партията на 3 септември. ", "date": "2019.08.30", "title": "БСП номинира отново Любка Александрова и Валентин Йорданов за кметове на Левски и Искър"}
{"url": "https://duma.bg/chinovnitsi-ot-babh-reketirali-biznesmeni-n198776", "text": "Арестуваните чиновници от агенцията по храните в Бургас са участвали в престъпна група, събирала \"такса спокойствие\". Според разследващите те са действали от 2016 г. Петимата са обвинени за участие в организирана престъпна група за искане и получаване на подкупи. Те бяха задържани на 28 август в Бургас, Несебър и Поморие при съвместни действия на Специализираната прокуратура и ГДБОП.  Като ръководител прокуратурата сочи шефа на местната структура Георги Митев. След задържането му в сряда той е освободен срещу 150 000 лв. гаранция. Останалите четирима са с гаранции от по 75 000 лева. Според прокуратурата те са искали между 400 и 900 лв. от бизнесмени и системно са извършвали фиктивни проверки на търговски обекти в Бургаска област. Освен това обвинените спирали реални проверки, правени от други служители в областната дирекция. Такива случаи имало в Слънчев бряг, Приморско, Созопол и Китен. \"В определени ситуации директорът лично спирал текущи проверки, отивайки на място и оказвайки въздействие върху свои подчинени\", твърдят разследващите. Парите били искани от собственици на заведения и магазини, за да им се посочи точният човек, който да изготви т.нар. \"Система за самоконтрол\". Тя е задължителна за всеки търговски обект, в който се продават храни. Става дума за писмена програма, в която се указват процедурите по съхранение и приготвяне на храните, описват се оборудването на помещенията, начинът на изнасяне на отпадъците, обучението на персонала и т.н. На търговците бил посочван конкретният човек, който да им изготви въпросната система. В случай че те я изготвяли сами, от областната дирекция им били издавани писмени предписания, като при неизпълнение следвали санкции. За да избегнат глобите, собствениците на търговски обекти били принудени да приемат изготвянето на нова \"Система за самоконтрол\" от посоченото от групата лице. При обиските в сряда от ГДБОП са намерили около 25 000 лв. в различни валути. Иззети са и документи, телефони, компютри, записки и други доказателства.", "date": "2019.08.30", "title": "Чиновници от БАБХ  рекетирали бизнесмени"}
{"url": "https://duma.bg/na-yurush-n198780", "text": "Властта отмени машинното гласуване наесен, защото било много скъпо. Амии... Тогава как изведнъж се намериха рекордните над 70 милиона за вота? И то с цели 20 повече, отколкото преди 4 години.  . Уж за ограмотяване на членовете на СИК и за да не се редят на опашки до късна доба. Затова трябва да получат повече парички за работата си. И най-лошите математици обаче могат да пресметнат, че покачването с 40 лв. в около 12 000 комисии едва ли ще глътне 20 милиона. Пък и е съмнително, че по-високите хонорари ще дисциплинират членовете им. Не е тайна, че партиите си избират стари кримки, които да \"помогнат\" за изборната победа, а не кадърни и подготвени хора.  Не минава и номерът, че бюлетините щели да бъдат повече. Нали няма промяна в броя на кметовете и съветниците, които ще избираме? МВР-то и то щяло да получи над 10 млн. лв., за да въдворява ред в изборния ден. Е, ама нали това им е работата на ченгетата? На драгия избирател цялата работа с милионите му звучи като \"Юруш на маслините\". Да харчим като за последно! Пък пенсионерите и децата - кучета ги яли... Цялата работа прилича на игра на сляпа баба. Само дето не е игра...", "date": "2019.08.30", "title": "На юруш"}
{"url": "https://duma.bg/blok-se-sruti-v-ukrayna-n198756", "text": "Осем души, включително едно дете, са загинали при срутване на жилищен блок в Западна Украйна, предаде Ройтерс, като се позова на службата за спешна помощ. Като възможна причина за рухването на сградата в малкия град Дрохобич, Лвовска област, в нощта срещу сряда бе посочена газова експлозия.", "date": "2019.08.30", "title": "Блок се срути в Украйна"}
{"url": "https://duma.bg/samo-51-mln-lv-globa-za-nap-zaradi-techa-na-lichni-danni-n198778", "text": "Комисията за защита на личните данни (КЗЛД) е определила само 5,1 млн. лв. глоба на Националната агенция по приходите (НАП) за изтичането на 6 млн. лични данни на над 5 млн. данъкоплатци. След повече от месец проверка за причините за хакерската атака КЗЛД е връчили акта на НАП за административното нарушение, съобщи вчера в тв интервю на председателя й Венцислав Караджов. Заради безпрецедентния размер на щетите за гражданите обаче се очакваше агенцията да бъде глобена с максималните по закон 20 млн. лв., както преди седмица намекна самият Караджов. Тогава Веселин Целков от КЗЛД заяви, че в НАП не са предприети необходимите технически и организационни мерки за защита на личните данни. Сега обаче според шефа на комисията 4 пъти по-ниската глоба била \"достатъчна заради отговорното поведение на администратора\". Освен това санкцията не целяла да накаже НАП, а да предотврати други нарушения.  От НАП пък обявиха вчера, че ще обжалват в съда наказателното постановление и глобата. Като мотив посочват, че \"неоторизираният достъп, кражбата на данни и последващото им публично оповестяване са резултат от действия, представляващи престъпление по смисъла на Наказателния кодекс, осъществени независимо и въпреки предприетите от НАП технически и организационни мерки за защита\". Приходната агенция обмисля да заведе дело срещу \"ТАД груп\", за да изкара пари за глобата си. Припомняме, че за хакерската атака срещу НАП са обвинени програмистът от фирмата Кристиан Бойков, собственикът й Иван Тодоров и търговският директор Георги Янков. Като \"ярък пример за несправедливост\" определи лидерът на БСП Корнелия Нинова наложената от КЗЛД глоба на НАП. \"Бюджетът на НАП се формира от данъците, които всички внасяме. Засегнатите българи ще платят от джоба си 5,1 млн. за това, че данните им станаха публични. Жертвите ще платят за престъплението, извършено спрямо тях. А правителството просто ще прехвърли сумата от едно перо на бюджета в друго. Председателят на КЗЛД каза, че това не било наказание, а превенция. Считайте - наказани няма да има, политическа отговорност също. Аз бих направила друго: Бих приложила закона за отговорност на държавата за вреди. Ако тя причини щети на своите граждани, правителството може да заведе иск срещу виновни длъжностни лица. Да, минава се през обезщетения, съд, доказване на вина - дълъг път, но справедлив\", заяви Нинова в позиция, разпространена до медиите. Междувременно стана ясно, че КЗЛД е наложила глоба от 1 млн. лв. на Банка ДСК заради неправомерно разкрити и достъпни от трети лица лични данни на 33 492 клиенти в 23 270 кредитни досиета.", "date": "2019.08.30", "title": "Само 5,1 млн. лв. глоба за НАП   заради теча на лични данни"}
{"url": "https://duma.bg/45-000-balgari-vav-velikobritaniya-imat-statut-na-usednalost-n198777", "text": "От 280 000 български граждани във Великобритания едва 45 000 са придобили имиграционен статут към днешна дата. Данните представи омбудсманът Мая Манолова на дискусия, посветена на проблемите на българите във Великобритания по повод предстоящото напускане на Европейския съюз. Срокът за придобиването на имиграционен статут след Брекзит е 31 декември 2020 г. Според ръководителя на Центъра за социална интеграция и култура Нишан Джингозян има доста проблеми при подаването на документите. Сред тях са липсата на достатъчна информация за процедурата, невъзможността да се съберат всички документи, езиковата бариера, липсата на дигитални умения и др. Неясна ситуация при евентуален Брекзит без сделка е какво се случва с хората, които имат право на статут на уседналост, но не са го придобили, смята Джингозян.  Мая Манолова ще изпрати няколко препоръки към институциите у нас, за да бъдат улеснени българските граждани във Великобритания за Брекзит. Една от тях е премиерът Бойко Борисов да работи за двустранно споразумение между България и Великобритания, за да бъдат защитени правата на хората в кралството, ако няма сделка за Брекзит. Сред тях са правата на студентите, които алармират, че таксите в университетите могат да поскъпнат значително. Другите препоръки са за организиране на информационна кампания и разкриване на гореща телефонна линия. Посланикът на Великобритания у нас Ема Хопкинс пък обяви, че във Великобритания живеят 120 000 българи и 54 000 от тях вече са се регистрирали чрез приложение на телефоните си, за да уредят своя статут. Хопкинс допълни, че в случай на Брекзит без сделка гражданите на Европейския съюз ще имат право на 90 дни престой в Обединеното кралство без виза. За по-дълъг престой ще се изисква специална регистрация.", "date": "2019.08.30", "title": "45 000 българи във Великобритания  имат статут на уседналост"}
{"url": "https://duma.bg/delhi-zabranyava-naylonovite-torbi-n198757", "text": "Индия ще забрани найлоновите торбички и пластмасовите чаши и сламки от 2 октомври. Това би било едно от най-мащабните действия в света в борбата с пластмасата за еднократна употреба, съобщи високопоставен служител на правителството, цитиран от Ройтерс. Забраната ще обхване още пластмасови чинии и малки бутилки. Не само употребата, но и производството и вносът няма да бъдат разрешени. Премиерът Нарендра Моди иска да прекрати употребата на еднократни пластмасови изделия до 2022 г. и това е началото на усилията му. Близо 50% от тези отпадъци по света отиват в световния океан, като водят до смъртта на животни и стигат и до човешката храна.", "date": "2019.08.30", "title": "Делхи забранява  найлоновите торби"}
{"url": "https://duma.bg/evrokomisiyata-postavi-ultimatum-na-sarbiya-n198759", "text": "Сърбия не може да бъде част от Евразийския съюз, ако иска членство в Европейския съюз. Това каза говорителят на Еврокомисията пред Евронюз. Властите в Белград съобщиха, че планират да се присъединят към Евразийския съюз през октомври. В това обединение влизат Русия и няколко бивши съветски републики като Армения, Киргизстан и Беларус. Ако Сърбия стане член на ЕС, тя ще трябва да съгласува политиката на санкции срещу Москва, която включва и ограничения в търговията.", "date": "2019.08.30", "title": "Еврокомисията постави  ултиматум на Сърбия"}
{"url": "https://duma.bg/rusentsi-na-nov-protest-zaradi-mrasniya-vazduh-n198771", "text": "Протест \"Русе иска да диша\" се организира в социалните мрежи. Той е насрочен за 14 септември, като идеята е да се блокира Дунав мост, за да се привлече вниманието на властите към проблема със замърсения въздух на града. Сборният пункт е на паркинга пред Захарния завод, след това шествието ще продължи към Дунав мост. \"Русенци, стига толерантност! Да блокираме отново Дунав мост! Подгответе се подобаващо - плакати, стикери, маски, тромби, свирки, знамена\", призовават организаторите. Според тях градът е на автопилот и отровите във въздуха са непоносими. ", "date": "2019.08.30", "title": " Русенци на нов протест  заради мръсния въздух"}
{"url": "https://duma.bg/nov-darzhaven-organ-shte-kontrolira-snabdyavaneto-s-piteyna-voda-n198762", "text": "Нов държавен орган поема снабдяването с питейна вода. В Министерството на регионалното развитие и благоустройството се създава национален компетентен орган по мрежова и информационна сигурност за сектор \"Доставка и снабдяване с питейна вода\". За целта са приети изменение и допълнение на Устройствения правилник на МРРБ. Дирекция \"Информационно обслужване и системи за сигурност\" в МРРБ ще изпълнява функциите на национален компетентен орган по мрежова и информационна сигурност за питейната вода на територията на България. Задължение на административните структури е да имат национални компетентни органи по мрежова и информационна сигурност. Ще има екип, който ще реагира при инциденти с компютърната сигурност за сектора. Експертите ще извършват дейности по проектиране, разработване, внедряване и експлоатация на системи за сигурност от компетентността на министъра на регионалното развитие и благоустройството. Ще се приеме и методика за определяне на оператори на съществени услуги в съответствие с изискванията на Закона за киберсигурност.", "date": "2019.08.30", "title": " Нов държавен орган ще контролира снабдяването с питейна вода"}
{"url": "https://duma.bg/mitnichari-zadarzhaha-nelegalni-lekarstva-za-polova-mosht-n198768", "text": "3830 опаковки сексуални стимуланти задържаха митнически служители в района на Дунав мост 2. Екип на ГД \"Митническо разузнаване и разследване\" е направил проверка на товарен микробус, пътуващ от Турция през България за Холандия. Микробусът с турски регистрационен номер и пломбиран с турска митническа пломба превозва по документи мебели и текстил за Западна Европа. При проверка под пакетите с обявената стока са открити 6 кашона лекарства за полова мощ, част от които предназначени и за жени. На опаковките им е отбелязано, че са произведени в Турция и Индия. Тъй като не фигурират в търговските документи, медикаментите са задържани, на шофьора, български гражданин, е съставен акт за административно нарушение.", "date": "2019.08.30", "title": " Митничари задържаха нелегални лекарства за полова мощ"}
{"url": "https://duma.bg/kzp-bagazhat-ot-poleta-e-zaguben-ako-ne-e-dostaven-do-21-dni-n198764", "text": "Багажът ни, който сме взели по време на самолетния полет, се счита за загубен само ако не е доставен до 21 дни. Авиопревозвачите пък имат задължението да ни уведомят, каквото и да се случва с вещите ни, и да дават друга подобна информация, свързана с полета, очакваното закъснение и пр. Това каза Игнат Арсенов от Комисията за защита на потребителите (КЗП) пред БНР. При забавен багаж повече от 24 часа пътниците имат право на обезщетение до определена сума под формата на различни стоки от първа необходимост – тоалетни принадлежности, дрехи, бельо и т.н., които да им бъдат предоставени или да закупят сами и впоследствие да им се възстановят похарчените за тях средства. Припомняме, че по този начин миналата година нашенец получи обезщетение от нискотарифен авиопревозвач в размер от 2400 лв., но това стана възможно, защото той е пазил всички бележки за разходите си. Когато куфарът е загубен, можем да получим максималната сума от 1200 евро. \"Това означава, че ако нашият багаж е по-скъп от 1200 евро, е удачно да си направим допълнителна застраховка. Ако е по-малко от тази сума, няма смисъл от такава застраховка, тъй като авиокомпанията ще ни изплати щетата\", разясни Арсенов. При закъснение на полета до 2 часа възниква право за грижи. То включва разноски за храна и напитки, които ще бъдат покрити от компанията. Ако закъснението е един ден, авиопревозвачът ни дължи настаняване в хотел и превоз от летището до хотела и обратно. Важно е обаче касовите бележки и документи да се пазят, за да може да се претендират разноските. При закъснение над пет часа не сме длъжни да изчакваме следващия полет, който е по-късно или на следващия ден. Можем директно да се откажем от пътуването и в рамките на седем дни да получим обратно парите си за платения билет, обясни още Арсенов. \"Когато закъснението е по вина на авиокомпанията, а не е причинено от извънредни обстоятелства - буря, обилен снеговалеж, заплаха за сигурността, тероризъм или др., пътниците имат право на допълнително парично обезщетение, като то може да варира от 125 до 600 евро\", добави Игнат Арсенов.     ", "date": "2019.08.30", "title": "КЗП:   Багажът от полета е загубен, ако не е доставен до 21 дни"}
{"url": "https://duma.bg/britantsite-ne-sa-saglasni-s-premiera-n198761", "text": "Решението на британския премиер Борис Джонсън да разпусне парламента предизвика гневни улични протести. Откритата в сряда онлайн петиция срещу решението на британския премиер да преустанови работата на парламента беше събрала вчера сутринта 1,1 милиона подписа, предаде Франс прес. В Обединеното кралство всяка петиция, подписана от 100 000 души, трябва да доведе до дебати в парламента по въпроса. Недоволните от хода на Борис Джонсън, който ще улесни Брекзит без сделка, определят решението му да блокира на практика за известно време парламентаристите \"държавен преврат\". А водещата кампания срещу Брекзит Джина Милър, която вече веднъж спечели съдебна битка с министри за член 50 от Лисабонския договор, внесе иск в съда за преразглеждане на решението на Борис Джонсън. Хиляди хора се събраха на протестни демонстрации в сряда вечерта в Лондон, Манчестър, Единбург и други големи градове на Обединеното кралство. Стотици се събраха пред парламента в Лондон, скандирайки \"Спрете държавния преврат!\" и развявайки знамето на Европейския съюз. В началото на годината петиция за отмяна на Брекзит събра рекордните 6,1 милиона подписа и беше обсъдена в парламента, но това не забави подготовката за излизане на Великобритания от ЕС. Междувременно лидерът на шотландските консерватори Рут Дейвидсън подаде оставка, като се позова на действията на британския премиер Борис Джонсън за спиране на работата на парламента, информира АФП. \"Госпожа Дейвидсън се оттегли от позицията си след осем години работа\", се казва в изявление. Дейвидсън, която подкрепи оставането в Европейския съюз на референдума през 2016 г., заяви в изявление в туитър, че се оттегля главно за да бъде със своя син, но също така спомена \"конфликта заради Брекзит\". Лейбъристката партия ще поиска в понеделник извънреден дебат за Брекзит другата седмица, заяви вчера говорителят на основната опозиционна сила във Великобритания за търговията Бари Гардинър. Това може да даде възможност за приемане на законодателство за блокиране на Брекзит без сделка, отбелязва Ройтерс. Според проучване на сайта Ю Гов само 28% от хората поддържат решението на Борис Джонсън да спре работата на парламента до 14 октомври, а 47 на сто се обявяват срещу подобна стъпка при настоящите условия, 26 на сто от анкетираните казват, че нямат мнение по въпроса.", "date": "2019.08.30", "title": "Британците не са  съгласни с премиера"}
{"url": "https://duma.bg/rusiya-poluchi-ot-indiya-avans-za-s-400-n198758", "text": "Русия получи аванс от Индия по договора за доставка на зенитно-ракетните системи С-400, съобщи за РИА Новости пресслужбата на Федералната служба за военнотехническо сътрудничество. В началото на октомври 2018 г. Русия и Индия подписаха договор за доставка на системи С-400. Пет полка от най-новите зенитни ракетни системи ще струват на Ню Делхи 5,43 милиарда долара. Реализацията на Индия в областта на отбранителните сделки с Русия многократно е критикувана от Вашингтон, който вижда Ню Делхи като ключов партньор в Южна Азия. През 2018 г. САЩ настояха Индия да откаже от сключването на най-голямата сделка за закупуване на С-400 от Русия.", "date": "2019.08.30", "title": "Русия получи  от Индия аванс  за С-400"}
{"url": "https://duma.bg/davat-chast-ot-direktnite-plashtaniya-predsrochno-zaradi-sushata-n198765", "text": "Държавите членки на ЕС са приели серия от мерки за подкрепа на земеделските производители във връзка със сушата в Европа. Една от тях е предсрочно превеждане на част от директните плащания - още през октомври тази година. Мерките са предложени от Европейската комисия, за да се облекчат финансовите затруднения, с които се сблъскват земеделските производители поради неблагоприятните метеорологични условия, и да увеличат наличността на фуражи за животни, съобщи ЕК. Действията, за които държавите членки са се договорили, включват възможността за по-високи авансови плащания и няколко изключения (дерогации) от правилата за екологизиране, за да се помогне на фермерите да осигурят достатъчно храна за своите животни. Засегнатите земеделски производители ще могат да получават по-висок процент от плащанията си по Общата селскостопанска политика (ОСП), за да подобрят паричния си поток.  Мерките включват получаване до 70% от директните плащания към средата на октомври. Както и получаване на 85% от плащанията за развитие на селските райони веднага след официалното приемане на пакета от мерки в началото на септември. Междувременно стана известно, че България вече е поискала да бъде включена от Европейската комисия в проекта за изплащане на завишен размер авансови плащания по схеми за директни плащания. Както и за някои мерки за развитие на селските райони за 2019 г., съобщиха от МЗХГ.", "date": "2019.08.30", "title": "Дават част от директните плащания предсрочно заради сушата"}
{"url": "https://duma.bg/mezhdunarodna-lyatna-akademiya-i-simpozium-ahtopol-2019-n198746", "text": "Международната лятна академия и симпозиум - Ахтопол, е продължение на международен проект от 2009 г. Единадесетото издание на проекта ще се проведе от 1 до 10 септември. Той предвижда реализация на скулптури от дърво и художествени произведения от живопис. Замислен е като творчески обмен между утвърдени художници-преподаватели от една страна, и студенти, от друга, на които се дава възможност да усвоят творчески умения и методи чрез различни преподавателски практики за работа с дърво и живопис. Чрез този проект НХА въвежда качествено нов подход на обмен при обучението на студентите и създава скулптурна експозиция на открито и изложба живопис в галерията на Ахтопол. Всяко издание на проекта се документира на дигитален носител, като за тазгодишното издание ще бъде издаден и каталог с творбите, реализирани през всичките 10 години. Готовите произведения от дърво ще допълват скулптурна експозиция на открито от 2009 г. в пространството около Гръцкото училище, както и ще естетизират екстериорните пространства на Ахтопол. Създадените живописни платна ще обогатят колекцията към постоянната художествена експозиция в творческата база на НХА и ще бъдат подредени в галерията на града. Ръководител на проекта е проф. Петър Бонев. Участници тази година са още проф. Митко Динев, ас. Любомил Драганов, ас. Любомир Григоров, ст. преп. Радослав Симеонов, ас. Венцислав Шишков - преподаватели, и Радослав Стефанов, Добромир Бонев и Лазар Митрев от специалност резба и Цветан Панайотов от специалност скулптура - студенти. Чуждестранните участници (скулптура) са проф. Драган Райшич и студент Милица Ракочевич от Факултета по изобразително изкуство в Университета по изкуствата в Белград, доц. Слободан Милошевски, от учебно-научната област \"Скулптура и скулптурни техники\" в Университета \"Гоце Делчев\" в Щип, Македония, и студент Елизабета Тошевска. По линия на резидентската програма за творчески престой между НХА и Galerie im Traklhaus в Австрия избраният резидент Андреа Лумплекър ще осъществи едномесечен престой в творческата база на НХА в Ахтопол и ще вземе участие в Международна лятна академия и симпозиум Ахтопол 2019. ", "date": "2019.08.30", "title": "Международна лятна академия и симпозиум Ахтопол 2019"}
{"url": "https://duma.bg/kontsert-v-pamet-na-todor-kolev-v-maymunarnika-n198744", "text": "Почитатели на Тодор Колев организираха по повод рождения му ден 26 август безплатна прожекция на филма \"Господин за един ден\" в кино \"Кабана\". А на 31 август от 20 ч. ще се състои \"Концерт-трибют на Тодор Колев\". Предстоящото събитие (от поредицата) по традиция ще е различно, забавно и дори епично и ще бъде в клуб \"Маймунарника\", посочват организаторите. \"Концерт-трибют с песните на Тодор Колев\" се организира за първи път през 2011 г. в тогавашния клуб \"Строежа\", когато с цигулката си се включва и самият Тодор Колев. Той участва неведнъж в тези концерти заедно с популярни артисти, а след смъртта му те продължават традицията с идеята творчеството му да не бъде забравено. Някои от участниците, които ще видим в шоуто в събота, са имали честта да са на една сцена с неповторимия талант тогава и още пазят емоцията и възхищението си от това. В изданията на трибюта през годините се включват различни наши известни артисти, певци и музиканти, които представят изпълненията на актьора със свой прочит и емоция. Със специален сет в събота ще се забавляваме с музикантите от \"Джанго Зе\". В концерта за първи път с респект ще се включат Ерол (\"Уикеда\") и Милица Гладнишка. Ще видим още Люси Дяковска, Димо от \"P.I.F.\", Ясен Зердев, Сърмата Хари, Прея и Косьо Лунгов. Във вечерта с песните на Тодор Колев ще ни посвирят Веселин Веселинов-Еко (бас китара), Велислав Стоянов (тромбон), Мартин Ташев (тромпет), Мирослав Иванов (китара), Милен Кокушаров (клавишни) и Росен Ватев (барабани). ", "date": "2019.08.30", "title": "Концерт в памет на Тодор Колев в \"Маймунарника\""}
{"url": "https://duma.bg/iskat-otmyana-na-afrikanskata-chuma-v-golyamo-vranovo-n198767", "text": "От свинекомплекса в Голямо Враново искат диагнозата африканска чума да бъде променена и останалите около 15 хиляди прасета да не се евтаназират, а под надзор да се реализира месото им под една или друга форма. Това каза изпълнителният директор на фермата Вихрен Димитров пред БТВ. Той бе категоричен, че не са подавани никакви данни към Световната организация за здраве на животните - за броя на умъртвените свине, а само към БАБХ. Обясни и че ще потърси съдействие от премиера, за да се намеси и диагнозата африканска чума да бъде отменена. Димитров заяви още, че повече от месец няма ход на заболяването. \"Над 1500 проби имаме отрицателни, искаме промяна на диагнозата, имаме искане и към министър Танева, защото такава болест, която е остро инфекциозна, ако не се появи до 15-ия ден, значи я няма. То е потвърдено и от научните среди в България\", каза още изпълнителният директор на свинекомплекса. До момента там са умъртвени 13 хиляди животни, а положителни проби са получени на 26 юли. Министърът на земеделието Десислава Танева обаче заяви, че правилата важат за всички. Пробите са повече от една, доказани са в референтна лаборатория в България - не се базираме на една проба, коментира тя и добави, че умъртвяването в тази ферма продължава. Танева потвърди, че са получили искането, на свой ред МЗХГ писали до европейските власти дали може да се приложи изключение, но са получили отрицателно становище. Не можем по този начин да процедираме, каза още Танева. Тя обясни, че когато е дошло нареждането за умъртвяване на животните в засегнатите райони, са взети становища от ЕК за всички действия, които се прилагат във връзка с мерките за ликвидиране на чумата. Танева обясни, че отрицателните проби сега в Голямо Враново не означават, че инфекцията няма да се появи отново, понеже заболяването е с бавен процес, а дезинфекцията на свинекомплекса трябва да се извърши докрай, за да не се появи отново африканската чума. Пикът на заболяването е през лятото, уточни още тя. Танева коментира кореспонденцията между директора на БАБХ Дамян Илиев и Световната организация за здраве на животните, в която е посочено, че са умъртвени 120 хиляди прасета, което не е съвсем точно заради отказа на фермата в Голямо Враново. Изпратеното писмо е за броя на засегнатите животни, а не на умъртвените.  Свинекомплексите в Николово и Бръшлен вече са опразнени. Там вървят последните етапи на дезинфекция. Досега са умъртвени общо над 128 хил. свине. Планът за отстрел на дива свиня заради разпространението на африканска чума по свинете предвижда унищожаването на 81 000 от общо над 97 000 животни, или над 80% от сегашната популация. Това съобщи изпълнителният директор на Изпълнителната агенция по горите инж. Мирослав Маринов. До момента са унищожени 2000 диви свине, или 2% от популацията. Огнищата на заболяването по диви свине са общо 52. Депутати вече са внесли законови промени, които ще удължат периода за групов лов на дива свиня до март. Очаква се депутатите да приемат текстовете още през септември.", "date": "2019.08.30", "title": "Искат отмяна на африканската чума в Голямо Враново"}
{"url": "https://duma.bg/antichni-zanayati-ozhivyavat-v-pavlikeni-n198748", "text": "  археолог в Историческия музей-Павликени За трета поредна година Историческият музей-Павликени и Община Павликени организират фестивал за възстановки на антични занаяти \"Древна балканска земя\" на обект Античен керамичен център. Участие във фестивала ще вземат сдруженията \"Мос Майорум Улпие Сердице\" от София и \"ДУКС Антика\" от Свищов, както и възстановчици на свободна практика.  Основен акцент в програмата ще бъде грънчарството - посетителите ще могат да видят на живо формоване на съдове, зареждане и запалване на пещ на 7 септември, а готовата керамична продукция ще бъде извадена от пещта на 8 септември. Непосредствено преди фестивала се наложи да бъде извършена поправка на конструкцията на демонстрационната пещ за изпичане на керамични съдове. По препоръка на майстора - керамик Анна Спасова, археологът на музея и служителят на обект АКЦ Ив. Стефанов доизградиха горната камера на височина, стесниха вътрешното пространство и изработиха капак за по-добра тяга при изпичането на керамиката. На фестивала ще намерят място и други занаяти - ковачество, сарачество, монетосечене. Интересни моменти ще бъдат представянето на римската медицина и организираният \"робски пазар\". Посетителите ще имат възможност да облекат римски дрехи, както и да опитат ястия, сготвени по древноримски рецепти. Дегустацията на вино е осигурена от винарска изба \"Върбовка\".  За първи път тази година ще се тегли томбола, наградите за която са осигурени от Историческия музей-Павликени, сдруженията \"ДУКС Антика\" и \"Мос Майорус Улпие Сердице\", възстановчиците и майсторите, които ще вземат участие във фестивала и винарска изба \"Върбовка\". Билети за нея ще могат да се закупят на място.  Друга изненада за посетителите тази година ще са новите керамични медальони с изображение на Силен - весел старец, учител на бог Дионис и част от неговата свита. Апликирани изображения на Силен са поставяни по керамичните съдове на древните грънчари от производствения комплекс в м. \"Върбовски ливади\". Изработката на сувенирите е дело на Анна Спасова, майстор-керамик от сдружението \"ДУКС Антика\".  Античният керамичен център е разкрит през 1971 г. и се намира на 6 км северозападно от гр. Павликени в посока с. Върбовка. Той представлява музей на открито, в чиято основа е земеделско имение (villa rustica) и е един от най-големите центрове за керамична продукция в провинция Долна Мизия през I-III в. сл. Хр. На място са експонирани централният вилен комплекс, както и част от откритите 51 пещи за изпичане на керамика. Обектът е отворен за посещение всеки ден, достъпен е целогодишно, има изградена инфраструктура и поставени указателни табели.  Фестивалът ще се проведе на обект Античен керамичен център на 7 септември. Входът е свободен. В 10:00 часа ще е откриването, а организаторите са осигурили безплатен автобусен транспорт от Община Павликени в 9:45 часа и връщане в 16:30 часа. ", "date": "2019.08.30", "title": "Антични занаяти   оживяват в Павликени"}
{"url": "https://duma.bg/s-30-padat-tsenite-po-moreto-prez-septemvri-n198763", "text": "Свалят цените по морето с 30% през септември. Очакванията са през почивните дни около официалните празници през следващия месец хиляди българи да тръгнат на път. Офертите за евтино море в края на сезона тази година започнаха още от 20 август. Без да чакат септември, повечето хотелиери в Слънчев бряг постепенно свалят цените. След слабото начало на сезона сега в битката за всеки клиент хотелиерите засипват туристите с всякакви атрактивни предложения. \"При хотелите със спа център се дава безплатен масаж или безплатно използване на спа центъра. Наблюдава се промоцията плащаш 5 и почиваш 7 дни, заяви Константин Занков от Института за анализи и оценки в туризма пред Нова телевизия. Най-сериозни намаления се очакват в хотелите, които успяха да запазят цените си през август. След първата седмица на месеца близо 30% от хотелиерите по морето пуснаха промоции с отстъпки от 30 до 50 на сто, за да спасят сезона. Сега при тях намаленията ще са минимални. По думите на Занков до 15 септември има 30% намаление на цените спрямо август, а след това 50-60% спрямо активния сезон. През септември средната заетост на хотелите ще е между 38 и 40%, прогнозира той. Голяма част от хотелите ще затворят още около 20 септември, но има и такива, които ще удължат сезона до 30 септември и дори началото на октомври - големи вериги, които работят предимно с чужди туристи, каза още Антония Чомполова, представител на туристическа агенция. Последните чартъри към морските ни курорти са на 8 октомври. Бърза проверка в интернет търсачките за почивки показва свободни места в почти всички хотели на 2-ра и 3-та линия в големите комплекси. Повече резервации през септември има около първия дълъг уикенд след активния сезон - около Деня на Съединението. Така на първа линия до плажа в големите комплекси по морето през септември ще може да се нощува срещу 140-180 лв. В апарт комплексите в курорта, както и в семейните хотели в Поморие, вече има оферти и за 20 лв. за човек, а квартирите на юг ще наемаме дори за 6-7 лв. за нощ. Оферти за почивка в хотел в Созопол се намират срещу 70 лв., а в по-луксозните комплекси - около 200 лв. В много от хотелите, в зависимост от престоя, се изготвят и индивидуални оферти за туристите. Отстъпки в цените на пакетите готвят и хотелиерите при съседите. Но от по-късно, тъй като там активният сезон продължава и след септември. Тази зима ще има работни места в туризма по курортите, въпреки очакванията отново да чуваме шлагера за недостиг на кадри, е прогнозирал пред БТА директорът на Института за анализи и оценки в туризма Румен Драганов. Според него предстоящият сезон ще приключи успешно - с точните кадри на точните места. През зимата заетите в туризма са 120 000, а през лятото - 320 000, допълни експертът.", "date": "2019.08.30", "title": "С 30% падат цените по морето през септември"}
{"url": "https://duma.bg/datata-n198747", "text": "1040 - ИЗБУХВА ВЪСТАНИЕТО НА ПЕТЪР ДЕЛЯН. Най-голямото въстание срещу византийското робство обхваща западните и югозападните български земи. Начело на въстаниците е Петър Делян - син на цар Гаврил Радомир и внук на цар Самуил. Въстанието е разгромено през 1041 г. Петър Делян е пленен и заедно с други въстанически ръководители е отведен в Константинопол. 1871 - РАЖДА СЕ ЪРНЕСТ РЪДЪРФОРД, НОВОЗЕЛАНДСКО-БРИТАНСКИ ФИЗИК (УМИРА 1937 Г.). Основоположник на ядрената физика. През 1908 г. получава Нобелова награда за химия за своите \"проучвания на разпадането на елементите и химията на радиоактивните вещества\". Извършва първата експериментална ядрена реакция и ръководи групата, провела първото контролирано делене на атомно ядро през 1932 г. 1907 - В СОФИЯ Е ОТКРИТ ПАМЕТНИКЪТ НА ЦАР ОСВОБОДИТЕЛ. Издигнат е от столичани в чест на Александър II. Дело е на прочутия флорентински скулптор Арналдо Дзоки (1862-1940), автор на статуята на Колумб в Буенос Айрес, на Гарибалди в Болоня и др. Основният камък е положен на 23 април 1901 г., а работата по паметника завършва на 15 септември 1903 г. На освещаването му присъстват Фердинанд I, княз Владимир Александрович (син на Александър II), военният министър ген. Каулбарс, ген. Столетов, комендантът на Санкт Петербург ген. Паренсов, участници от войната, Арналдо Дзоки. 1935 - УМИРА АНРИ БАРБЮС, ФРЕНСКИ ПИСАТЕЛ (Р. 1873 Г.). Става известен с антивоенния си роман \"Огънят\", издаден през 1916 г. За него печели наградата \"Гонкур\". През есента на 1925 г. създава и лично оглавява Комитет за защита на жертвите от фашизма и белия терор в балканските държави. Анри Барбюс написва потресаващата документална книга \"Палачите\", а Жан Вилар публикува книгата \"За това, което видях в България\". 1987 - СТЕФКА КОСТАДИНОВА ПОСТАВЯ СВЕТОВЕН РЕКОРД В СКОКА НА ВИСОЧИНА. По време на второто световно първенство в Рим състезателката ни по лека атлетика преодолява 209 см - височина, която и до момента е недостижима. Родената в Пловдив прима на българската атлетика има седем златни медала от световни първенства, европейски шампион е в зала и на открито, през 1996 г. става олимпийски шампион в Атланта (САЩ), а през 1988 г. печели сребърен медал от игрите в Сеул. От 2005 г. е председател на Българския олимпийски комитет. 2003 - УМИРА ЧАРЛЗ БРОНСЪН, АМЕРИКАНСКИ АКТЬОР (Р. 1921 Г.). Рожденото му име е Каролис Бучинскис или Чарлс Денис Бучински. Той е 11-ото от общо 15 деца в бедно семейство на емигранти от татарско-литовски произход. След Втората световна война става актьор и добива популярност с участието си в уестърни, екшъни и криминални филми. Знаменити са ролите му във \"Великолепната седморка\", \"Имало едно време на Запад\", \"Мръсната дузина\" и в крими-поредицата \"Смъртоносно желание\".", "date": "2019.08.30", "title": "Датата"}
{"url": "https://duma.bg/damyan-obreshkov-koyto-za-mnogo-ot-nas-e-uchitelyat-n198750", "text": "На 1 септември един от корифеите на българската журналистика ще навърши 90 лета. Мнозина го наричат Учителя, други пък \"живата история на съвременната българска журналистика\", а за повечето от братството той е просто бай Дамян. Та в тези юбилейни за него дни един от най-търсените събеседници ми \"пристана\" да се видим и да разкаже какво е било назад във времето и как се е правила публицистика у нас. - Преди пет години, когато разговаряхме, ми каза, че твоят танец е журналистиката. Като как го танцувахте двамата - валс, танго, рок, хоро? - Всичките жанрове на танца. Да започна от началото - в. \"Народна младеж\", където постъпих през 1952 г. Бях младеж и започнах от А, Б, В... Но много бързо усвоих нещата, защото около мен имаше великолепни журналисти. Друг е въпросът, че тогава вестниците бяха сиромашки - четири страници и голям формат. И какво да сложиш там - някакви държавни документи се пускаха, БТА даваше поток от информация, но пък обстановката в редакцията беше отлична. Няколко месеца след мен дойде от Берковския край Йордан Радичков, с когото станахме веднага близки. След това през 1966-а започна в. \"Поглед\", и то с един много добър състав. Тогава започнахме да правим истински вестник. Той беше събитие, явление, което най-много личеше от големите опашки пред павилионите за вестници в понеделник. Аз и Тамара Джеджева работехме на едно бюро. Тя беше великолепен човек. След това ме извикаха в \"Отечествен фронт\". Там започнах да съкращавам правителствените документи, които трябваше да публикуваме, за да има място за журналистическите материали.  - Казваше: \"Живей така, че да си завиждаш.\" Сега, като погледнеш назад - на какво си завиждаш? - За това, че имах възможност да изявя себе си. През живота си имам две уволнения - едно в младежките години, когато бях комсомолски секретар в Дряново. А тук, вече като журналист и главен редактор на \"Труд\", с Георги Тамбуев пуснахме критична статия за един прокурор, който е осиновен от активен борец, за да може да ползва привилегии. Сигналът за този случай дойде от Етрополе и аз побеснях. И не само възложих случая на Георги Тамбуев, но и заедно с него ходихме по разни институции, за да уточняваме неща. Всичко вече беше изпипано и статията \"Власт, облечена в корупция\" на Тамбуев вече беше готова за печат и е на бюрото ми. В ранния следобед на деня ми се обаждат от ЦК на БКП да не я пускам. Забраняват ми. Аз обаче реших и я пуснах и на другия ден тя излезе. Оттам нататък настана голяма дандания. Разследваха ни с Тамбуев така, както го правят в съда... Уволниха ни. В интерес на истината след една година получих в \"София прес\" съобщение да се явя в ЦК на БКП при Тодор Живков, който ми каза, че анулират уволнението ми. Не се извини, но ми каза, че ме връщат в \"Труд\". Няма да забравя как тогава след ден-два в СБЖ се отбелязваше Денят на съветския печат. И като влязох в залата, някой се провикна: \"Дамян възкресе! Дамян възкресе!\" Изпитвал съм винаги огромно удоволствие, че съм в журналистиката и че имам възможността да виждам и казвам какви са нещата, доколкото е възможно. Е, имаше някои, които не можеха да се казват, но все пак каквото сме могли, сме го направили. Журналистът не трябва да има \"някаква\" кауза, а само една върховна - да служи на истината.", "date": "2019.08.30", "title": "Дамян Обрешков, който за много от нас е Учителят"}
{"url": "https://duma.bg/i-botev-ne-pozhaliha-pri-likvidatsiyata-n198749", "text": "От 1989 г. до днес често ми се е налагало да давам отговор на този въпрос. За безвремието в развитието на града много хора, особено от ръководителите му, в годините на прехода се оправдаваха с наследството, с миналото на града, с липсата на средства и др. За разрухата в първите години след    \"избухването\" на демокрацията дори тези, които активно участваха в разграбването на града и селата в общината, все по-често започнаха да признават вината си с уговорката, че причината все пак са бившите комунисти и ДС! Последните десетина години, особено след влизането ни в ЕС, даже в предприсъединителните години, нещата започнаха да се променят. Бюджетът на общината се увеличаваше ежегодно. Различни общински структури участваха, с променлив успех, в реализирането на проекти с привлечени отвън средства. Град с население над 80 000, общината със 102 000 души. В трудоспособна възраст бяха 57 370 души, заетите бяха 62 952, от тях - в материалното производство 42 773 души, 20 608 - в промишлеността, и 5903 в селското стопанство. Обща дължина на улиците 141 км, от тях 137 покрити с асфалт и паваж. Оставихме реализирана първата в страната пешеходна улица с оригинална настилка от мрамор, бял врачански камък и червен пясъчник. Построени и функциониращи все още театър с три салона; музей с картинна галерия; младежки дом; дом на техниката; дом на професионалните съюзи, всички изпълнени по проекти на най-добрите архитекти от областта и страната; нова сграда на първостепенната окръжна болница с поликлиника, нова автогара и др.  За всички деца до 6-годишна възраст имаше модерни детски ясли и градини, половината с вътрешни басейни, 13 нови учебни сгради, отговарящи на тогавашните изисквания за водене на учебните занимания. От 1936 до 1962 г. в този град не беше строено училище. Най-големият проблем години наред беше липсата на жилища, в края на осемдесетте години жилищна криза вече нямаше - на всеки жител бяха осигурени 16,9 квадратни метра жилищна площ.  Независимо къде съм работил, 60 години живея във Враца. Винаги съм се вълнувал от това, което става в града - искрено съм се радвал на хубавите неща или възмущавал, когато виждам неразумни решения на управляващите. През  последните 10-15 г. за града се осигуриха много средства, от държавата и еврофондовете, всички, в крайна сметка, от българския данъкоплатец. Обновиха се и обзаведоха със съвременни средства за обучение училищата, но децата учат на две смени, въпреки че са половината от тези до 1989 г. В същото време нови учебни сгради пустеят и се рушат.  Някога първостепенната окръжна болница сега е пред фалит. Отделенията са останали без специалисти, а тия, които все още останаха, не получават редовно заплати и работят с остаряла трудно поддържана апаратура. Общинският съвет, кметовете на общината в последните 10 г. и областните управители проспаха времето, когато здравеопазването в града и областта вървеше към \"ликвидация\", явно със съдействието на заинтересовани лица. Оказа се, че здравето на \"електората\" не ги е вълнувало през годините на прехода. Сега се видя, че общинското и областните ръководства са безсилни да принудят собственика на болницата - МЗ, да изпълни задълженията си, а болните врачани пътуват до Монтана или София да се лекуват. Ако оцелеят по пътя. Сградите в Етнографския комплекс се рушат. Подпокривните конструкции са изгнили и често падат старите турски керемиди. Това не пречи общината да организира сватбени ритуали  и да отделя пари за атрактивни прояви, но за ремонт и поддръжка на сградите в етнографския комплекс пари няма, по-скоро няма разбиране и воля малкото съхранено от средновековието на града да се запази.  На площад \"Христо Ботев\", непосредствено пред паметника на поета, по два месеца се монтира ледена площадка, която пречи не само да се вижда нормално монументът, но и за рождения ден на Ботев да бъдат поднесени цветя. За всеки празник пред паметника се монтират палатки за кебапчета, кюфтета и бира, а за Великден се монтират кичозно боядисани яйца, наистина по-малки от яйцето, което Плевнелиев поднесе на Папата, но достатъчно големи да впечатлят децата да се снимат до тях, докато паметникът е потънал в панаирджийската украса... Напоследък се строят немалко сгради в централната зона на града. Прави впечатление как често се нарушават приетите и утвърдени преди квартално застроителни планове, с които се целеше градът да има свой характерен облик. Грубо се нарушават авторските права, когато се пристъпва към ремонт или преустройство на характерни сгради. Типичен пример е случаят с Туристическия дом, построен по проект на арх. Савов, а таваните и обзавеждането бяха направени от семейство известни художници от столицата. Стълбището на Дома на техниката е разрушено, в единия край е монтирана като грозна кръпка дървена барака; детската площадка зад паметника на Ботев е премахната, теренът е покрит с десетки кубици бетон в нарушение на проекта на авторите на архитектурните елементи, свързани с изграждането на паметника. Имам чувството, че в последните години градът няма главен архитект. На петдесетгодишнината на Младежкия дом валеше дъжд, в приемното помещение бяха наредени легени, а това е представителната сграда, в която се приемат най-високопоставените държавни ръководители и гости, гостуващите театри и артисти от страната и чужбина. бих наредил да закрият жп гарата във Враца заради ползваната тоалетна, която е срам за всяко учреждение, особено за входната врата на областния град. Това явно не прави впечатление на общинското ръководство и санитарните органи, може би защото няма все още \"чума\"? В изпълнение решение на правителството и във Враца започна \"саниране \"на жилища. Не коментирам колко е правилно и справедливо това решение. В града са санирани 15 жилищни блока, 4 детски градини и обществени сгради, от тях 2 или 3 са панелни. Болшинството са в центъра, строени монолитно, с централно парно, които най-малко се нуждаят от този вид саниране, но те се виждат и носят похвали за общинското ръководство. Панелните жилища в кв. \"Дъбника\", чиито срок на годност изтича и където живеят много от \"работещите бедни\", явно не вълнува общинските управници. За интегриран проект \"Воден цикъл Враца\" общата стойност на втората фаза  надвишава 57,7 милиона евро, от които  финансовата помощ от ЕС е около 35 милиона. С изпълнението на този проект  загубите трябваше да намалеят с 65%, което да доведе до намаляване цената на ползваната вода и устойчиво водоснабдяване. За съжаление парите са усвоени, обектът не е завършен, цената на водата се повиши и качеството се влоши. По оперативна програма \"Региони в развитие \"се изпълнява проект за  \"Обновяване на пешеходната зона\" на стойност 23,3 милиона. Бяхме не само изненадани, а направо втрещени, когато започна изпълнението на същинската част на проекта! Навлезе тежка техника и започна да кърти и разбива цялата настилка - масивни мраморни плочи,  плочи от най-търсения у нас и за износ бял врачански камък, 5 сантиметра дебели керамични плочи, поставени преди по-малко от 10 г., гранитни павета, които практически са вечни - всичко се разбиваше и извозваше като строителен отпадък. В един момент някой се засрами или смути от реакцията на гражданите и здравите плочки се подреждаха на палети и някъде са съхранени може би? За мен и не само за мен чашата преля, когато  започна \"обновяването\" на площад \"Хр. Ботев\". Технологията е същата! Специалистите, които познават новия проект, заедно с авторите на проекта на доскоро съществуващия площад, са се опитали да спрат това безумие, но без резултат. К. Каменов, кмет на общината, обясни, че е провел разговор с \"управляващия орган\", който се е съгласил само да се подменят предвидените по проект материали за настилка с нови от екструдиран бетон, каквито ще са на площадите в Плевен, Бургас и още осем града. Във всеки град има поне един площад, който е емблематичен с история, с който се различава от другите градове. За Враца това е площад \"Хр. Ботев\" и не само за Враца.  Това е единственият площад в България, а може би не само в България, на който за първи път след освобождението е построен паметник  и за 70-80 години са издигани  последователно три паметника на една и съща личност! Мястото на първия е определено в 1888 г. - \"защото там е била изложена за поругание главата на   българския патриот, спасител, поет и революционер Христо Ботев\". Скулптор е Густав Еберлайн, пространството е оформено от Фердинант Будек, окръжен инженер. Открит тържествено от княз Фердинанд през 1890 г. Веднага след откриването се заражда идеята за нов паметник. Тогавашната преса пише: \"Цял скандал е във Враца с паметника на Българския патриот - фигури, пиедестал, плочи, надписи - здраве му пиши\".  Алеко Константинов: \"Паметникът на Ботев, издигнат всред един длъгнест мегдан, макар и обиколен от дребни и вехти къщи, не прави очакваното впечатление\". През годините след войните пространството около паметника търпи сериозни промени. Създава се комитет за издигане на нов паметник 1924 г. Старият не отговаря на \"пламенната фигура на народния герой\", още повече, че при разширението на площада той остава в ъгъла. След изграждане на \"временния\" на Ботев, социалистическото ръководство на града започва работа по изработването на конкурсна програма и се обявява конкурс за: \"нов паметник на Хр. Ботев и неговата чета и преустройство на  площадното пространство\". Новият паметник е открит на 2 юни 1964 г. с частично реализираното площадно пространство. Автор на скулптурата е лауреатът на \"Димитровска награда\" Владимир Гиновски, а архитектурните елементи и площадът са дело на архитектите Иван Иванчев и Делчо Сугарев. След построяването на паметника центърът на Враца сериозно се променя, налага се идеята за максимално съхраняване на сътвореното, почти  незабележими корекции в обемно-пространствено отношение и коректно към предишните автори допривнасяне на елементи и детайли, наложени от времето, в което живеем. Деликатен момент в реконструкцията е подборът на материалите, особено настилката заради важността на обекта и неговото национално значение. Проектантското бюро \"КАВЕ\" се справи много добре с високите изисквания на възложителя. На този площад е звучало словото на дъщерята на Ботев, на всички държавни мъже през годините и на много високопоставени гости на България. На този площад всяка година на 2 юни българският народ, представен от своите държавни и партийни ръководители, застава пред великия българин, еманация на народния дух, на народната орис и въжделение за свобода и справедливост, на \"светлий разум\". Гранитните плочи и павета от \"официалната\" част на площада са изкъртени, извозени като строителен отпадък, само в тази част паветата са над 35 000 - дано да не са заминали за някоя \"къща за гости\". В преходната част също е премахната настилката и цялото пространство пред паметника е от циментови плочи, произведени в с. Григориево, общ. Елин Пелин. Настилката е една и съща пред паметника и пред пицарията, пред паметника и пред общината, пред паметника на светите братя \"Кирил и Методий\" и Италианския ресторант... Очевидно за кмета и проектантите тези пространства имат еднаква значимост. Подобна съдба очаква цялата пешеходна зона от читалището до търговския център \"Суми\". И тук настилката над 90% е здрава. Голяма част е изпълнена от естествени материали, от керамични и циментови блокчета с различни размер, материали, доказали издръжливост въпреки нещадящата  експлоатация и капризите на времето.  Досега се възмущавам от безотговорното пилеене на финансов ресурс, с който само се увеличава дългът на българина, от престъпното унищожаване на създаденото от нашите бащи и майки и задължаване нас и нашите деца да плащаме. За тези действия трябва някои хора да бъдат съдени. Но може би това е демонстрация на \"проспериращата\" държава, която може да си позволи лукса да сменя вековни настилки през десет години с нови еднообразни циментови плочи във всички \"региони в развитие\". В богатите държави това не става. Интересно защо? Другият проблем е още по-страшен, подмяната на идеята, на характера на пешеходната улица по-късно след разширението на вече \"пешеходната зона\". Когато се изгради през 1972 г., улицата беше като застлана с тъкана черга. Оценявайки предимствата на пешеходната улица, градските ръководства решиха да се разшири и обхване почти цялата централна част. Настилката като черга прерасна в мозайка от фигури от традиционните за нашия Северозапад килими. Днес това подлежи на подмяна с \"красивите\" сиви бетонни плочи от Григориево... Калин Каменов може да се гордее, че ще остане в историята на Враца като кмет, който окончателно е \"ликвидирал\" част от наследството от социализма в този град. Да очакваме разрушаване на следващите обекти.", "date": "2019.08.30", "title": "И Ботев не пожалиха при \"ликвидацията\"..."}
{"url": "https://duma.bg/balgarski-detsa-aktrisi-ocharovaha-publikata-vav-venetsiya-n198745", "text": "Немско-българският филм \"Кръвта на пеликана\", заснет изцяло в България и с голям български екип през лятото на миналата година, откри паралелната програма на кинофестивала във Венеция \"Хоризонти\", научи ДУМА от Мила Войникова. На пищната премиера триумфираха две български деца актриси - Катерина Липовска (7) и Аделия Оклепо (11), които очароваха публиката със силните си изпълнения в две от главните роли във филма. Те са достойни партньорки на немската звезда Нина Хос, носителка на \"Сребърна мечка\" от Берлин. Във филма участват и утвърдени български актьори - Яна Маринова, Димитър Баненкин, Гергана Змийчарова, Албена Колева. \"Кръвта на пеликана\" е емоционална драма, която разказва за треньорката на полицейски коне Вибке и взаимоотношенията й с двете й момиченца, осиновени от България. Още с първия си филм \"Нищо лошо не може да се случи\", който участва в програмата \"Особен поглед\" на кинофестивала в Кан, режисьорката Катрин Гебе демонстрира интереса си към темите за корените и проявлението на доброто и злото и свободната воля у всеки човек, които в \"Кръвта на пеликана\" достигат нови дълбочини в измерението на детската психология. Филмът е подкрепен от телевизионния канал ARTE, Хамбургския филмов фонд, НФЦ и \"Евроимаж\". \"Мирамар филм\" е продуцент от българска страна. ", "date": "2019.08.30", "title": "Български деца актриси очароваха публиката във Венеция"}
{"url": "https://duma.bg/garvani-i-boklutsi-n198753", "text": "От Васил Найденов знаем, че \"под мостовете не шумят реки\", но от онзиден научихме от АПИ, че вместо това под 120 от тях мучат телета, блеят агънца, кудкудякат кокошки, намирисват остро камари гуми, найлони, боклуци и други леснозапалими материали. Както показа инцидентът с моста на магистрала \"Струма\" край Дупница, на нас не ни трябват терористи, Боже, опази! Безстопанствеността, безхаберието, нищоправенето и глупостта прекрасно вършат същата работа. Защо? Защо все трябва да се случи някаква беда, за да разберем, че микроязовирите нямат реални стопани, че никой не обръща внимание на затлачени речни корита, че се строи на места, където изобщо не бива да се строи (трагедията в Аспарухово), че се горят незаконно отпадъци, което е вредно за здравето, че се слага некачествен асфалт, което е опасно за живота, че под стратегически обекти като мостовете се създават импровизирани складове и сметища, които, както видяхме, представляват потенциална заплаха.  Такова масово неспазване на правилата или на откровената им липса говори много повече за властта в страната, в която живеем, отколкото каквито и да било рейтинги, мониторингови доклади и измервания на общественото мнение. Това е власт, която се отнася към народа и държавата му като към колониално владение, което може и трябва да се експлоатира до дупка, до откат, до пълно изцеждане на всичко, което може да се изцеди. След което тая власт смята да отиде към \"топлите страни\", където да си живее като \"белите хора\". С черните пари.  Не разбирайте под власт само тези, които се намират в министерските и чиновническите кабинети. Тези хора отдавна са едно цяло и с бизнеса, и с неправителствени организации, със съсловни такива. Здрава спойка ги държи в единен строй. Поради това и няма кой да взема мерки, да наказва, да променя системата, да променя манталитета към народ и държава. Гарван гарвану око не вади. ", "date": "2019.08.30", "title": "Гарвани и боклуци"}
{"url": "https://duma.bg/nsi-usloviyata-za-biznes-se-vloshavat-n198766", "text": "Бизнес климатът в страната се влоши през август и се оценява като неблагоприятен. Общият показател на бизнес климата намалява с 3,1 процентни пункта спрямо нивото си от юли. Това е най-ниското ниво от ноември 2016 г. насам. Понижение на показателя е регистрирано във всички наблюдавани сектори - промишленост, строителство, търговия на дребно и услуги. Това сочи статистика на Националния статистически институт (НСИ). Най-голям е спадът в строителството - с 5,1 пункта. Очакванията на строителните предприемачи за бизнес състоянието на предприятията са по-неблагоприятни. Прогнозите им за строителната активност през следващите три месеца са също резервирани. През август има и увеличение на броя на клиентите със закъснения в плащането. Недостигът на работна сила продължава да е най-сериозната пречка за развитието на бизнеса. На второ и трето място са конкуренцията в бранша и несигурната икономическа среда, като през последния месец се наблюдава намаление на негативното им въздействие. За продажните цени в строителството мениджърите предвиждат да останат без промяна през следващите три месеца. В промишлеността понижението с 0,8%. Причината е в промяната на оценките на работодателите  за бизнес състоянието на предприятията от „по-добро“ към „задоволително“. През последния месец се засилва негативното влияние на несигурната икономическа среда, която измества на второ място затрудненията на предприятията, свързани с недостига на работна сила. По отношение на продажните цени в промишлеността очакванията са за запазване на тяхното равнище през следващите три месеца. При търговията на дребно стопанската конюнктура се влошава с 3,5 пункта. Прогнозите за обема на продажбите и поръчките към доставчиците през следващите три месеца са също по-резервирани. Основните фактори, затрудняващи дейността на предприятията, остават конкуренцията в бранша, недостатъчното търсене и несигурната икономическа среда. По отношение на продажните цени търговците предвиждат известно увеличение през следващите три месеца. В услугите понижението на индекса е 4,9%. Оценките на мениджърите за бизнес състоянието на предприятията от „по-добро“ се измества към запазване на „същото“. Конкуренцията в бранша, несигурната икономическа среда и недостигът на работна сила продължават да са основните пречки за развитието на бизнеса в сектора, като анкетата отчита засилване на негативното влияние на първия фактор. По-голяма част от мениджърите очакват продажните цени да останат без промяна през следващите три месеца.", "date": "2019.08.30", "title": "НСИ: Условията за бизнес се влошават"}
{"url": "https://duma.bg/realnost-n198754", "text": "Наскоро премиерът Борисов се похвали с голям ръст на икономиката. По същото това време НСИ изкара пресни данни за БВП, които показаха забавяне на стопанството ни. И той, а и шефът на Агенцията за инвестиции Стамен Янев не спряха години наред да ни облъчват колко добър е бизнес климатът в страната. Само преди дни Борисов говореше от името на чужди посланици, които се възхитили на \"толкова добър климат\" и \"толкова много инвестиции\" у нас. При Борисов позата е досущ като при Бай Ганя във виенската къпалня - бие се в гърдите и вика самодоволно: \"Булгар! Булга-ар!\" А всички числа биват прочетени както му е угодно. В случая - като \"отговор на всички критики\".  Вчера обаче властта получи шумен шамар. Данните на НСИ на база проблемите и очакванията на предприемачите показаха влошаване на условията за правене на бизнес в страната. При това става въпрос за най-ниското ниво на бизнес климат за последните три години. Неблагоприятни условия имат всички сектори - промишленост, строителство, търговия на дребно и услуги. Най-фрапиращ е спадът в строителството - с над 5%. Иначе това е секторът, с който ГЕРБ най-много се гордее.  Оказва се, че и очакванията за следващите месеци хич не са добри. Не само не достига работна ръка, закъсняват плащанията и са лоши прогнозите за цените, но бизнесът се оплаква от несигурната икономическа среда. Другите големи проблеми, за които с часове може да говори всеки дръзнал да прави бизнес у нас, са корупцията, бюрокрацията и многото контролни органи, които нищо не вършат. Тази власт не само инвеститорите гони от страната (срив на чуждите вложения с 15 млрд. евро за 10 г.), но и не успява да задържа младите тук. Това е реалността. А хвалбите за успехите им са колко да ви излъжат да пуснете бюлетина за тях. Ако продължат да управляват, май всички ще се запътим към Терминал 2.", "date": "2019.08.30", "title": "Реалност"}
{"url": "https://duma.bg/napred-kam-propastta-n198752", "text": "Британците пак се ядосаха. Всъщност те от три години са непрекъснато ядосани. Ту защото не са съгласни да напуснат Евросъюза, въпреки че сами гласуваха за това. Ту защото държат да се сбогуват с Европа и то колкото се може по-бързо. От два дни пък са бесни заради решението на премиера си Борис Джонсън да преустанови работата на парламента до средата на октомври. Така БоДжо (както го наричат на Острова) се надява да надхитри депутатите, които възнамеряват да му попречат да извади кралството от Евросъюза без сделка. Той, разбира се, отрича тези пъклени планове, обяснявайки, че парламентът ще има предостатъчно време (цели две седмици) да вземе решение.  Джонсън, естествено, лукави. Вероятно надеждите му са, че този ход срещу парламента може да повлияе на европейците, които да клекнат пред исканията на Лондон за развода. Всичко би трябвало да се реши на Европейския съвет на 17-18 октомври, след който британският премиер ще постави депутатите (и съгласните, и несъгласните) пред свършен факт. Вече май никой не се съмнява, че Великобритания напуска ЕС и то още на 31 октомври. Малцина са и тези, които вярват, че това ще стане миролюбиво. Фактите засега говорят, че британците ще си тръгнат без сделка. Неслучайно Европа от месеци насам се готви именно за този вариант. Британците, изглежда, също са наясно и отрано започнаха да се запасяват с продукти и лекарства. Експертите са категорични, че при Брекзит без сделка британската икономика я очаква катастрофа. БоДжо пък май се надява на спасителен пояс от Америка, неслучайно в Биариц се умилкваше на Доналд Тръмп. Президентът на САЩ обаче се отърва с едно мъгляво обещание за \"страхотно сътрудничество\". А междувременно Лондон продължава да се движи към пропастта и изглежда вече никой не е в състояние да спре британците да скочат в нея.", "date": "2019.08.30", "title": "Напред към пропастта"}
{"url": "https://duma.bg/kratki-novini-n198755", "text": "Президентите на Турция и САЩ са говорили по телефона рано в четвъртък. Двамата лидери са обсъдили последните събития в Сирия и конкретно в Идлиб, както и двустранните отношения, се казва в изявление на Анкара. Съветникът на американския президент по национална сигурност Джон Болтън пристигна от Молдова в Беларус. Той обсъди с домакините въпроси на двустранните отношения и регионалната сигурност, заяви говорителят на беларуското външно министерство. През август безработицата в Германия е 5,1%, съобщи Федералната агенция по заетостта. Броят на безработните във Федералната република през този месец е 2,289 милиона души, което е с 4000 повече, отколкото през юли. При експлозия на мина в нива в село Йеличка край Приедор, Босна и Херцеговина, е загинал 59-годишен сърбин. Медиите съобщиха, че загиналият е поставял мини около своята нива, за да защити царевицата си от диви прасета. Трима души бяха ранени, след като буря връхлетя западната част на Полша. Силният вятър е отнесъл покриви, изкоренил е дървета и е разрушил пътища. Местните власти заявиха, че щетите са сериозни. Чилийският съд в Пукон издаде решение, с което задължи президента Себастиан Пинера да плати глоба в размер на 4,93 млн. чилийски песо (6,8 хил. долара). Глобата е свързана с нарушения, извършени по време на строителството на къщата на държавния глава. Съдът наложи максимално възможно наказание за такова нарушение.", "date": "2019.08.30", "title": "Кратки новини"}
{"url": "https://duma.bg/yuliya-piskuliyska-rushat-se-istini-kato-sipei-n198800", "text": "- Срещала съм се и с осъден на смърт. Била съм в залата на Върховния съд, когато осъденият на смърт трябва да каже последната си дума. Това е изискване на професията - да не надзърташ отдалече. Влизала съм в пререкание с покойния Георги Тамбуев, временно завеждащ отдела ни - той искаше да пиша върху писмо, без да проучвам, без да отида, без да се срещна с хората. \"Какво толкова\", каза, кой ще разбере... Няма нужда някой да разбира. Аз ще знам. - Само един детайл ще си позволя: недоумявам как колеги дават трибуна на специалисти, зле приемани в собствената гилдия. Превръщат ги в медийни звезди - например, вълна от пациенти потича към тези лекари, които са далеч от професионализма, разбиран в пълнотата му. Горкият пациент... Само защото някой от нас не се е вгледал в качествата на специалиста, а е видял само умението му да приказва... красиво.  Ненавиждам интригантите. Но факт е - и медиите участват във великата обществена интрига. Наднича се в живота на хората, в личните им трагедии. Сеят се неистини. Без мисъл какво носи това на определен човек. Отвращават ме превиващите гръб пред \"фактори\". Странно ми е безразличието към човешка съдба или социални процеси. Прекланям се пред щедростта. Пред разума - особено когато се откроява във важно решение. Възхищава ме умният. Талантливият. Състрадателният - не само с познатата мимика на лицето - с действието. Учудва ме пасивността ни като общество в определени ситуации. Радвам се на хората, които умеят да обичат. Трамплините ме ядосват, защото са носители на пагубното за всяко общество изстрелване \"нависоко\". Разнообразие от калинки и други летящи с чужди крилца...  - Ако това определение идва от желанието ми да имам самостоятелно мнение - така да бъде. Най-лесно е да премълчиш очевидна недомислица. Удобно е. Неведнъж мнението ми е било различно от водещо мнение на фигура с позиция. Смятам, че е нормално да изразиш някакъв аргумент, който да е полезен за общественото развитие. Навремето от Районния комитет на БКП ми казаха, че Левчев не одобрява свободния ми изказ. И че търси начин да ме усмири. Не казвам, че и аз винаги съм била права. Но съм била готова да приема всеки довод, който би оборил моето виждане. Истината е във фактите. Да търсиш, означава винаги да се вглеждаш възможно най-дълбоко в една ситуация. Документите, свързани с нея. Близките ни обичат такива, каквито сме. Публичните личности трябва да поемат социалната отговорност извън личния кръг след точна самопреценка. Журналистиката ми даде много. И много ми отне. Никога не съм се движила с тези везни, но сега усещам колко много са изгубили децата ми, семейството ми от тази моя отдаденост. Да, била съм някаква подкрепа за чужди хора, това е вътрешна необходимост, това е наследеното от моите родители, баба, дядо чувство за отговорност. То ме е карало да предпочитам трудните пътеки на професията и да не мисля ще получа ли нещо или не. Спомням си, когато ме повикаха във в. \"Континент\", беше труден период, началото на този безкраен преход, главният редактор ме попита каква заплата искам. Казах - каквато прецени. После разбрах, че дори стажантките имат доста по-високо възнаграждение от мен. А бях завеждащ отдел.  - С разграждането на социалните домове, домове за деца в неравностойно положение примерно, се унищожи цяла система. Тя беше заменена с нищо. Но въздушният балон на реформата в този случай и в други също - например здравеопазването, е издъхнал. Боли ме, че преди да се премисли нещо, се предприема събарянето. Да имах още живот, който да дам на това наше обезумяло общество, бих съдила и Евгени Бакърджиев. За един лев. Никой не му поиска сметка за разрушаването на една част от историята, която друг народ би превърнал във възможност за доход. Какъв музей можеше да стане от мавзолея, колко туристи щяха да дойдат тук! - Нещата, които ме гневят, са от камъче до глобални. Например, че на улицата всеки те блъска, не се спазват елементарните правила, да не говорим за недоимъка на кавалери. Че сутрин градинката е пълна с бутилки и отпадъци, че няма сила, която да забрани пиянските сбирки там, че няма контрол никакъв и за нищо. Гневи ме, че доста талантлив писател може да излезе и да чете пред уж елитна аудитория прекрасните си стихове - по къси шортички и по джапанки. Всичките тези камъчета говорят колко ни е безразличен другият човек. Да не започваме темата за безхаберието, корупцията, бедността. Но и малкото, и голямото имат силата да разрушават невъзвратимо психиката ни. С болен народ не се гради икономика. Нито култура. Нищо. - Не са били малко. Опитвам се да ги приема философски. Преди много години размишлявах върху тази тема, включих текста и в една от книгите си. Рисувах портрета на разочарованието като възможност да те стабилизира, да укрепи духа ти. С всичките черни краски това присъствие в живота ни е урок. Възможност да се проверим. Да узряваме за упорството на отпора. Да видим по-ясно себе си. Случаи на разочарование колкото искаш, обаче не са ме отказвали да помагам на хора, потърсили моята помощ. - Редник съм в тази партия. Дете съм на безпартийни. Но баба и дядо са били членове на партията. Когато проектантската организация, където работеше майка, я предлага да бъде приета в БКП, във \"висшата инстанция\", където трябва да те одобрят, някой казал, че владее немски. И си заложил партийния билет с тази информация, това намирисвало на шпионаж... Значи - не става... А татко е бил офицер. Завършил е Военното училище в София - като дете на загинал във войната, дете крайно бедно, майка му е работила в сиропиталище, за да отглежда по някакъв начин четирите си деца. Завършва висшето си образование там. Воювал е после. Когато Коста Андреев, тогава работех в \"Труд\" и той беше главен редактор, ме повика и ми предложи да ме приемат в БКП, аз отговорих, че не съм направила нищо съществено в живота си, че там трябва да бъдат хора, направили много за страната си. Докато аз се питах дали съм достойна да бъда там, някои хора от редакцията без колебание атакуваха партийното членство... Имала съм своите трудности и са ме уволнявали - и прочее, но това не ми попречи да пиша и не ме отчая. И вицове съм разказвала, и съм изразявала несъгласие с фигури на високи позиции. Не мога да приема онези колеги, които и сега сервилничат и съществуват с таланта на ветропоказатели. В много от случаите наказанието не идваше по партийна линия, а от блюдолизци, които много държаха да имат топла връзка с властта и за да се докарат, гонеха мислещите различно.  Не се отказвам от партията си. И съм от щастливките - със съпруг, който до смъртта си остана верен на лявата идея. Много сме говорили за случващото се в нашата партия, и двамата сме доста критични, често несъгласни с действия или думи. Но по-добре да опиташ да бъдеш коректив, отколкото да се свиеш в малкото си гнездо и да говориш наум. Питаш дали са ме подкрепили... Мисля, че съм от незабележимата гвардия, от която се очаква да бъде винаги готова, дори само да запълни един площад. Но не само в нашата партия много хора остават невидими - това си е характеристика на обществото ни. Много се съмнявам, че някой от ръководителите в тази партия знае какво пиша, къде пиша, колко книги имам... Но аз не съм и очаквала по принцип подкрепа по партийна линия. Дядо ми, адвокат, който е дарявал за разни социални начинания, отговорил на вуйчо Гочовия въпрос - защо не построи една голяма къща в София, да се погрижи за децата си - а дядо рекъл, че някога партията ще се погрижи за тях. Този идеализъм живееше в нашия дом. Тази посока: давай и не искай.  - Продължавам да пиша. Аз съм журналист. Поезията е в миговете, които всеки иска да има, да му принадлежат, за изповед или самосъд, да се освободи от всякакви граници, публицистичен гняв... Да лети и да си вземе по малко слънце или дъжд оттам, дето прелита. Само миг. Описваш мига. Утре усещането може да е друго.  - Плаши ме откровеността, с която поглеждам към себе си, която иска да изведе на бял свят усещания, приспани и загубени. Която не иска да забрави, носи обиди, праща послания... Плаши ме силата на мисълта, която поднася пред мен дива ягодова китка или ми напомня дъх на папрат. Плаши ме този живот, който съм събрала и който диша и тича из мене... Плаши ме не защото откровеността винаги ми е носила конфликти. Плаши ме желанието да търся себе си. Защото не намирам отговори. - Съвсем естествено е да се изправиш един ден пред истина, която е превърната в сипей. Може би защото си бил наивен. Както виждаме, светът става неуправляем, каквото знаем, е потънал кораб, хората излизат извън правилата, извън законите, природата изригва, недоволна от настоятелното ни проникване в утробата й... Интересува ме човекът, който се променя според своя личен интерес и който превръща в пясък някаква обща идея. Може би всяко време е жестоко, защото във всяко време има погубени истини, окървавени. Но гледам мига: колко ветропоказатели, колко бездуховност, колко нелюбов има сега... - Имам необходимост да превърна усещанията си в думи, да летя подир чувство, да рисувам облаци, да се вслушвам чрез думи във водното ромолене, да събирам пясък от минало, да го превръщам в твърдина, за да посадя там незабравките на спомена. Изстрадвам сбогуването с някой и нещо. Но пиша, защото това е необходимост за мен. Книгите са среща с приятелите ми - познати и непознати.  - Това е щастие, което искам и което пазя. Моята Руми Братованова! Толкова светли усещания са свързани с Татяна Лолова и със съпруга й. Светлина получавам и от духовния свят на д-р Мари Паникян. Всичките ми приятели са изключителни и ярки личности. И Венко, и Иво Кременски, и Иво Търнев, и Нигяр Джафер, и Радка Аргирова, и Иван Гьорев, Жасмина и Милко, и Маргарит Пенев, Веселин Матеев, и Нели, и Христина Христова, и Кирил Янев, и Люси Зафирова, Саранеделчеви, Ива Апостолова, и Галя Гаврилова, и Ани... Приятелства от много години, по-силни от всякакви ветрове.  Сега, близо до осемдесeтте, не съжалявам за всеотдайността към хората, към обществото. С фондация \"МОСТ\" продължавам да работя все така. Но дължа много на децата си, които винаги са ме подкрепяли безрезервно; на брат ми и сестра ми, на всички близки, на Асен, който вече не е до нас, дължа им извинение, че идеята беше над тях. Че непознатият човек беше над тях. До последен дъх с теб остават само най-близките ти хора, които те обичат какъвто си. И ако имам послание, то е: обичайте.", "date": "2019.08.30", "title": "Юлия Пискулийска:  Рушат се истини като сипеи..."}
{"url": "https://duma.bg/ekranat-kato-droga-n198799", "text": "Не са малко случаите, в които родители на деца до 5 години се оплакват, че когато им говорят, малките сякаш не ги чуват. Не извръщат глава към тях, нямат потребност от зрителен контакт, не отговарят адекватно на въпросите им. Погрешно те отдават това поведение на възрастта, оправдават го с непослушание или палавост. Всъщност може да се окаже, че мозъкът на мъничето е свикнал да бъде стимулиран електронно и автентичният човешки говор и образ не провокира реакция. Още по-страшното е, че детето не трупа социални умения, защото не общува достатъчно с живи хора. Това са уменията, които са от изключителна важност за целия ни живот - разпознаване на емоциите, споделяне, емпатия, разчитане на невербални знаци.  Доказано е, че когато малките деца възприемат информация от електронни устройства дълго време, се уврежда развитието на мозъка им. Умения като фокусиране, концентрация, внимание, контрол на емоциите и развитието на речника се забавят осезателно при прекомерно стимулиране чрез екрана.  До 3-годишна възраст мозъкът се развива с много по-бързи темпове, отколкото след това. И е особено чувствителен към всички стимули на околната среда. Тогава се изграждат невронните връзки в мозъка, отговорни за поведението ни през целия живот. За правилното развитие на невронната мрежа са необходими множество стимули, които са били част от ежедневието на хората през хилядолетия. Но таблетите и телефоните, уви, не могат да ни ги осигурят.  Когато говорим на детето, например, мозъкът му трябва да преработи гласовата информация, да отдели време да превърне думите в образи и понятия. Да визуализира картини, да следи историята, да прави причинно-следствени връзки между действия или картинки. Но когато то просто следва историята във филмчето или музикалното клипче, това го прави ментално мързеливо. Защото екранът мисли вместо детето. А липсата на социален опит и слабо развитите социални умения пък водят след себе си дори агресия. Психолози разказват за чести случаи, когато детето отхвърля остро и категорично всякакъв контакт с връстници, защото всъщност не знае какво да прави. Това се разчита като агресивно поведение, но рядко родители и учители откриват зад него страх от общуване поради липса на опит. Тези деца не умеят да се включват в общи игри, нямат търпение да изслушват правила или инструкции за играта, не знаят как да влизат в роля, да приемат загуба или да изразят емоция след определена случка. Това води до т.нар \"компенсаторно агресивно поведение\". Детето се успокоява само след досега с екрана. А когато се опитате да го откъснете от него, става раздразнително, гневно, истерично - това е сигурен сигнал за зависимост, която влияе на мозъка именно като наркотик.  Играейки с таблета, хлапето се научава, че всяко негово действие - приплъзване на пръста например, води до появата на нова картинка - нещо като визуална награда. Мозъкът на детето реагира бурно с допамин - един от хормоните на щастието. Който обаче води до пристрастяване. Ясно е, че при общуване с реални предмети или хора, малчуганът ще трябва да положи много повече усилия, за да постигне желания ефект, за да може мозъкът да бъде \"награден\". Затова детето винаги ще предпочита електронните \"приятели\" пред истинските. Именно този пристрастяващ ефект кара учените да наричат екраните \"електронен кокаин\" или \"дигитален хероин.\" Изследвания на деца, които прекаляват с електронните игри, сочат, че мозъкът им изглежда като мозък, пристрастен към наркотици. В допълнение стотиците клинични изследвания показват, че екраните увеличават депресията, тревожността и агресията и дори могат да доведат до близки до психотичните състояния, когато играчът на видеоигри губи връзка с реалността. В по-напреднала възраст зависимостта от екрана води до проблеми в училище. Трупането на знания и умения са свързани с възприятието на реч, текст, поведение, връзки между предметите. Те обаче не се визуализират винаги от екрана и мозъкът отново трябва да положи повече усилия, за да ги преработи, да пресее информацията, да съобрази и да запомни. Проучване в САЩ е доказало, че дори и два часа седене пред компютъра или с телефон в ръка на ден дават по-ниски резултати на учениците при тестове за съобразителност и език. Екраните светят, образите там се движат и възбуждат мозъка хиляди пъти по-бързо от образите в околния свят. Това е пагубно за нервната система на детето. Изследване на Националния институт по здравеопазване в САЩ е установило, че децата, които прекарват дълго време пред телефони и таблети, променят структурата на мозъците си, имат по-нисък IQ и отслабваща памет. Наблюдава се дори изтънена мозъчна кора, която е изключително важна за действието на познавателните функции като възприятие, език, памет и съзнание. Дори и деца, които стоят пред екран 2 часа дневно, са показали по-ниски резултати, в сравнение с връстниците, които не ползват подобни устройства. Затова в училищата, където се употребяват таблети в учебния процес, има строго ограничено време за тези устройства. Там телефоните са категорично забранени, родителите се инструктират да въведат и часови пояс за гледане на телевизия или компютър и у дома. Психолозите са категорични, че преди сън на детето не трябва да бъде позволено да борави с електронни устройства. За много родители това е улеснение - хлапето заспива пред телевизора или с телефон в ръка. Но учените вече са доказали, че светещите екрани превъзбуждат нервната система и след това сънят е нарушен и съкратен. Час пред телевизора вечер намалява детския сън с до 10 минути. На всички е ясно, че няма как да отглеждаме детето си без дигитални устройства в нашия дигитален свят. Тези умения ще му трябват в бъдеще и най-вероятно ще са част от ежедневието му като възрастен. Нужен е обаче строг контрол, а по-възможност до 2 години детето да няма досег с екраните, на 3 години максималното време, което може да прекара с таблета, е 20 минути на ден. До 5 години вече може да остава пред екрана по няколко пъти, но общо времето е добре да не надхвърля един час. Постепенно, с порастването му, увеличавайте времето, но се опитвайте да следите какво точно гледа, на какво играе, какви емоции провокира тази игра. И в същото време стимулирайте фантазията му, творческите му умения, контакта с природата и живите игри с връстници. Колкото повече удоволствие носи околният свят за детето, толкова повече то няма да посяга към екрана като начин да пребори скуката.", "date": "2019.08.30", "title": "Екранът като дрога"}
{"url": "https://duma.bg/oh-dzhipka-oh-kef!-n198751", "text": "\"Много ми е кеф така - първо минаваме по нивите, после минаваме на чакъл и след това на асфалт... Затова много се дразнят другите институции, няма какво да покажат.\" Самодоволният изблик е на нашия пръв държавен и партиен ръководител Бойко Борисов, който явно страда от недоизживяно детство да джитка с прословутата си джипка. След като затихна оня скандал преди години с ленд крузърите за по 200 бона, които уж бяха за шейхове и луксозен ловен туризъм, Баце вече си кара една от \"джипките\" все едно си е негова лична.  Мине, не мине седмица, и ей го отново върти волана, за да обходи магистралите си, да поговори и да се пошегува с простосмъртните. Как беше: Аз съм прост и вие сте прости и затова се разбираме... То не бяха селфита, не бяха прегръдки - какво ли не е видяла тая джипка!  Прост, прост, ама хитър - не казва, че след асфалта ще дойдат и ремонтите. И пак ще има обществени поръчки за нашите фирми. Е, как няма да му е кеф! Кара си служебната кола, купена с нашите пари, бензинът - пак от нашите, и се перчи ли, перчи как пак той раздавал милионите. А докато се разхожда така напред-назад, поне още 20-ина коли го съпровождат, за да вардят драгоценното му тяло. Освен МВР-то пърхат покрай него и журналя с камери и микрофони, кола с ножици и ленти, линейка за всеки случай... Та то става една разходка, колкото на цяло село пенсиите.  Пътьом пак, под сурдинка, подари поредната българска златна мина на \"началниците\", но затова не се говори, важни са фанфарите за \"инвестицията\". Даде и 1,8 милиона народна пара за път до складовете на частната \"Кока-Кола\", докато ние събираме капачки за кувьози. За бедната \"Кока-Кола\"! И се гордее с това. Изтъква го, като че е дал от джоба си за нас. И никоя медия не се възмущава от такава безпределна наглост. А защо не го направи и за частната бакалия на бай Иван? Пък да не говорим, че в доста от случаите с чужда пита прави помен. Пуcнaл e cтрaнaтa нa cамотeк, нe cи глeдa иcтинcкaтa рaбoтa зa eдин прeмиeр и хoди дa ce рaдвa тaм, къдeтo нямa никaкъв принoc, защото пaритe ги дaвa EC. А докато тук, у нас, народът е претръпнал и вече му е все тая, един от българите отвън написа: И нa мeн ми e изключитeлeн кeф, чe нaпуcнaх тaя кoчинa, тaкa чe дa нe рaбoтя зa джипoвeтe, къщитe, eкcкурзиитe нa любoвницитe им пo cвeтa.        ", "date": "2019.08.30", "title": "Ох, джипка, ох, кеф!"}
{"url": "https://duma.bg/pirin-folk-shte-prevzeme-sandanski-n198737", "text": "Известният фестивал \"Пирин фолк\" ще се проведе на 30, 31 август и 1 септември в Летния театър на Сандански. Конкурсната вечер е на 31 август.  Сред атрактивните участници в събитието е изпълнителят Валентин Велчев. Талантът ще участва с \"Пирински орли\" в конкурса за нова авторска песен на 27-ото издание на фестивала. Младежът е връстник на форума - роден е на 1 април 1992 г. във Враца. Учил е в музикална паралелка в СОУ \"Отец Паисий\". От малък се занимава с музика, свири на пиано и изпълнява песни в различни жанрове и стилове. От няколко години се подготвя за дебюта си на голямата сцена - на най-престижния фестивал. За автор на първата си песен е избрал една от основателките на музикалния форум - Ели Кордева. На първото издание през 1993 г. тя е удостоена с приза на БНТ с песента \"Свири, моя мандолино\". Наградата на публиката печели и през следващата 1994 г. с \"Плакал си, сине\". А на най-емблематичната й песен \"Пиринка\" журито присъжда второ място. След 25-годишно отсъствие Ели Кордева се завръща на \"Пирин фолк\" с нова авторска песен, написана специално за Валентин Велчев. Аранжиментът на \"Пирински орли\" е направен от доайена на фестивала Светослав Лобошки. тпс Валентин Велчев ще дебютира на сцената на фестивала ---------- За Валентин Велчев и \"Пирински орли\" може да се гласува с SMS с текст PIRIN7 на 191957. https://www.facebook.com/valentinvelchevmusic/ https://www.instagram.com/valentin_velchev_music/ https://www.youtube.com/watch?v=lUYXIEO3L78     ПИРИНСКИ ОРЛИ Музика и текст Ели Кордева Аранжимент Светослав Лобошки Изпълнява Валентин Велчев \"Пирин фолк\" 2019 Бях аз малък, дядо, разказваше ми ти за Никола, Гоце, Яне - за нашите орли, за Никола, Гоце, Яне - за нашите орли. Сега голям съм, дядо, вървя по Рила и Пирин и гордо вдигнал чело, че син съм на орли, и гордо вдигнал чело, че син съм на орли. Припев: За Никола, Гоце, Яне, за Пирин планина! Загинали славно за България! За Никола, Гоце, Яне, за Пирин планина! Загинали славно, дядо, за България! Сега разказвам, дядо, на моите деца, за орлите на Пирина, за нашата свобода, за орлите на Пирина, за нашата свобода.   Припев: За Никола, Гоце, Яне, за Пирин планина! Загинали славно за България! За Никола, Гоце, Яне, за Пирин планина! Загинали славно, дядо, за България!", "date": "2019.08.30", "title": "\"Пирин фолк\" ще превземе Сандански"}
{"url": "https://duma.bg/s-modna-izlozhba-otkrivat-dni-na-yaponskata-kultura-n198738", "text": "30-ите юбилейни Дни на японската култура в България ще бъдат открити в Пловдив на 1 септември, неделя, с модна изложба, вдъхновена от традициите на двете страни. В продължение на 3 месеца всички желаещи ще имат уникалната възможност да се докоснат до обичаите и духа на Страната на изгряващото слънце чрез поредица от вълнуващи мероприятия в София, Пловдив, Варна, Бургас, Стара Загора и Велико Търново. Организаторите са подготвили пъстра програма от 20 събития, които ще се случват до 6 декември. Първото мероприятие от програмата е вдъхновяващата изложба \"+7 Hours\" с вход свободен. Уникалният проект е на концептуалната дизайнерска платформа \"Иван Асен 22\". Експозицията цели да представи преплитането на японската и българската култура през визуалния език на съвременния моден дизайн. Ще бъде открита в 19 ч. в СКЛАД - Пловдив, ул. \"Екзарх Йосиф\" 16, ет. 3, и ще продължи до 18 септември.", "date": "2019.08.30", "title": "С модна изложба откриват Дни на японската култура"}
{"url": "https://duma.bg/privatizatsiya-nastigna-i-vuzovete-n198798", "text": "Още през януари 2016 г. в предишния парламент се разразиха бурни спорове около поправка в Закона за висшето образование (ЗВО), която даде право на висшите училища да правят със собствени средства търговски дружества (фирми), чрез които да извършват стопанска дейност за реализация на създадени от тях научни продукти и обекти на интелектуалната собственост (основно патенти). Предложението дойде от проф. Борислав Борисов (АБВ) и бе подкрепено от МОН. Остро възразиха тогава депутатите от БСП, защото според предложената най-широка формулировка въпросните фирми може да принадлежат не на вузовете, а на частни собственици и всяка печалба от реализацията на научен продукт лесно ще бъде изсмукана към частните джобове. По подобна схема бяха престъпно източени държавните предприятия в България, възмути се тогава Валери Жаблянов (БСП). Левицата настояваше в закона да се запише поне, че висшите училища притежават мажоритарен дял от собствеността на фирмите. Разбира се, всуе се мориха на фона на гилотината за гласуване на мнозинството. В ресорната комисия бе прието единствено предложението на Стоян Мирчев (БСП), че фирми могат да създават само вузове, които имат висока оценка от акредитацията си - между 9 и 10. В пленарната зала обаче и това изчезна и в крайна сметка законът постанови, че вузовете (всички) могат да създават фирми за реализация на научните си продукти със собствени средства и по ред, определен с акт на Министерския съвет. Забележете - Красимир Вълчев, който днес е министър, тогава бе главен секретар на МОН и заяви, че в министерството... споделят притесненията на Жаблянов. Тогавашният зам.-министър проф. Николай Денков обаче настоя, че трябва да се засили контролът върху университетските фирми, а не да се спира развитието им, което било много успешна практика в САЩ.    Тази предистория е необходима, за да се разбере какво се случва сега. Две години и половина след описаните събития в сайта на МОН се появи за обществено обсъждане до 11 септември т.г. проектът на постановлението на МС за вузовските фирми, предвидено в закона. Онези притеснения на левицата са нищо пред това, което виждаме в днешния проект. Постановлението съдържа само 9 члена, но те   за висшето образование, от които спасение след това няма да има. Представете си, че в условията на сегашната криворазбрана автономия на вузовете, в която \"доминират рентиерски модели и феодална подчиненост на ръководствата\" (думи на самия министър Вълчев неотдавна), на всички акредитирани висши училища се дава правото да образуват ООД и АД по реда на Търговския закон за две дейности - стопанска реализация на резултати от научни изследвания и на създадените патенти. Оттук насетне се постановява не друго, а директно изсмукване на всякаква възможна печалба от научните продукти към частни структури. Защото участието на вузовете в капитала на фирмите може да бъде 34% (останалите 66% са частни - без каквото и да било ограничение или правила за участващите частници). Паричната вноска на вузовете в капитала на фирмата не може да е повече от 5000 лв.! Това било, за да се ограничи възможна злоупотреба с парите на вуза. Хлъц! Второ - това участие на вузовете във фирми става само със собствени средства, а според закона това са парите от таксите на студентите, от продажбата на същите научни продукти и от наеми. Но пак според закона собствените средства се изразходват само за две неща - за обучението на специалисти (студентите) и за повишаване на квалификацията им. Затова няма как с постановление тези пари да отидат за фирми в противоречие на закона.  Трето - апортна вноска във фирмите може да бъдат и патентите. Едно на ръка, че няма никакви правила, по които да се оцени този интелектуален продукт. Но по-интересното е, че това в прав текст означава патентите да станат собственост на частните лица, които имат мажоритарното участие във фирмите. А ако въпросните лица са чужденци? Директно им се подаряват трудът на нашите учени и научните резултати, постигнати с държавни средства! Цялата дейност в тези фирми е по решение на академичните съвети, а как да се определят отчисленията от печалбата за вуза, щяло да се решава в уставните документи на всяка фирма! Т.е. висшето училище ще получи 34% от печалбата според дяловото си участие, вместо да си продаде само създадения от него научен продукт (за което нищо не пречи и сега) и да прибере 100% от печалбата. С една дума, фирмата става  от приходите - нещо като натрапените от държавата и напълно излишни частни разпределителни дружества, прибиращи парите ни по пътя им към \"Топлофикация\". А дори и да получи отчисления от печалбата, висшето училище може да ги използва не за развиване на дейността си, не за студентите, не за преподавателите, а единствено за... увеличаване на капитала на фирмата. Да не говорим за добре развитото у нас фирмено изкуство да се докарват разходи, които минимизират обявяването на печалби.     И уж фирмите може да са само ООД и АД, а изведнъж се появява и текст, че академичният съвет упражнява правата на собственост върху капитала на... едноличните търговски дружества, а решенията на едноличния собственик се оформят според Търговския закон! И на еднолични фирми ли смятат да дадат научните продукти на вузовете?   От всичко това не намирисва, а просто откровено вони на приватизация на научните резултати във висшето образование. А прословутият контрол над вузовските фирми е сведен до задължението на министъра да следи как се изпълнява постановлението. Толкоз. Контрол просто няма. И като знаем какви скандали гърмят в държавата всеки ден около разни фирми, \"суджукгейтове\" и Гинки, отсега е ясно, че фрапиращото явление \"Величко Адамов дава поръчки на Красьо Черничкия\" в Стопанската академия в Свищов ще ни се види като детска игра пред всичките извращения, злоупотреби, хитри врътки и зулуми в т.нар. университетски фирми. Да не говорим за в която преподаватели и учени ще се разкъсват между дейностите си на държавна заплата и благините на частната си дейност. В мотивите към въпросния документ се твърди, че всичко това \"повишава ефективността на вложените публични средства в научни изследвания\"! А то било необходимо, понеже оценката за иновационната способност на България в глобалния индекс на конкурентоспособността е ниска (43,9 от 100 възможни точки). И защитените ни патенти във водещи патентни офиси в света, че дори заявките ни за патенти хич ги няма. А научните продукти се правели главно в БАН и Селскостопанската академия, затова трябвало да бъдат стимулирани вузовете да правят наука. Фирмите щели да повишат мотивацията им за изследвания, поръчани от икономиката, което пък щяло да развие наукоемките дейности в самата икономика. Водещи стопански субекти щели да вложат ресурси за създаване, внедряване и комерсиализация на научните продукти. Тъй ли - кое ги задължава да правят това? Хеле пък на фона на вечния им стремеж да плащат на специалистите колкото може по-малко. У нас няма наплив на технологични фирми, които искат и могат да харчат пари за изследвания, с изключение на IT сектора (желаещите фирми могат просто да си купят научен продукт или да си го донесат отвън, ако са чуждестранни), висшите училища пък са недофинансирани и също нямат ресурс. В най-добрия случай постановлението няма да работи, а реално то просто ще отвори врати за корупция и приватизиране на научните резултати във висшето образование, където ги има; или за далавери - където науката е измислена за отчитане на активност.", "date": "2019.08.30", "title": "Приватизация настигна и вузовете"}
{"url": "https://duma.bg/vlogari-i-blogari-se-sreshtat-s-fenove-n198740", "text": "Звездно нашествие от 35-има най-популярни влогъри и блогъри у нас ще връхлети столичен мол на 31 август и 1 септември. Всички почитатели ще могат в събота и неделя, от 11 до 18 ч., в Сердика център да се видят на живо с хората, които следват в социалните мрежи. В специалната игра пък имат възможност да спечелят дори персонална среща с някой от своите любимци. Влогърството отдавна не е просто хоби. В днешно време може идеите ти да бъдат закупени, да набереш популярност и да събираш голяма аудитория от всички кътчета на планетата ни. По последни данни в света съществуват над 23 милиона YouTube канала, а всяка секунда се качват най-различни видеа. Ето защо да бъдеш влогър е много отговорна задача. Освен да забавляват, те трябва и да възпитават бъдещите поколения, които са техните най-големи фенове. VaseTo е само на 20, а вече почти 200 000 души всекидневно следят канала му в YouTube, където публикува социални експерименти, реакции в различни ситуации, предизвикателства и дори авторски песни. Неговата приятелка NicoleDB е царицата на пранковете със своите 130 000 последователи. ValerieYordanova е сред най-популярните влогърки у нас. В нейния инстаграм профил е определила себе си за Кралицата на ваканциите, в YouTube я следват 91 000 души и е водеща на поредицата Fashion Junkies, в която се среща със своите гости и ги предизвиква например заедно да ядат едноцветна храна цял ден, да покаже как ходят на шопинг момичетата и как момчетата, как да се гримираме и мн. др. Kristian Tanev ще се срещне със свои почитатели на 1 септември. Той е един от най-популярните влогъри у нас с над 260 000 последователи, а освен това е писател и съавтор на песни. Един от първите влогъри у нас - Chris Zahariev, също ще зарадва феновете си в неделя. Той е популярен с постовете си, в които често присъства и образователен сюжет. Такъв е и първият български документален уеб сериал у нас \"Да се изгубиш нарочно\", в който Крис, заедно със свои приятели, обикаля нашата страна и ни запознава с непознатите й кътчета. Феновете на колите ще се срещнат с Dizzy Riders. Почитателите на спорта - с фитнес влогърите Iva Drumeva и Radostin Kuzmanov. The Dog Mother Цвети Василева пък очаква всички любители на домашните животни. Какво е да си майка на две прекрасни момичета, мъжът ти да е чужденец и да бъдеш блогър и влогър - ще стане ясно от Antoinette Pepe.", "date": "2019.08.30", "title": " Влогъри и блогъри се срещат с фенове"}
{"url": "https://duma.bg/printsesata-i-grahovoto-zarno-zakriva-lyato-kukli-i-priyateli-n198741", "text": "Театър \"Весел\" ще представи своя оригинален прочит на класическата приказка \"Принцесата и граховото зърно\" по Андерсен на 31 август от 11 часа на открита сцена \"Арт лято\" до паметника \"Асеневци\" във Велико Търново. Това е и последният спектакъл от афиша на Международния театрален фестивал \"Лято, кукли и приятели\". След представлението ще бъде обявен спектакълът от програмата на културния форум, който получава Наградата на публиката. При дъждовно време представлението ще се играе в салона на НЧ \"Искра\". Входът е свободен. Постановката на \"Принцесата и граховото зърно\" е дело на Тодор Вълов, а сценографията, куклите и костюмите - на Емелияна Тотева. Оригиналната музика и звуковата картина са на Елена Методиева. Студийният звукозапис е осъществен от Петър Атанасчев. Ролите са поверени на Елка Баланова и Веселин Василев. ", "date": "2019.08.30", "title": " \"Принцесата и граховото зърно\" закрива \"Лято, кукли и приятели\" "}
{"url": "https://duma.bg/nad-500-sa-zhelaeshtite-da-uchat-v-natfiz-n198743", "text": "Над 500 кандидат-студенти са подали документите си в НАТФИЗ. Броят им се е запазил близо до статистиката от предходната година. Завишение показва интересът към възможностите за образование във факултет \"Екранни изкуства\". По традиция най-оспорвано ще бъде съревнованието за местата в актьорските класове. 25 изпитни комисии с близо 70 преподаватели и 30 изпитни пространства (сцени, ателиета, студиа и т.н.) в трите сгради на академията очакват да видят и оценят представянето на кандидат-студентите. Те ще разполагат с десет дни - от 1 до 10 септември, за да покажат най-доброто от себе си. Новоприетите ще бъдат 220, научи ДУМА от Десислава Димитрова, експерт ВО. ", "date": "2019.08.30", "title": "Над 500 са желаещите да учат в НАТФИЗ"}
{"url": "https://duma.bg/pavleta-davidova-n198735", "text": "Шефката на отдел \"Вътрешна информация\" в любимия ни вестник заразява с неизчерпаемата си енергия. С еднакъв плам нищи поредния скандал в родната политическа действителност, планира поредното си пътешествие-приключение или събира съмишленици, за да променят заедно несъвършенствата на този свят. Павлета не се примирява и трудно се уморява. Такава я обичаме и й желаем нови и нови предизвикателства - професионални и житейски. Които да преодолява със страст и с поглед към следващите върхове. От екипа на ДУМА", "date": "2019.08.30", "title": " Павлета Давидова"}
{"url": "https://duma.bg/ogranicheni-rezervatsii-v-restorantite-na-viena-n198739", "text": "Все повече ресторанти в австрийската столица правят резервации само за ограничено време. В определени заведения може да се запази маса само за час и половина. Някои гости са изненадани и недоволни, но от Виенската стопанска камара обясняват, че проявяват пълно разбиране към собствениците на заведения за хранене. Много от популярните ресторанти са сред първите, които въведоха начинанието, информираха ДУМА от Ойроком-ПР София, част от мрежата за международни връзки на община Виена. Резервации за определен часови диапазон се правят и на празници, когато заведенията очакват повече гости. Стопанската камара определя тази система като типична рожба на епохата на цифровизацията, защото все повече хора запазват маси онлайн. Доскоро всички резервации се правеха по телефона и на клиентите се обръщаше внимание, че времето за престой в ресторанта е ограничено. Онлайн системата с часово ограничение не позволява личен разговор, но в нея ясно е посочен максимално разрешеният престой. Доста хора са разочаровани и роптаят, но по този начин ресторантите могат да използват една маса два пъти на вечер. Това правило важи в най-голяма степен за резервации в по-ранното време на деня. Затова от Стопанската камара съветват да се избират по-късни часове за вечеря или питието след хапването да се консумира на бара в заведението.", "date": "2019.08.30", "title": "Ограничени резервации в ресторантите на Виена"}
{"url": "https://duma.bg/nay-goreshtata-zvezda-na-byagstvo-ot-zatvora-pristiga-v-balgariya-n198736", "text": "Най-горещата жена в сериала \"Бягство от затвора\", която феновете едновременно мразят и обожават, пристига в българската столица. Безчувствена, студена и секси - Джоди Лин О`Кийф (Гретчен) идва у нас по покана на Aniventure Comic Con на 14 и 15 септември. Актрисата ще раздава автографи и ще се снима с фенове и през двата дни. Джоди ще има и собствен Q&A панел на главната сцена, в който ще разкаже за незабравимите участия в популярните у нас сериали \"Дневниците на вампира\", \"Двама мъже и половина\", \"Теория за големия взрив\" и \"Дарма и Грег\".", "date": "2019.08.30", "title": "Най-горещата звезда на \"Бягство от затвора\" пристига в България"}
{"url": "https://duma.bg/kontsert-na-lili-av-da-uest-n198742", "text": "\"Лили ъв дъ Уест\" ще изнесе концерт на 1 септември в парка на НДК, в \"Кабана\" кино и бар от 19 ч. Входът е свободен. Ще звучи селекция от хубави песни в стиловете кънтри, блус и суинг. Групата е в състав Свобода Боздуганова - контрабас, Михаил Шишков - добро китара, Ясен Василев - китара, и Лили Друмева - вокал, китара.", "date": "2019.08.30", "title": "Концерт на \"Лили ъв дъ Уест\""}
{"url": "https://duma.bg/izgrazhdat-moskovski-klon-na-ermitazha-prez-2024-g-n198791", "text": "Санктпетербургският Ермитаж е най-големият културно-исторически музей в Русия и един от най-внушителните в света, с който може да се сравняват само нюйоркският Метрополитън, парижкият Лувър и Британският музей. В него се пазят над 2 700 000 творби на изкуството от различни епохи, страни и народи, представящи световната култура от няколко хилядолетия до наши дни. Всяка година той е посещаван от близо 4 000 000 души. Именно за това е истинска новина изграждането на московския клон на държавния музей Ермитаж на територията на бившата индустриална зона на завода А. И. Лихачов, в центъра на жилищния квартал \"Зиларт\". Проектът трябва да бъде завършен през 2024 г., след отлагане на първоначалния срок, който беше тази година, съобщава уебсайтът на кмета на Москва. Филиалът, който е проектиран от основателя на архитектурното бюро Asymptote Architecture - Хани Рашид, ще работи като музей за съвременно изкуство, представящ големия проект \"Ермитаж 20/21\". \"Сградата обещава да бъде уникална в много отношения, но фасадната й конструкция заслужава специално внимание. Тя ще бъде окачена на специална метална рамка от кухи профили, която ще защитава от слънчева светлина и ще позволи да се излагат предмети на изкуството в открити галерии, без опасността да бъдат изложени на вредните слънчеви лъчи\", казва Анастасия Пятова, председателката на \"Москомстройинвест\". Както се съобщава, всеки елемент ще бъде разположен в стая с най-подходящото осветление специално за него. В закритите галерии с прозорци те ще поставят предмети на изкуството, по време на чието създаване са използвали маслени бои, кожа или дърво. В закритите галерии без прозорци ще бъдат изложени снимки, тъкани и хартиени предмети на изкуството. На открито - произведения от камък, керамика и метал.", "date": "2019.08.30", "title": " Изграждат московски клон на Ермитажа през 2024 г."}
{"url": "https://duma.bg/rozi-i-lavove-n198792", "text": "Експозицията \"Рози и Лъвове\" за пръв път беше показана през май в Палацо Ломбардия - седалището на Регионалното правителство на Ломбардия в Милано. Тя беше откриващо събитие на V международна екслибрис среща, която се проведе през май във Варезе, Италия, в рамките на X международен екслибрис конкурс библиотека Бодио Ломнаго. През август изложбата може да бъде разгледана в салона на Арт галерия \"Ларго\", ул. \"Хан Крум\" 8. Варненци ще могат да се докоснат до най-доброто от съвременната българска графика, представена от 35 съвременни български творци. Всички те работят в областта на екслибриса и малката графика. Представените автори сумарно имат може би над 500 различни награди в най-престижните форуми за графика. Всеки артист показва по шест творби. Част от авторите като Юлиан Йорданов, Димо Колибаров, Христо Найденов, Петър Лазаров, Христо Керин, Онник Каранфилян, Марин Груев, Тодор Овчаров, са добре познати на екслибрис обществата и колекционерите. Кураторката Нели Вълчева включва в експозицията и имена, които се изявяват  основно в областта на голямата и малка графика, а не толкова на екслибриса като Цветан Казанджиев, Васил Колев-Васило, Велико Маринчевски, Румен Нечев, Людмил Методиев. Участват най-утвърдените ни творци като проф. Христо Цацинов, Снежина Бисерова, Десислав Гечев, Галина Павлова, Румен Нисторов, Майа Чолакова, Веселин Дамянов-Вес, Елена Вутова, Калоян Илиев- Кокимото, Димо Миланов.  Особено интересна е изявата на няколко артисти, представители на днешния космополитен свят - беларуската художничка Анна Тихонова и младия талантлив македонец Зоран Мише, които живеят и творят в България, както и на Веселин Василев, живеещ и работещ във Франция и Евгения Христова, живееща и работеща в Италия. В изложбата е даден шанс и на младите автори. Част от тях - Петър Чиновски, Таня Кръстева, Калина Кралева, Васил Ангелов, вече са носители на първи награди. Останалите Елеонора Атанасова, Деница Иванова-Александрова, Иван Матеев, Стефани Костадинова, също са отличени с различни призове в екслибрис форуми по целия свят.                                                             ", "date": "2019.08.30", "title": " Рози и Лъвове"}
{"url": "https://duma.bg/fantomat-se-zavrashta-v-muzikalniya-teatar-n198793", "text": "\"Фантомът на операта\" се завръща на сцената на Музикалния театър в поредица лимитирани спектакли през ноември. Датите са договорени след продължителни преговори с фирмата, носител на авторските права, научи ДУМА от Националния музикален театър \"Стефан Македонски\". Публиката ще може отново да се наслади на най-касовия и зрелищен мюзикъл на родна сцена. Датите са 3, 9, 10, 13, 14, 15, 16 и 17 ноември. Билетите се продават на касата и на сайта на театъра. От трупата обещават изключително преживяване - световният мюзикъл \"Фантомът на операта\" от Андрю Лойд Уебър в изпълнение на солистите, хора, балета и оркестъра на Националния музикален театър. С \"Фантомът на операта\" НМТ \"Стефан Македонски\", който през последните 25 години създаде силна традиция в поставянето на мюзикъли, вдигна високо летвата за всички театрално-музикални сцени в България. От премиерата му на 25 януари до 14 април, когато се играе последният спектакъл за сезона, \"Фантомът на операта\" на сцената на Музикалния театър е посетен от рекордните 24 хиляди зрители. Първите 11 спектакъла бяха откупени седмици преди премиерата, което наложи договарянето на допълнителни дати, за да се отговори на огромния зрителски интерес, припомнят от театъра. 33 години след лондонската си премиера \"Фантомът на операта\" се срещна и с взискателната българска публика. Най-популярният мюзикъл на сър Андрю Лойд Уебър е поставен в повече от 35 страни в света. Той е вписан в Книгата на рекордите за най-дълго играно шоу - след повече от 30 години на сцените на Бродуей в Ню Йорк и Уест енд в Лондон. Спечелил е над 70 театрални отличия, от които 21 награди \"Тони\" - ненадминат рекорд и досега.", "date": "2019.08.30", "title": "Фантомът се завръща... в Музикалния театър"}
{"url": "https://duma.bg/valentin-andreev-iskam-da-stana-olimpiyski-shampion!-n198795", "text": "- Това беше състезанието, което най-много чаках. Исках да стана първи и отидох с тази нагласа. Знаех, че имам голям шанс, тъй като водех световната ранглиста цяла година. Никога не е лесно, но всичко си заслужаваше. - Търсех също така висока позиция при юношите под 20 години.  - Това беше състезанието с най-голяма тръпка. Много съм доволен и се радвам, че успях да бъда част от тази силна надпревара, и то с добър резултат. Там научих, че когато има конкуренция, тогава и състезателят показва всичко от себе си.  - Тази година нямам планирани състезания все още, но се подготвяме за догодина. - Да, той беше основната причина. Освен това, откакто се помня, аз съм на стадиона. - Ами на мен ми е добре, макар че нямам база за сравнение. - Бях малък, когато ходех на стадиона да гледам големите. И един ден баща ми реши да ми даде една 10-литрова бутилка от вода, в която сложи няколко камъка, и така за първи път пробвах да хвърлям чук като тях.  - Няма някаква голяма тайна. Тренирам правилно, почивам си добре и така стават нещата. Като при всеки друг съвестен състезател.  - Любовта към спорта и към всичко, свързано с него. - Да, имаме къде да тренираме и не се оплакваме. Всички знаем, че може да е по-добре, но за всичко си има време. - Искам да стана олимпийски шампион и ако успея да сбъдна тази мечта, значи съм направил това, което трябва, за да стигна дотам. - Трябва да имаш от всичко по много, за да си добър. Ние залагаме на скоростта и техниката, а силата ще се изгради с времето. - Не са толкова много. Търпение, мотивация, увереност. Но най-важното за един спортист е психиката. - Това е Коджи Мурофуши (олимпийски шампион от Атина 2004 и бронзов медалист от Лондон 2012; трикратен медалист от световни първенства - шампион от Дегу 2011, сребърен от Едмънтън 2001 и бронзов от Париж 2003, бел.авт.). От доста време го гледам и винаги са ме впечатлявали техниката, както и начинът му на тренировки. - Беше много случайна. Бяхме в Буенос Айрес и тъкмо почнахме тренировка, когато той се появи на стадиона. В този момент нямаше никой, бяхме само пет човека. Отидох при него, запознахме се и разговаряхме. Показвах му мои клипове, снимахме се.  - Не! Защо да е трудно? На всеки му е по-лесно да се оправдава и оплаква, че няма възможности, а всъщност не е така. Всичко може да стане, винаги остава време, важното е правилно да си го разпределиш. Една тренировка не ти заема целия ден. - Най-лесно е да мотивираш хора на по-малка възраст. Който иска, го прави. Ще се радвам, ако по някакъв начин чрез моите успехи накарам децата да започнат да спортуват. - Уча в Балчик и се справям. Нямам проблеми с нищо, като имам достатъчно време за тренировки. - Много неща ми се въртят в главата и все още не мога да кажа, че имам конкретно решение. - Да, остава ми време. Предпочитам да излизам с приятели и със семейството си. - Тук лятото е много добре. Почти всеки ден съм на плажа. Това не ми пречи на тренировките.  - Да, определено ми е позната. Особено преди важно състезание, когато спазвам режим. Лягам си рано, много тренираме, ограничавам излизания и веселби, но това е част от спорта.  - Нямам диета. Храним се вкъщи здравословно, не ям вредни храни. Не е нещо особено.  - \"Извън играта\". Тази книга ми я подари един много близък приятел, който има голяма роля в моето развитие и ми помага много, за което съм му безкрайно благодарен.  - Девизът на нашия клуб. Но за всеки трябва да е така. \"Само силните\" обаче съвсем не означава да си силен единствено на мускули.", "date": "2019.08.30", "title": "Валентин Андреев: Искам да стана олимпийски шампион!"}
{"url": "https://duma.bg/kasche-zemya-obvito-v-legendi-n198797", "text": "\"Притежателят на този сертификат носи титлата Островитянин. Настоящият документ задължава собственика да си спомня с усмивка за пребиваването си на остров Св. Анастасия и да разказва навред за чудното място, което е посетил. Тръгвайки си оттук, всеки Островитянин получава малко от скритото на острова съкровище: приключенски дух, свобода и любов към морето.\" Малко от съкровището получих и аз - то съхранява жив спомена за удивителното парченце земя сред морето, заредено с история, легенди, емоция, ведра тишина и красота. След трийсетина минути плаване с общинския катамаран \"Анастасия\" попадаме в романтичния свят на малкия остров, на 4 морски мили югоизточно от Бургас. Изграден от вулканични скали, висок 12 м, той има площ едва 9 дка, но на всяка крачка се натъкваме на исторически артефакти. Климатичните условия и морската вода са оформили скални образувания, оприличавани на Дракон, Вкаменен пиратски кораб, Порта на слънцето, Гъба. В чест на покровителката Света Анастасия на острова имало манастир, чиято църква е запазена до наши дни. Ценният резбован иконостас е датиран от 1802 г. Манастирските сгради са преустройвани многократно през годините, а част от тях са превърнати в интерактивен музей. През 1889 г. френска компания построява фар върху железен стълб. Строежът на бялата фарова кула започва през 1912 г., като от 13 юни 1914 г. до днес той направлява пристигащите кораби. Част от историята на острова е превръщането на манастирските килии в затвор за противници на властта през 1923, 1925 и 1941 г. През 1925 г. 43-ма заточени успяват с помощта на две лодки и плуване да се доберат до отсрещния бряг и след това напускат страната. Някои от бегълците по-късно се завръщат в България като герои на народната власт и в тяхна чест островът е преименуван на Болшевик. През 1967 г. е обявен за \"историческо място на революционната борба\". През 90-те години е върнато предишното му име. Стар зидан кладенец пази една от многото разказвани легенди. След серия от набези по далечни земи пирати укрили в основата му плячката - златни монети и накити. Докато закопавали съкровището, кладенецът пресъхнал. Смята се, че от иманяри го е опазил до днес духът на загинал на острова пират, който сменя нахождението му всеки ден. Единственият начин той да бъде омилостивен и да предаде късмета, с който е омагьосано съкровището, е звън от падащи монети. Твърди се, че всяка хвърлена в кладенеца монета може да сбъдне най-съкровеното желание. В няколко стаи в музея са представени отделни периоди от историята на острова. В Съкровищницата се съчетава експозицията на артефакти, открити в акваторията му, с разказите и легендите за пиратските набези в миналото. Поетът Христо Фотев нарекъл \"екамос\" биолуминесцентния ефект на планктона. Стаята \"Екамос\" пресъздава магичното природно явление и като че ли ни потапя във виртуално нощно къпане в морето. В друго помещение картината от монашеския бит от миналото оживява благодарение на видеопроектори. Звуци, видео и картини пресъздават затворническия период от историята в стаята, оформена като килия. Част от музея е посветена на светицата, чието име днес носи островът - Света Анастасия Фармаколитрия (от гр. - избавителка от страдания), която била прочута лечителка. С тези нейни способности е свързано изграждането на автентичната Лекарна. В нея може да се насладим на топли и студени напитки, приготвени с билки от острова и региона. Plus Ultra (от лат. - оттук нататък) е надпис върху испански монети, сечени през ХVII век, по-известни като \"диреци\" - той дава и наименованието на последната стая от музея. Най-новата история е представена чрез събития и личности от 70-те години на миналия век до днес.  В ресторанта с името \"100 години назад\" се предлагат морски специалитети и ястия, приготвени по стари бургаски и манастирски рецепти. Посетителите на острова могат да наблюдават мигриращите птици по прелетния път Виа Понтика. Всяка пролет и есен над него преминават огромни ята от бели и черни щъркели, обикновени мишелови, осояди, малки кресливи орли. Островът е вписан и в историята на българското кино. През 1957 г. Рангел Вълчанов снима там филма \"На малкия остров\". На това място се развива действието и в \"Островът\" на Камен Калев, заснет през 2010 г. Света Анастасия често се превръща в сцена за концерти, театрални представления и прожекции. На 1 септември от 18 часа там ще гостува Диксиленд към Оркестъра на Въоръжените сили на САЩ в Европа. А на 3 септември от 18 часа с авторска музика ще се изявят Армел Дюпа - пиано, и Петър Салчев - вокал.", "date": "2019.08.30", "title": "Късче земя, обвито в легенди"}
{"url": "https://duma.bg/da-svalish-uolstriyt-e-vdahnoven-ot-istinski-sabitiya-n198789", "text": "Кой не иска да види Дженифър Лопез, Карди Би и Констанс Ву да танцуват на пилон? През септември група нюйоркски стриптийзьорки решават да вземат съдбата си в свои ръце и да изиграят... Уолстрийт. \"Да свалиш Уолстрийт\" е вдъхновен от истински събития, описани от известната американска разследваща журналистка Джесика Преслър в сп. \"Ню Йорк\". Оригиналното заглавие на филма \"Hustlers\" взаимства и от легендарната верига стриптийз клубове на Лари Флинт - Hustler Club. Обирджийската черна комедия събира около пилона любимата на поколения Дженифър Лопез, Констанс Ву (от тв сериала \"Нови в квартала\"), суперзвездата Карди Би, Джулия Стайлс (от поредицата за Борн, \"Десет неща, които мразя у теб\"), актрисата и певица Кики Палмър, Лили Райнхарт (от тв сериала \"Riverdale\") и хип-хоп сензацията Lizzo. Както може да се очаква от толкова талантлив и ексцентричен актьорски състав, предстои да видим много горещи сцени от стриптийз клубовете на Ню Йорк, но и нещо много повече. След като осъществяват привидно добре замисления си план да свалят брокерите от Уолстрийт и да вземат това, което смятат, че заслужават, момичетата се отдават на луксозен живот и безкраен купон. Когато си бивша стриптийзьорка и успееш да отмъкнеш хиляди долари от омразните банкери, не очакваш някой от тях да се оплаче? Докато всичко излиза от контрол, разбира се. Дженифър Лопез, която е в главната роля на стриптийзьорката Рамона, а също и изпълнителен продуцент на филма, споделя пред Джими Фалън, че е много развълнувана публиката да види филма през септември. \"Това е истинска история за човешката природа, както и за алчността и отчаянието, и какво правят хората, когато са в тяхната власт.\" Операция \"Да свалиш Уолстрийт\" започва на 13 септември.", "date": "2019.08.30", "title": "    \"Да свалиш Уолстрийт\" е вдъхновен от истински събития"}
{"url": "https://duma.bg/kotkite-ozhivyavat-na-golyam-ekran-n198790", "text": "Тази Коледа ни очаква истинско киночудо. Световноизвестният спектакъл на Андрю Лойд Уебър \"Котките\", спечелил сърцата на милиони фенове по света, излиза в кината на 27 декември, научи ДУМА от \"Форум филм България\". Режисурата е поверена на носителя на \"Оскар\" Том Хупър, а актьорският състав включва някои от най-големите звезди в киното, балета, съвременния танц и музиката. Участват Джеймс Кордън, Джуди Денч, Джейсън Деруло, Идрис Елба, Дженифър Хъдсън, Иън Маккелън, Тейлър Суифт, Ребъл Уилсън, а своя дебют на голям екран прави примабалерината на Кралския балет Франческа Хейуърд. Интересен факт е, че това не е първа среща на Джуди Денч с продукцията. Британската актриса е избрана за роля в спектакъла още през 1981 г., но не може да участва, след като къса ахилеса си. Във филма участват още Роби Феърчайлд, Лори Дейвидсън, танцовата хип-хоп сензация Les Twins, световнопризнатият танцьор Мет Таули, примабалетистът на Кралския балет Стивън Макрей и изгряващата музикална звезда Блуи Робинсън. С прочутата музика на Лойд Уебър и някои от най-добрите танцьори в света под хореографията на носителя на \"Тони\" Анди Бланкенбюлер филмът преоткрива \"Котките\" за следващите поколения с внушителна сценография, впечатляващи технологии и танцови стилове от класически балет през съвременен танц и хип-хоп до джаз, улични танци и степ. Един от най-дълго играните спектакли на Уест енд и Бродуей, \"Котките\" за първи път е показан на световната сцена в Ню Лъндън тиътър през 1981 г., където е поставян рекордните 21 години с близо 9000 изпълнения на живо. Новаторската продукция по творбата на Т. С. Елиът \"Популярна книга за котките от Стария опосум\" печели през годините наградите \"Оливие\" и тази на \"Ивнинг стандарт\" за най-добър мюзикъл. През 1983 г. бродуейската продукция получава 7 награди \"Тони\", включително за най-добър мюзикъл, и се играе на сцена впечатляващите 18 години. От премиерата си в Лондон през 1981 г. до наши дни \"Котките\" е поставян на 19 езика пред 81 милиона души в повече от 50 страни. Той е един от най-успешните мюзикъли на всички времена. Продуценти на филма \"Котките\" са Дебра Хейуърд, Тим Беван, Ерик Фелнър и Том Хупър. Сценаристи са Лий Хол и Хупър по мотиви от \"Популярна книга за котките от Стария опосум\" от Т. С. Елиът и спектакъла \"Котките\" от Андрю Лойд Уебър. Изпълнителни продуценти са Лойд Уебър, Стивън Спилбърг, Анджела Морисън и Джо Бърн.", "date": "2019.08.30", "title": "\"Котките\" оживяват на голям екран"}
{"url": "https://duma.bg/bratya-elfi-tarsyat-dali-nyakade-e-ostanala-pone-manichko-magiya-n198788", "text": "Понякога толкова силно искаме да избягаме от реалността, че съзнанието ни рисува какви ли не чудати картини. Новата анимация на Дисни и Пиксар ще ни поднесе нов магически свят на 2D и 3D на 6 март в кината. \"Напред\" е приключение от нова висота, което ще владее салоните през 2020 г., събирайки на едно място елфи, еднорози, говорещи животни, магически създания - всички те в красиво и любопитно съжителство. В центъра на сюжетната линия на филма са двама очарователни братя елфи. Те поемат смело напред към вълнуващо пътешествие, което да им разкрие дали все още някъде е останала поне мъничко магия. За да проследим тяхната необикновена история, ще се наложи да посетим един приказен свят, в който уличните животни са еднорози, а джуджета, кентаври и дракони живеят заедно в най-съвременни условия на цивилизацията. Чудати картини, лек хумор и непредсказуеми случки очакват любителите на анимационната вселена. Режисьор и сценарист на \"Напред\" е Дан Сканлън, а продуцент е Кори Рей. Музиката е на Джеф Дана и Михаел Дана.", "date": "2019.08.30", "title": "    Братя елфи търсят дали някъде е останала поне мъничко магия"}
{"url": "https://duma.bg/sofiyskata-filharmoniya-otkriva-sezona-na-12-septemvri-n198794", "text": "Новият главен гост-диригент на Софийската филхармония Саша Гьотцел ще открие на 12 септември в зала \"България\" сезон 2019/2020 с Първа симфония от Густав Малер - титаничната творба, която поставя началото на нов етап в развитието на симфоничната музика, научи ДУМА от Кремена Николова-Флор, реклама и връзки с медиите на Софийската филхармония. Специалистите твърдят, че тя е своеобразна биография на младостта на музикалния колос, вплел в нея възторженото преклонение пред природата, първите тежки разочарования от живота, борбата за утвърждаване и вярата в бъдещата победа. Произведението е сред любимите на австриеца Саша Гьотцел, който само за няколко години се превърна в любимец на родната публика с емоционалния си прочит на класическите произведения.  Гьотцел е художествен ръководител и главен диригент на филхармоничния оркестър \"Борусан\" в Истанбул, с който е гостувал на международните фестивали в Залцбург и \"Би Би Си Промс\". Саша е дирижирал концерти с артистите Даниил Трифонов, Юджа Уанг, Рудолф Бухбиндер, Мърей Парая, Максим Венгеров, Аркадий Володос, Юлиан Рахлин, Дениъл Хоуп, Пласидо Доминго, Хосе Карерас, Анна Нетребко, Рене Флеминг, Брин Терфел, Пьотър Бечала. В биографията му са вписани участията му като диригент на Филхармоничния оркестър на Канагава, Симфоничния оркестър на Бретан, Австрийско-корейския филхармоничен оркестър, като гост-диригент на Симфоничния оркестър \"NHK\", Мюнхенския симфоничен оркестър, Дрезденския филхармоничен оркестър, Националния оркестър на Франция, Израелския филхармоничен оркестър, Лондонския филхармоничен оркестър, симфоничните оркестри на Люксембург, Страсбург и Ванкувър. Активно участва и като оперен диригент на постановки в Мариинския театър, Виенската народна опера, операта в Анже и Нант, в Монпелие, Рен, Националната опера на Нанси, в токийската зала \"Бунка Кайкан\". Има издадени компактдискове във фирмите \"Дойче грамофон\" и \"Оникс. Софийската филхармония подава ръка на 12 септември на детето чудо Ивайло Василев, който ще представи Концерт за пиано 9 от Моцарт. 11-годишният пианист, наречен Малкият Моцарт, обира овации от специалистите заради своя талант. Той вече има завидна колекция от над 20 награди от престижни международни конкурси в Москва, Атина, Мюнхен, София, Брюксел, Мадрид, Астана (Казахстан), Усти над Лабем (Чехия) и др. В биографията му присъства и професионален студиен CD запис с оркестъра на Мариинския театър.  Първите стъпки на Ивайло с пианото са на 5-годишна възраст при Зорница Галева. От 2014 г. изучава пиано в НМУ \"Л. Пипков\" в София в класа на Емилия Канева. От лятото на 2019 г. продължава обучението си с проф. д-р Борислава Танева. През учебните 2017/2018 и 2018/2019 г. Ивайло работи с Людмил Ангелов в НБУ, а през учебната 2018/2019 има уроци и с Василий Илисавски, както и с белгийския пианист Филип Раскин. Участвал е в майсторски класове и с пианистите Лилия Бояджиева, Аглика Генова и Любен Димитров, Атанас Куртев, Катя Попова-Зидрон (Полша), Дмитрий Башкиров (Русия/Испания) Винченцо Балзани (Италия), Юрий Богданов (Русия), Наталия Деева (Русия), Анна Манасарова (Русия), Мамико Суда (Япония), Мишел Бурдонкъл (Франция), Анна Гурари (Германия), Джоузеф Параторе (Италия/САЩ).", "date": "2019.08.30", "title": "Софийската филхармония открива сезона на 12 септември"}
{"url": "https://duma.bg/zhenskata-dusha-obrisuvana-ot-peroto-na-geniy-n198786", "text": "Когато красивата Изабел Арчър пристига в Европа да живее с богатите си роднини, всички очакват младото момиче скоро да се задоми. Интелигентна и любознателна, Изабел е решена да се наслаждава на свободата, която голямото наследство й дава, и сама да определя съдбата си. Така отхвърля няколко примамливи предложения с идеята да се потопи в богатата културна атмосфера на Европа. Париж, Флоренция, Рим - Изабел е опиянена от разкриващите се пред нея възможности, търсейки във висините на духа и изкуството наслада и удовлетворение. Само че нито светът е толкова бляскав, нито хората са толкова добросърдечни, колкото Изабел си е представяла. Сблъсъкът с действителността ще подложи на проверка всичките й идеали и романтични въжделения. Творбата е драматичен разказ за предателство и съкрушени мечти, но също и за силата на характера, който се калява само в огъня на страданието. \"Портрет на една дама\" (луксозното българско издание е на \"Изток-Запад\" в колекцията \"Върхове\", в превод на Юлий Генов) е не само най-доброто произведение на Хенри Джеймс, но и една от най-забележителните книги на всички времена. Доказателство, че женската душа, обрисувана от перото на гений, докосва всяко следващо поколение със своята уловена човечност и неудържим порив към красотата. Хенри Джеймс (1843–1916) е американски писател, автор на 20 романа, 112 разказа, 12 пиеси и голямо количество литературна критика. Роден е на 15 април 1843 г. в Ню Йорк в заможно семейство. Баща му - Хенри Джеймс-старши, е един от най-известните интелектуалци на Америка в средата на XIX век, сред чиито приятели са Торо, Емерсън и Хоторн. Брат му е Уилям Джеймс (1842-1910) - известен философ прагматист. Животът на Джеймс преминава предимно в Европа. През детските си години пътува из цяла Европа с баща си и брат си. Преподават му частни учители в Женева, Лондон, Париж, Болоня и Бон. На деветнадесетгодишна възраст за кратко време следва право в Харвард, но интересите му са повече в областта на литературата, отколкото на правото. Джеймс публикува първия си разказ \"Трагедия от грешки\" на 21-годишна възраст и оттогава се посвещава на литературата.", "date": "2019.08.30", "title": "    Женската душа, обрисувана от перото на гений"}
{"url": "https://duma.bg/vitaminite-bez-koito-ne-mozhem-n198796", "text": "Независимо дали става въпрос за витамини, минерали или фибри, най-добре е да ги набавяте от храната, вместо хапчета, препоръчват здравните експерти от медицинския сайт WebMD. Това, разбира се, може да бъде предизвикателство за някои по-възрастни българи и особено, ако не следват балансиран хранителен режим. Този израз може да стресира мнозина наши читатели, но, повярвайте, това не означава да харчите оскъдните си пенсии, за да купувате скъпи храни. Принципът е прост: „По малко от всичко, не прекалявайте с нищо, спомнете си какво са яли бабите и дядовците ви” (последното е от мен, а не от американските експерти!). И още нещо изключително важно: ако приятелка или съседка ви е казала, че взема такива или онакива хранителни добавки и витамини и се чувства на 20 или 30 г., непременно се посъветвайте с лекаря си! Той най-добре знае какви лекарства ви е предписал и как те си взаимодействат с различните витамини, минерали и прочее микроелементи, от които се нуждае човешкото тяло в различните възрасти и при различните хронични заболявания. Ето и мнението на експертите.  С възрастта можете да започнете да губите повече  отколкото усвоявате. Това може да накара костите ви да се чупят по-лесно (т.е. да се появи остеопороза), особено при жени след менопауза. Калцият помага на мускулите, нервите, клетките и кръвоносните съдове да работят правилно. Жените над 50 г. и мъжете над 70 г. трябва да получат около 20% повече от останалите възрасти. Млякото, киселото мляко и сиренето са добри източници на калций. Около 800 мг калций е препоръчителната дневна доза за жени над 50 г. в България, която може да намали риска от фрактури и остеопороза. Не е без значение географската ширина, на която живеете, защото например скандинавците имат нужда от доста повече калций и витамин Д. При необходимост от едновременна употреба на калциеви добавки и някои антибиотици (например тетрациклини, флуороквинолони), антидепресанти, антиконвулсивни лекарства (например фенитоин), лекарства за щитовидна жлеза (левотироксин) и др. добре е да се вземат поне на 3 часа между отделните препарати, препоръчват от \"Фрамар\". Някои диуретици (хидрохлоротиазид) водят до хиперкалциемия и при едновременна употреба с калциеви добавки е налице повишен рискът от развитието й. Не се препоръчва едновременна употреба на калций с цинк, желязо или манган поради риск от повлияване в усвояването им (препоръчва се интервал от поне 3 часа при приема на отделните добавки).  Човешкото тяло се нуждае от  за да абсорбира калция. Т.е. той е транспортьорът на калция до кръвта. Затова ги приемайте в тандем, за да предотвратите остеопорозата. Витамин Д помага на мускулите, нервите и имунната система да работят правилно. Повечето хора получават малко витамин Д от слънчевата светлина. Но тялото е по-малко способно да преобразува слънчевите лъчи във витамин Д с напредване на възрастта. Тлъстите риби като сьомга, скумрия и сардини са добър източник на този витамин, който регулира над 2000 гена. Половин час дневно на слънце е достатъчно, за да се синтезира в кожата необходимото количество от този важен витамин, отговарящ за здравината на костите и зъбите и за добрата работа на сърдечносъдовата система, както и за превенция на депресията. Не забравяйте, че  за неговия синтез. Те предпазват кожата и трябва да се ползват, но поне няколко минути трябва да се лишим от тях, за да са здрави и костите. Ниските нива на витамин Д в кръвта повишават опасността от проблеми със сърцето, установява проучване на Университета на Канзас, публикувано в American Journal of Cardiology. Анализ на данни на 10 899 души показва, че 70% имат недостиг на витамин Д и са със значително повишен риск от сърдечносъдови заболявания. Учените установяват, че ниските нива на витамин Д водят до 2 пъти по-висок риск от развитие на диабет, 40% от високо кръвно и около 30% от кардиомиопатия (заболяване на сърдечния мускул). Витамин Д се набавя и от някои храни (яйца, масло, телешки черен дроб и др.), но основната роля за неговия синтез е на слънцето.  Внимание! В ранната кърмаческа възраст недостигът на витамин Д се изразява с изпотяване, неспокойствие, намален мускулен тонус, характерно омекване на задната част на главата на бебето. При възрастните обилното изпотяване, особено по челото, без да има видима причина (горещо време, физическо натоварване, климакс) също може да е признак на недостиг на витамин Д. помага на кръвта и нервните клетки. Хората го получават от животински храни - месо, риба, яйца и млечни продукти. До 30% от хората над 50 г. имат атрофичен гастрит, което затруднява усвояването на някои храни. Антиациди, някои лекарства и операция за отслабване могат да допринесат за недостига на В12. Тялото използва  за борба с микробите и за производството на енергия. Той помага и за растежа на мозъка на бебето. С възрастта човек все повече има нужда от повече B6. Някои проучвания откриват връзка между високите нива на B6 в кръвта при възрастни и по-добрата памет. Но витаминът, изглежда, не подобрява умствените способности при хора с деменция. Нахутът е лесен и евтин източник на витамина, както и черният дроб, тлъстата риба, зърнените закуски. отговаря за над 700 основни функции в човешкото тяло - например за пълноценния сън и успокояването на мозъка, за разграждането на глюкозата и превръщането й в енергия, за успокояване на мускулните болки (например 500 мг магнезиев глюконат могат да ви помогнат бързо да се отпуснете и намаляват мускулните спазми), балансира калция в кръвта, облекчава симптомите на предменструалния синдром.    Проучване установява, че около 85% от бременните и над 60% от общото население страдат от недостиг на магнезий. Препоръчителната дневна доза е около 400 мг, но зависи от възрастта и пола. В 100 г oвeceни ядки се съдържат 129 мг от този минерал, в лeшници - 140 мг, в 100 г бял бoб или тъмен шоколад - 165-169 мг.  Друг важен за функционирането на човешкото тяло елемент е  Мнозина недооценяват важността му, но той помага на обонянието и вкуса, бори се с инфекциите и възпалението, може да защити зрението ви и да се бори с раните. Например в в 6 стриди има 32 мг цинк, което е 200% повече от необходимата дневна доза. Добър източник на цинк са червеното месо (още една причина човек да не се отказва от червено месо!), бобът, нахутът, тиквеното семе, кашуто, бадемите.  предпазва клетките ни от увреждане и инфекция и поддържа правилната работа на щитовидната жлеза. Този микроелемент поддържа мускулите силни и дори се твърди, че може да помогне за предотвратяване на свързани с възрастта заболявания като деменция и някои видове. Любопитно е, че до 1957 г. е смятан за токсин, но съвременни проучвания показват, че приемът на подходящи количества има огромно значение за здравето. Според американски учени само 1-2 бразилски ореха на ден са достатъчни организмът да получи необходимия селен. В една ядка (5 г) се съдържат 137% от препоръчителния дневен прием, 50% в 140 г пиле, 44% в две големи яйца, 62% в 56 г слънчогледови семки. Любопитно е, че селенът подпомага растежа на косата, но когато се предозира, води до косопад, както и до гадене, повръщане, световъртеж, мускулна треска. Вероятно знаете, че  са полезни. Но с напредване на възрастта са още по-необходими на организма, защото помагат за предпазване от инсулт, понижават холестерола и кръвната захар. Затова медици препоръчват дневно жените над 50 г. да консумират поне 21 г фибри, а мъжете - 30 г.", "date": "2019.08.30", "title": "Витамините, без които не можем"}
{"url": "https://duma.bg/cheshkiyat-fenomen-sravnim-s-hari-potar-n198787", "text": "Вълшебната история на Павел Шрут и Галина Миклинова \"Чифтоядците\" (българското издание е на \"Изида\", преводът - на Красимир Проданов) спечели вече хиляди детски сърца из цяла Европа. Хихльо, главното действащо лице в това приключение, се сдоби със славата на супергерой.  Чифтоядците са странни и загадъчни създания, чието съществуване винаги сме подозирали, макар и без доказателства. Основната им храна са... нашите чорапи. Но имат един важен принцип: винаги изяждат само единия от чифта. Туламор-старши обаче иска да промени правилата. Добре, че е Хихльо, който решава да защити честта на чифтоядците. В историята се намесват още разсеяният господин Лаврентий, както и смахнатият учен Къдрафиол. Но май и те ще си намерят майстора, когато на пътя им се изпречи ужасяващата чифтоядска банда на Дедерон Камата. Това е приключение, в което чорапите хвърчат на всички страни, а напрежението се покачва с всяка страница. Написана с изключително чувство за хумор от Павел Шрут и илюстрирана прекрасно от Галина Миклинова, \"Чифтоядците\" бързо и лесно се превръща в семейно забавление и дори страст. И децата, и критиката одобряват написаното. \"Чифтоядците\" получава най-голямата чешка литературна награда - \"Магнезия Литера\". Тиражът е огромен и тогава творческият тандем Шрут-Миклинова решава, че е време за продължение.  А началото е простичко - млада художничка на име Галина Миклинова (1970) носи куп илюстрации на улегнал и известен разказвач и поет на име Павел Шрут (1940-2018). Действието се развива в Прага, Чешката република... И нали писателят е наблюдателен, погледът му остава залепен за дупката върху чорапа на илюстраторката. Така се слага началото на едно от най-успешните сътрудничества в полето на чешката детска книга. А заедно с това ще се роди и уникална книга, същински феномен, способен да накара децата да четат повече.  Чифтоядците са същества, които приличат на... носен чорап. Само дето имат на върха нещо като хобот! С него всъщност търсят своята прехрана... чорапите, които ние забравяме къде ли не. Но и едно такова същество може да има добро сърце! Доказателството е Хихльо. Дядо му го е научил да е добър и почтен чифтоядец. Да взима винаги само единия чорап от чифта. И да помага на по-слабите чифтоядци. Всичко обаче се обърква - както винаги, когато се появят братовчедите му, близнаците Рамзес и Туламор-младши. Техен баща е самият Голям Шеф, но когато Туламор-младши попада в ръцете на смахнатия професор Къдрафиол, дори мафиотът чифтояд се оказва безсилен. Писателят Павел Шрут почина през април 2018 г. на 78 г. и по този начин осуети плановете ни да присъства на българската премиера на книгата, съобщават издателите от \"Изида\". - Първоначалната идея за \"Чифтоядците\" била да се създаде чешки вариант на историята за Хари Потър. - Допълнителен стимул било и това, че Галина Миклинова е художничка и на чешките издания на книгите на Дж. К. Роулинг. - Втората книга носи името \"Чифтоядците се завръщат\", като излиза дори трета - \"Чифтоядци завинаги\". - Успехът на книгите води и до създаване на пълнометражен анимационен филм, режисиран от самата Галина Миклинова. - Манията по странните същества се изразява примерно и в специална колекция чорапи с цветовете на отделните чифтоядци. - Героите заживяват пълноценен живот и на български, като получават колоритни имена - Хихльо, професор Къдрафиол, Пепа Отключвателя и Удушвача Чанго.", "date": "2019.08.30", "title": " Чешкият феномен, сравним с Хари Потър"}
{"url": "https://duma.bg/poslednite-dumi-n198784", "text": "Проведе се чисто ново проучване за последните думи на различните видове хора. Последните дума на: ...автоинструктора: \"А сега опитайте сами...\" ...автомеханика: \"Спусни малко!\" ...алпиниста: \"Какво като е евтин този карабинер? Надежден е!\" ...актьор от филм на ужасите: \"Страшен грим, като истинска акула е!\" ...бензинджията: \"Тук не се пуши!\" ...борсовия играч: \"Купувайте всичко!\" ...вампира: \"Разкошен изгрев!\" ...велосипедиста: \"Виж, карам без ръце!\" ...героя: \"Отивам първи!\" ...детектива: \"Всичко е ясно! Вие сте убиецът!\" ...електротехника: \"А този кабел пък какъв е?\" ...заложника: \"Няма да посмееш да стреляш, глупако!\" ...месаря: \"Хвърли ми ей онзи нож!\" ...неандерталеца: \"Интересно, какво ли има в пещерата?\" ...нощната охрана: \"Кой е там?\" ...охранител на заведение: \"Само през трупа ми!\" ...пилота: \"Как така си забравил да го поправиш?!\" ...пощальона: \"Какво сладко кученце!\" ...работника в зоопарка: \"Нали е нахранен лъвът?\" ...сапьора: \"Червената или синята жичка?\" ...склеротика: \"Колко приспивателни взех - 4 или 5?\" ...студента: \"В столовата съм.\" ...съпруг: \"А тази супа защо има такъв вкус?\" ...танкиста: \"Няма начин да ни уцели!\" ...тираджията: \"Вече 20 часа карам без спиране, а даже не усещам умора!\" ...тъщата: \"А перилата на балкона нали са поправени?\" ...учителката по биология: \"Не се плашете деца, тази змия не е отровна\" ...шефа: \"Какъв оригинален подарък - запалка във формата на пистолет!\" ...Джон Кенеди: \"Скъпа, хайде днес да излезем с кабриолета?\"", "date": "2019.08.30", "title": "ПОСЛЕДНИТЕ ДУМИ"}
{"url": "https://duma.bg/vsichko-e-lyubov-n198804", "text": "Това е заглавието на новата стихосбирка на поета Тенко Тенев. Авторът е изповядал своето виждане по вечната тема от древността до днес в 69 лирични стихотворения. Книгата е отпечатана в издателство \"Захарий Стоянов\". Редактор на стихосбирката е Иван Гранитски, художник е проф. Иван Димов, а художественото оформление е дело на Жеко Алексиев. Тенко Тенев е автор на двадесет и три поетични книги. Стиховете му са превеждани на руски, украински, узбекски, испански, арабски и английски езици. Председател е на Дружеството на писателите в Ямбол. ", "date": "2019.08.30", "title": "Всичко е любов"}
{"url": "https://duma.bg/lavitsa-n198785", "text": "\"ТИКВА ЗА ПИТЪР\" от Биатрикс Потър издава КК \"Труд\". Тя е съвсем нова и досега не е публикувана у нас. За да се приготвят за Хелоуин, Майка Зайка, Питър, Пухинка, Флопси и Мопси поемат през тъмната, студена и страшна гора. Те трябва да стигнат до господин Заю, защото той отглежда най-хубавите тикви. Колкото повече зайчетата се отдалечават от топлата и уютна хралупа, толкова по-зловеща става гората. Смелият Питър обаче бързо разбира, че няма нищо, от което да се страхува, и че всички страшни сенки ще изчезнат на сутринта. А след като приятелят му Бенджамин и господин Заю буквално се блъсват в тях, става още по-весело. В крайна сметка всички се прибират в топлата хралупа, за да хапнат тиквен пай. \"ГРАБЕЖ ПО СЦЕНАРИЙ\" от Джеймс Патерсън издава \"Хермес\" в превод на Стоянка Карачанова. Братята Басет са световна марка в бизнеса с бижута. Леополд е ексцентрично парвеню, за него никое удоволствие не е прекалено скъпо. Максуел пък е майстор в занаята, за когото качеството стои над всичко. Най-новото бижу на братята обаче - изящна смарагдова огърлица на стойност 8 милиона долара, е откраднато. Актрисата, която го е носила, е убита при грабежа. Случаят е прехвърлен към отдел \"Специални клиенти\". Зак Джордан е детектив в отдела за защита на привилегированите. Заедно с партньорката си Кайли той тръгва по следите на похитителите. \"ЛИОНЕЛ МЕСИ И ИЗКУСТВОТО ДА ЖИВЕЕШ\" от Анди Уест издава \"Прозорец\". Да си гений, да си абсолютен номер 1 на своето време, милиарди хора да те боготворят и в същото време да се разминеш четири пъти с голямата мечта. Да минеш през преизподнята на страданията по пътя към голямата любов - футбола. Светът да е в краката ти и в същото време неуспехите да са повече от успехите. Всичко това е животът на Лионел Меси. Авторът е успял да намери своята гледна точка към живота на таланта, избягвайки клишетата на стандартните биографии на великите спортисти. Книгата е сполучлив опит за описание на това как едно момче с вроден здравословен проблем от краен квартал на Росарио стига до световния връх. И същевременно запазва човешкото в себе си. \"НЕ ТОЧНО СРЕЩА\" от Катрин Байби издава \"Ергон\" в превод на Мирела Стефанова. Заета по цял ден с работата си като сервитьорка, самотната майка Джесика Ман няма време за губене с онзи безгрижен тексасец с великите мечти и кльощавия портфейл. Точно това вижда тя, когато Джак Морисън се настанява да вечеря на една маса. Бедното й детство кара Джеси да се закълне, че ще направи най-доброто за своя малък син, а това вероятно означава да намери финансово стабилен съпруг... Като наследник на империята луксозни хотели \"Морисън\" Джак е уморен от хищните златотърсачки. Той иска жена, която да го обича заради самия него - и когато среща Джеси, започва да вярва, че я е намерил.", "date": "2019.08.30", "title": "Лавица"}
{"url": "https://duma.bg/pardon-n198783", "text": "ЛАФ НА БРОЯ - Да отидем на морето? - Не мога, на прасе съм! КОЛЕЛОТО ЗА ЛЕТИЩЕТО Семинар на тема \"Как да спечелим 100 000 лева за 1 ден?\". Обучаващият пита: - Колко човека сте в тази зала? - 1000. -А колко лева платихте за участие? - 100. - Благодаря, това беше всичко. ДОКТОР СПАС И НЕГОВИТЕ ПАЦИЕНТИ КАК ЛЕТИ ВРЕМЕТО Сутрин се будиш, гледаш 7:30. Спиш още 5 минути, гледаш -  8:30 станало. През работно време погледнеш часовника - 13:10. След половин час пак погледнеш - 13:12. Вечер тръгнеш да правиш секс, погледнеш часовника - 23:30! Правиш секс един час, час и половина, погледнеш часовника - 23:40! Сядаш да поджиткаш малко на компютъра в 23:50, играеш половин час, гледаш - 3:00. Ех! Рубрика: ДЖЕЗВЕ Писмо от затвора: \"Скъпа, благодаря ти за пилата в кекса, сега имам най-хубавия маникюр в килията...\" ПАРДОН Един старец храни прасетата си. Взима на ръка всяко от прасенцата, вдига го внимателно и то хапва ябълки направо от дървото. После го пуска на земята, взима друго прасенце и вдига зурлата му към сочните ябълки на дървото и търпеливо го чака. - Какво правиш, бе, дядо? - попита го един минувач. - Кой храни така прасетата си! Остави другото, ами колко време отнема... Дядото най-спокойно отговоря: - Че какво е времето за прасетата... ФОЛКБИТАК Ако един мъж се смята за Наполеон, го лекуват. Ако се смята за жена, му защитават правата. ПЪРВА ЧАСТНА, ВТОРА ГЛУХА Жените след 40 имат право сами да решават на колко години са и къде им е талията.", "date": "2019.08.30", "title": "ПАРДОН"}
{"url": "https://duma.bg/kralitsata-na-ruskata-poeziya-n198805", "text": "Руският културно-информационен център в България и Съюзът на рускоезичните писатели в България обявяват литературен конкурс за връчване на наградата \"Анна Ахматова\" и конкурс за най-добри творби на тема \"Кралицата на руската поезия - Анна Ахматова\", посветен на 130-годишнината от рождението на поетесата. За участие се приемат творби, тематично свързани с живота и творчеството на Ахматова, написани на руски или на български език, в два раздела: проза (разказ, литературен анализ, есе и т.н.) и поезия. Обемът на творбите не трябва да надхвърля 3 стандартни страници (1800 зн./стр.) с шрифт Times New Roman. Участниците трябва да приложат кратка биографична бележка за автора и да посочат данни за контакт: телефон, имейл адрес, страна и град по местоживеене. Текстовете се изпращат в електронен вид, с прикачен файл, като задължително трябва да бъде посочена темата на писмото: Ахматова, на адрес nataliaer@abv.bg, или по пощата на адрес: Руски културно-информационен център, Съюз на рускоезичните писатели в България, ул. \"Шипка\" 34, гр. София 1504, България, за конкурса: Ахматова. Крайният срок за приемане на конкурсните работи е до 15 септември 2019 г. Резултатите от конкурса ще бъдат обявени на 3 октомври 2019 г. в сайта на РКИЦ и във в. \"Русия днес - Россия сегодня\". За членове на журито на конкурса са поканени известни руски и български писатели.", "date": "2019.08.30", "title": "Кралицата на руската поезия"}
{"url": "https://duma.bg/samotniyat-mechtatel-n198801", "text": "Поетите от четиридесетте години на миналия век са привлечени от магичното обаяние на големия град, но те виждат в него не само романтиката на притихналите улици или шумните булеварди, но и усещат вледеняващия страх от самотата, отчуждението, резигнацията. Човекът в града се чувства като прашинка сред бетонните чудовища, като вейка, люшкана от вихрушките на времето и прищевките на съдбата. Като лайтмотив в творчеството на тези поети преминават апокалиптични, а даже и есхатологични предчувствия. И понеже не виждат в заобикалящата ги действителност нищо радостно, те се потопяват в света на мечтанието, бляна и фантазните духовни пътешествия... Може би най-ярък пример в това отношение е творчеството на Александър Вутимски - странно и екзотично цвете в българската лирика от началото на миналия век.  Още в ранните творби на поета се появява образът на големия град. Вутимски го натоварва с чисто човешки черти - той вижда нищетата, която е обхванала с хищните си пипала крайните квартали, вслушва се в боботенето на шумната тълпа и долавя нейния зъл присмех над печалните въздишки на клетите хора, \"обезличили своите съкровени тайни\". Поетът страда, че завинаги е отминало времето на мирните идилии, патриархалното време на неговите деди. На тяхно място се е настанил кипежът и грохотът на моторите, силуетите на градовете са белязани с плашещите многоетажни, студени и безчувствени здания. В лириката на Александър Вутимски можем да открием духовна близост и родство с първите творби на Александър Геров - същото усещане за лудия бяг на времето и за настъпващото отчуждение между хората.  От юношеските години като че ли челото на Вутимски е белязано с черен кръст. Той развива удивителен талант да долавя тъгата на есента, скръбта на самотните вечерни улици, бездомността и беззащитността на малкия човек в големия враждебен град. Неговият лирически герой се усеща сам \"без слънчев лъч, без песен, без утеха\". Пустотата постепенно обладава неговата душа, в която е угаснал пламъкът на мъдростта и е задушен всеки порив и възторг.  Трагичното поетическо вдъхновение на Александър Вутимски извайва поразителни образи на унижените и оскърбените, застинали в измъченото си очакване за светлото бъдеще. Така е в стихотворения като \"Равнина\", \"Кръчма\", \"Вчера и днес\", \"Скитникът и враните\", \"Скитници\"... Поетът усеща, че постоянно нещо тежко расне в гърдите му, че просторите са замрежени от димни пелени. Взорът му е винаги препречван от огромни голи стени. В повечето от творбите улицата като обобщаващ символ е пуста, самотна, небето е бледно и ледено и като зловеща метафора прегракнали врани предвестяват \"зловещото, /тежко/ мълчание/ на суровата зима\". Александър Вутимски си служи с редица знакови думи, които са натоварени с особен подтекст - мъгли, врани, врабчета, синьо, бяло, сняг, студ, самота, дъжд, ветрове, самотни дървета, здрач, град, хора, къщи, пътища, въздишки, прозорци, пусти алеи, скитници, каруци, дюкянчета, стрехи, капчуци, фенери, кръчми, кръстопътища... Те бележат яркото антитезисно мислене на поета - лирическото чувство се мята между печал и възторг, униние и надежда, светли пориви и мрачни състояния, пролетен цъфтеж и вкочанена зима и т.н.  Цялото творчество на Александър Вутимски е белязано от тези внезапни и трагични пропадания и светли възземания, от пулсациите на страстите и настроенията, от рязката смяна на радостното, възторженото, почти карнавално настроение и вледеняващото отчуждение и безпросветната тъга. Полюсните поетически внушения на поета определят две основни линии в неговата лирика. Първата доминира в стихотворения, които са посветени на простодушието, естествеността, непринудеността, радостта от здравия труд на селото, патриархалните, идилични, а понякога и пасторални настроения. Можем да добавим и стихотворенията, посветени на големия град, в които преобладават романтиката, нежните спомени и бляновете по непостижимото щастие. Тук се мержелеят шарманки, пиана, книжни кораби и всякакви фантастични видения. Както е например в \"В ателието\", \"Стара полуелегия\", \"Хаотичен спомен\", \"Мечта за връщане\". Разгръща се фантазното, приказното, баладичното, образите са почти безплътни, феерични, призрачни. От друга страна, понякога под сурдинка, а понякога и грубо отекват фаготите на жестокостта. Дочуват се тежките стъпки на приближаващата зла и неотменна съдба. Поетическото самосъзнание на Вутимски е постоянно раздвоявано между усещането за неизбежния край на човешкия живот и разбирането, че това все пак е естествен и непредотвратим процес. Във волтовата дъга между покрусата, болката, тревогата, от една страна, и от друга - възторга, патетиката и екстазните пориви, се ражда особената образност, интонация и архитектоника на стиха на Вутимски. С това се обясняват и резките смени на настроенията, и драстичните модулации. Стихотворения, наситени с почти апокалиптични усещания, безнадеждност, унилост, отчаяние се редуват с възторжени възклици, с пантеистични изблици. Както е например в \"Радостен монолог\": Поезията на Александър Вутимски говори за неговата извънредна социална чувствителност. В това отношение той е много близък до Никола Вапцаров, Александър Геров, Богомил Райнов и Веселин Ханчев. И съзнанието на Синьото момче (с когото поетът се отъждествява) е разтревожено от смутното време - Гражданската война в Испания, нашествието на Япония в Манджурия, бунтуващите се работници в Белгия, общото усещане за надвисналата над Европа опасност, владеят значителна част от творбите на поета. За поета времето в навечерието на задаващата се световна касапница е време на нестихващи тръпки. Душата на Вутимски също е разпъвана между тревожното очакване и надеждата, че в задаващия се световен пожар и апокалиптични сътресения ще се роди \"друг живот, по-просторен и волен!\" И в същото време нежната и чувствителна душа на поета жадува да полети в селенията на бляновете, на мечтите и спасителното томление. Потопен в омаята на природната естественост и красота, поетът възкликва:  Лирическият герой на Вутимски е плахото момче, което пътува през тъмна гора и вижда колко болно е слънцето, колко болен е въздухът, колко болни са птиците (\"Стихове за едно момче\"). Поетът не може да се освободи от натрапчивото усещане, че е изначално обречен. Това чувство присъства още в ранните творби на Вутимски и с течение на времето се задълбочава все повече. Тук се включва коварната болест, жестокостта на военните години, повсеместните разрушения, маршът на смъртта, цинизмът и жестокостта на времето. Програмно в това отношение е стихотворението \"Черни завеси затваряха\": Като контрапункт на отчаянието, на стигащите до пароксизъм самота и болка, гняв и покруса Александър Вутимски противопоставя стихотворения, които са възторжен възпев на природата, на селските идилии, на пасторалните картини (\"Утрин\", \"Пробуждане\", \"Пролет\", \"Пролетен шум\", \"Мечта за връщане\"). Но най-силно и разтърсващо се разгръща поетическото му вдъхновение, когато споделя синовното си чувство и преклонение пред Родината. Александър Вутимски също възприема Родината като майка, като символ на милосърдието и състраданието, изкуплението и възкресението, упованието, надеждата и вярата. Като Пиета. ", "date": "2019.08.30", "title": " Самотният мечтател "}
{"url": "https://duma.bg/shtrih-kam-portreta-na-damyan-obreshkov-n198806", "text": "Как бих искал по нещо на теб да приличам -  и суров си, и нежен, и мъдър, и строг...  Нали всичките свои дечица еднакво обича  и еднакво ги съди добричкият Бог. Ти орисан си още от там, от Балкана,  да му служиш до гроба на този народ,  ти засяваше семе за обич с две ласкави длани - подир тебе пръстта да роди златен плод. Ти навярно на Господ си чедо любимо -  той събра в теб детето с младежа, с мъжа,  в изобилие те надари - дух и разум да имаш, Журналисте, написано с главничко Ж. И съм горд, че с перото веднъж ме докосна, (по-добре от надути хвалби и слова), че остана докрая сред нас, че остана на поста - не сменил нито вяра, ни нрав при това.    Не с палитра и с четка, а с искрено слово  ще добавя към твоя портрет своя щрих -  тя, творбата - портрет, тя отдавна е всъщност готова  с три слова: Благодарност и Обич, и Стих.                                               ", "date": "2019.08.30", "title": "Щрих към портрета на Дамян Обрешков"}
{"url": "https://duma.bg/chakat-20-000-na-derbito-v-nedelya-n198731", "text": " 26-кратните шампиони на България са ентусиазирани след победата над Локо Пд, който ги остави на върха след грешните стъпки на ЦСКА-Сф и Лудогорец. Двубоят е преди паузата за мача с Англия на националния отбор, за който са повикани 2-ма от ЦСКА-Сф и 1 от Левски. За главен съдия БФС назначи Георги Кабаков. На пловдивчанина ще помагат съгражданите му Мартин Маргаритов и Диян Вълков. Петричанинът Ивайло Стоянов-Сватбата пък ще е резервен рефер. За VIII кръг БФС очаквано не включи в нарядите Стефан Апостолов, който опорочи мача Лудогорец - Славия (0:0). Депутатът от ГЕРБ е със спрени права за неопределено време. В Разград негови помощници бяха Петър Джугански и Красимир Миланов, които официално не получиха наказания, но БФС извади и тях поне за този кръг. Останалите наряди: днес, 18.00: Черно море - Дунав (Драгомир Драганов); 20.30: Славия - Арда (Петър Костадинов); събота, 18.00: Локо Пд - Ботев Пд (Никола Попов); 20.30: Етър - Берое (Станислав Тодоров); неделя, 15.00: Витоша Б - Царско село (Николай Йорданов); 20.30: Ботев Вр - Лудогорец (Владимир Вълков).", "date": "2019.08.30", "title": "Чакат 20 000 на дербито в неделя"}
{"url": "https://duma.bg/tava-nadupeni-kartofi-n198802", "text": "И малките деца са способни на големи добрини, стига някой да им покаже. Затова Ася и Михаил Белоризови живееха така, че трите им деца - син и две дъщери, да виждат всеки ден в делата им потвърждение на тази максима. Освен трудолюбиви те ги насърчаваха да растат и като добри граждани. - Можеш ли вече да я кажеш сама? - попита Ася по-малката си дъщеря Паша, след като няколко пъти повтаряха рецептата за картофи на фурна. Семейство Белоризови не бяха богати, имаха три декара ливади и ниви в Медино, но не бяха и бедни, защото работеха, а на всеотдайните и Господ помага. Най-често украсяваха софрата с плодовете на своя труд - картофи, фасул, грах, зеле и няколко пъти в годината с месо - на големите празници. Понеже имаха крава, млякото бе в изобилие. Особено докато растяха децата. Преди да излезе на къра, Ася искаше да чуе от дъщеря си дума по дума рецептата за \"надупените\" картофи. - Днес ти си \"майката\" на дома. Кажи ми кое след кое следва! - Измиваме картофите - започна уверено Паша, - почистваме раните, разрязваме ги на две, нареждаме ги в намазнена тава с олио, но с \"дупето\" нагоре, поръсваме ги със сол, черен и червен пипер, сипваме кафеена чашка вода, пускаме бучка масло, колкото среден картоф, похлупваме тавата и я пъхаме във фурната за половин час. Това е - издекламира деветгодишната Паша, пламнала от вълнение. - Така. За по-сладокусните добавяме копър, мащерка или босилек - допълни Ася, целуна малката умница, отвори вратата с яката си ръка и излезе на двора. - Довиждане, мамо! - изчурулика Паша, горяща от щастие. Прав е онзи, който бе казал, че малките радости засищат сърцето, както сладкият хляб засища стомаха. Но щастието на \"майката\" на дома скоро помръкна. Нарани го плачът на Сабри, най-малкото от петте момчета в семейство Фарук, бежанци от Сирия, което живееше от две години в съседната къща. Паша се натъжи, защото това беше плачът на глада. Цялото село знаеше, че майката още се учи да ходи след зловещата бомбардировка в Дамаск, ранила я в гърба, докато криела децата под себе си. Най-голямото момче беше на четиринайсет и работеше с баща си при арендаторите на бившия кооператив, останалите бяха раждани през две години. Сабри бе на четири. Нидал Фарук им беше и майка, и баща, и доктор, и учител - всичко. Но нищо не му тежеше така, както безразличието на местните. Мединци нехаеха. В началото, когато ги доведоха в селото, всички се извървяха да им кажат \"Добре дошли!\" и с това приключи тяхното гостоприемство. Вълнуваха се повече от помощите, които получаваха, от дрехите, които им даваха, от арабите, които идваха от време на време при тях... Паша познаваше две от момчетата, нейни съученици, но те бяха толкова страхливи и затворени в себе си, че не общуваха с никого. Често се връщаха от училище заедно, но по целия път мълчаха. Плачът на глада подтикна Паша да изпече първата тава с картофи за децата на бежанците. Мисълта, че ще го стори, я изпълваше с радост. - Мама все казва да сме добри с хората - мислеше на глас детето, докато миеше светложълтите картофи като малки узрели ябълки. - Ще им ги занеса по обяд, защото те си нямат картофи, а ние имаме цяла градина. След тридесет и пет минути печивото беше готово. В алуминиевата тава, загоряла леко от страни, картофите червенееха като гъби, по \"дупетата\" им блестяха кристалчета сол, а по дъното на съда се стичаха ивици препържено масло, оцветени от червения пипер. Всичко изглеждаше много вкусно. На Паша и през ум не й минаваше да седне и да яде от \"чуждото\". И все пак трябваше да хапне едно картофче, за да провери дали е изпечено. Тя го набучи с вилица, но понеже бе залепено за дъното на тавата, то се разпадна на две. Паша го гребна с лъжица, духна няколко пъти и започна да дъвче сладко, сладко. Изненада се колко е вкусен. Точно като на мама. Тези обаче бяха пресни и много по-хубави от старите зимни картофи. Паша пренареди картофчетата в тавата, за да не личи че са начевани, покри я с кухненско фолио, след това я сложи в месал, завърза го на ключ като бохча и се запъти към къщата на бежанците. Изправи се пред вратата, зад която се чуваха различни гласове, помълча, преди да почука. - Кой? - попита женски глас отвътре. - Аз съм детето на съседите. Вратата се отвори и от процепа се показа бялото лице на Хабибе, майката на момчетата, забулено в хиджаб. - Паша! - възкликна жената, усмихвайки се, и й отвори вратата. - Хайя (ела), Паша! - Хабибе се отмести, помагайки си с две патерици, за да влезе момичето. Паша пристъпи в изоставената къща, превърната в уютен дом от тези клетници на съдбата. Във всекидневната бяха синовете с баща си, който четеше някаква книга на арабски. Нидал Фарук се усмихна, остави книгата на леглото и стана да посрещне дъщерята на съседите. - Добре дошла! Какво носиш? - попита Нидал, втренчил поглед в бохчата на Паша. През това време Хабибе се добра до другото легло, подпря патериците на таблото му и седна, издавайки пронизителен звук, вероятно от болката, която съпътстваше нейните движения. - Нося тава \"надупени\" картофи за обяд - отвърна момичето и подаде бохчата на вечно усмихващия се баща на семейството. - О, много специално, Паша! Благодаря! - отвърна Нидал, взе бохчата, поклони се пред детето в знак на признателност, развърза я, махна фолиото и казвайки нещо хубаво на арабски, я остави на масата пред децата. А те - мръснички, сополиви, рошави, но добре облечени, слушаха батко си, който им обясняваше нещо важно за телефона, което те още не знаеха или не владееха като него. Когато видяха картофите, момчетата се нахвърлиха с ръце и за миг опразниха тавата. Тогава Нидал Фарук извади от книжен плик две филии хляб и попи мазнината. - Това е най-вкусно, Паша! - и даде едната филия на жена си, а другата изяде сам. - Поздрави майка си, много сладки картофи е сготвила! - Аз ги сготвих - усмихна се Паша, добила самочувствие и от това малко възгордяла се. - Ти?! Браво на теб! Ти си прекрасна готвачка. Майстор! - възкликна Нидал на неошлайфания си български език. - Мама ми каза рецептата. И понеже днес е неделя, не съм на училище, реших да ги сготвя. Те пък станаха хубави и затова ги донесох на вас. - обясни \"майката\" на дома. - Много добре си се справила. Това казва и леля Хабибе, моята съпруга. Браво, Паша! - Хубаво е, че ви харесаха! - промълви Паша. Исках да направя малко добро, защото така ни учат мама и татко. - Чудесно! Ти нахрани пет гърла, какво по-добро от това и по-важно, ти ни донесе надежда - каза Нидал Фарук и се поклони отново пред детето на съседите. - Мога ли да си взема тавата? - Още малко. Нека да я измия. Нидал отиде на чешмата в кухнята. През това време момчетата, две от които бяха съученици на Паша, извадиха електронните си играчки и започнаха да се хвалят: \"Аз имам айфон. Аз имам таблет. Аз имам нинджаго! Аз имам кендама....\" Все неща, които Паша нямаше. Семейство Белоризови не можеше да си позволи да купи подобни играчки на своите деца. Това малко я натъжи. - Не слушай момчетата, Паша. Те имат играчки, но нямат душа. Лоши хора убиха душата ни, там, край бреговете на река Ефрат - успокои я Нидал Фарук. В очите му се прокрадна тъга. - Аз нямам, защото и другите нямат. В селото всички сме бедни. Баща ми е в чужбина, а мама получава малко пари като шивачка, които стигат само за къщата и храната - каза убедително Паша. - Не е вярно, детето ми. Нито ти, нито хората от Медино сте бедни. Всички сте по-богати от нас... Първо, защото ти имаш щедро сърце и най-важното, Паша, защото имаш родина. Това означава, че имаш целия свят! - прошепна разстроен, но въпреки това усмихнат Нидал Фарук. Той й подаде тавата, завита в месаля, и преди да отвори вратата, пъхна в ръката й златна паричка. - Поздрави майка си и баща си, а Господ да дари вашия дом със здраве и късмет!", "date": "2019.08.30", "title": "Тава \"надупени\" картофи"}
{"url": "https://duma.bg/slavyanska-prikazka-s-vhod-svoboden-u-nas-n198803", "text": "VII международен филмов и тв фестивал \"Славянска приказка\" ще се проведе от 5 до 8 септември в София. Домакин на проявата отново е Руският културно-информационен център (ул. \"Шипка\" 34). В рамките на събитието всеки ден от 10 ч. любителите на киното ще имат възможност да се насладят на множество филми с вход свободен.", "date": "2019.08.30", "title": "\"Славянска приказка\"  с вход свободен у нас"}
{"url": "https://duma.bg/uchitelyat-glas-v-pustinya-n198807", "text": "Ще кажете: защо сега пишеш това, още не е 15 септември?  Може би, защото тогава ще е късно. Не че сега написано, ще има някакво значение... Учителите се завръщат от отпуска и в началото на септември вече са в училище - да се подготвят за новата учебна година. Ох, да почва по-бързо, че да има къде да оставим детето, не можем да се справим с него, чувал съм откровено да се тюхкат родители.  И си припомням след годишната отпуска какво е да си учител. Извинете, грешка, в какво се е превърнал... Преподавател, възпитател, укротител, боксьорска круша за родителски претенции, опитно зайче и черна овца за всякакви ръководни институции и фактори в сферата на образованието или просто един писарушка, който целогодишно е затрупан с купища, в повечето случаи напълно излишна, документация. Това е истината: българският учител е съсипван от бумащина и растящо неуважение. И никой не търси решение на тези два основни проблема. А от тях зависи качеството на образованието. За бумащината. През последните години тя става все повече, въпреки обещанията, че ще намалява. Всеки ден учителят е принуден с часове да подготвя разни справки, отчети и т.н. И тогава какво? Да учи децата на съответния предмет ли, да им проверява тетрадките ли, да търси нещо ново, с което да обогати собствените си знанията и съответно знанията на учениците ли? Не, не сте познали. Излиза, че документацията е важна, това е основното задължение на съвременния учител, което той трябва да изпълнява образцово, иначе не става за професията. И сега чувам притесненията на колеги, че след поредните промени в наредбите, в цялата нормативна база, учителите ги чакали нови и нови изисквания. За неуважението. Днешната система се основава на принципа, че парите следват ученика. Колкото повече ученици има училището, толкова повече и пари ще има в него. И започва истински лов за ученици. Това поставя учителя в унизителна зависимост от самите деца, свръхпретенциозните им родители и институциите. Основната работа на учителя е в класната стая, дами и господа чиновници. Изправен пред 26 чифта детски очи, зад които се крие различен характер. И трябва да приковеш вниманието на тези детски очи, да предадеш необходимите знания. Така, както го умееш, така, както го разбираш с усета си на учител. Всичко останало е на заден план. Написах тези редове с болка, нищо, че още не е 15 септември. И макар да знам, че ние, учителите, си говорим помежду си, недоволстваме в социалните мрежи, но керванът си върви и гласът ни е глас в пустиня. Къде е учителят творец и вдъхновяващ пример? Ами няма го...", "date": "2019.08.30", "title": "Учителят - глас в пустиня"}
{"url": "https://duma.bg/mirela-zagrya-za-pravets-s-pobeda-n198724", "text": "  „Този вид състезание е мотивация за състезателите, които не могат да стигнат до Доха. Ще бъде силна Балканиада!“ Той заедно с кмета на Правец Румен Гунински изразиха увереност, че стадионът ще се напълни.  Организаторите показаха и медалите, които ще бъдат връчвани на призьорите в отделните дисциплини. Те се отличават с изчистен дизайн, а в долната част са \"отхапани\", каквато е модата на всички победители да захапят отличията си. Топ атлетката Ивет Лалова–Колио изрази радостта си, че отново ще бяга на родна земя и обяви, че най-добрите й резултати винаги са били в България.  „Чувството да ти предстои 5-та Олимпиада е страхотно, не съм го мислила. Горда съм, че на екипа ми отново ще пише България“, сподели чаровната Ивет.  Балканският шампионат ще се излъчва пряко по БНТ 3, а входът му е свободен.", "date": "2019.08.30", "title": "Мирела загря за Правец с победа"}
{"url": "https://duma.bg/grisho-e-v-iii-krag-na-us-open-n198714", "text": " Така в третия кръг хасковлията чака победителя между 33-годишния уругвайски ветеран Пабло Куевас (№53 в световната ранглиста) и поляка Камил Мажрак (№94). Григор има 3 победи от 4 мача срещу Куевас, като и трите му успеха са на хард, а единственото му поражение е на клей. Димитров все още не е играл срещу поляка. Ако преодолее и третия кръг, Григор може да се изправи на 1/8-финалите срещу поставения под №7 японец Кей Нишикори, а потенциален противник на 1/4-финалите е носителят на рекордните 20 титли от \"Големия шлем\" Роджър Федерер. Григор Димитров продължава да работи с Андре Агаси и Радек Щепанек. Той обяви, че нищо не се е променило и те са част от щаба му. Причината да има съмнения по този въпрос е, че Агаси и Щепанек не са заедно с българския тенисист на US Open. Американската тенис легенда има ограничения относно пътуванията си по турнири, но състезанието в Ню Йорк е в родината му и е най-удобното за него. \"Никой няма, в момента сме само ние. Някои неща трябва сам да си ги свършиш\", коментира Григор пред Sportal.bg отсъствието на двамата му треньори. В Ню Йорк той е заедно с мениджъра си Георги Стоименов и физиотерапевта Кейси Кордиал. Въпреки разочароващите резултати през този сезон, Димитров продължава да се радва на голяма подкрепа от феновете. \"Винаги оценявам подкрепата. Каквото и да става, падам в ранглистата, винаги ме подкрепят. Без тях ние няма как да съществуваме и затова се опитвам и аз да дам нещо\", сподели бившият №3 в света.", "date": "2019.08.30", "title": "Гришо е в III  кръг на US Open"}
{"url": "https://duma.bg/stanimira-petrova-s-nov-evromedal-n198716", "text": " Полуфиналите в категорията са в петък във вечерната сесия на първенството.", "date": "2019.08.30", "title": "Станимира Петрова с нов евромедал"}
{"url": "https://duma.bg/rekord-22-starta-vav-formula-1-prez-2020-g-n198730", "text": "\"Годината, в която перлата на моторните спортове навършва 70, за първи път ще има 22 състезания\", заяви шефът на Ф1 Чейс Кери. \"Това е значимо за нашия спорт и подкрепя нашата дългосрочна стратегия.\" Запазва се дългата пауза през август, когато стартовете са на 2-ри и 30-и. Ето пълния списък, който включва и безпрецедентните 7 двойни уикенда, в които пилотите ще се състезават 2 поредни недели: 15 март – Австралия; 22 март – Бахрейн; 5 април – Виетнам; 19 април – Китай;  3 май – Холандия; 10 май – Испания; 24 май – Монако; 7 юни – Азербайджан;14 юни – Канада; 28 юни – Франция; 5 юли – Австрия; 19 юли – Великобритания; 2 август – Унгария; 30 август – Белгия; 6 септември – Италия; 20 Септември – Сингапур; 27 септември – Русия; 11 октомври – Япония; 25 октомври – САЩ; 1 ноември – Мексико; 15 ноември – Бразилия; 29 ноември – Абу Даби.", "date": "2019.08.30", "title": "Рекорд: 22 старта във Формула 1 през 2020 г."}
{"url": "https://duma.bg/shampionska-liga-pleyofi-revanshi-n198729", "text": " 1:0 Алварес (43) 2:0 Тадич (80);   Борил (66);  1:0 Ванакен (66) 1:1 Клаус (74-д) 2:1 Денис (89);        Ливърпул, Челси и Ман сити (Анг), Барселона (Исп), Ювентус (Ит), Байерн (Гер), ПСЖ (Фр) и Зенит (Рус).  Реал М и Атлетико М (Исп), Борусия Д (Гер), Наполи (Ит), Шахтьор Д (Укр), Тотнъм (Анг), Аякс (Хол) и Бенфика (Пор).  Лион (Фр), Байер (Гер), РБ Залцбург (Ав), Олимпиакос (Гър), Брюж (Бел), Валенсия (Исп), Интер (Ит) и Динамо З (Хърв). : Локомотив М (Рус), Аталанта (Ит); Галатасарай (Тур), Генк (Бел), РБ Лайпциг (Гер), Славия Пр (Чех), Цървена звезда (Сърб) и Лил (Фр). ", "date": "2019.08.30", "title": "Шампионска лига, плейофи, реванши:"}
{"url": "https://duma.bg/vitsparad-n198782", "text": "Любовта от пръв поглед вече е невъзможна - всеки си гледа телефона. - Госпожице, някой казвал ли ви е, че сте много красива! - Не! - Я! Ама че честен народ... - Жоре, къде изчезна бутилката ракия? - Ми, свърши! Обработвах си раната. - Каква рана? - Душевна… Младеж пита блондинка: - Ще възразиш ли, ако пожелая да правим секс? - Аз никога не съм го правила - отвърнала тя. - Кое? Секс? - Не, никога не съм възразявала. - Вие шизофреник ли сте? - Не сме! Футболисти се хвалят: - Вчера ме приеха в националния отбор! - Голяма работа! Аз пък вече знам цялата азбука наизуст! В чата. Тя:  - И не пушиш? Той:  - Не! - И не пиеш? - Не! - Еха, колко си примерен!  - Не е точно така... Признавам си, че два пъти съм гледал без маска, докато заваряват! Повечето жени стоят гладни доброволно, само за да ги харесат мъжете, само не знам кой ги е излъгал, че мъжете харесват гладни жени?! - Той е малко особен... - Да не е вегетарианец? - Не бе, не чак толкова. А отдалече той ми се стори толкова привлекателен и перспективен мъж, но отблизо видях, че дясната му ръка е обезобразена от брачна халка... Седя си аз на кафе, идва едно момче и ми предлага:  - Госпожице, може ли да ви платя сметката? Замислям се за секунда и вадя от чантата си сметките за ток, вода, интернет... Един сервитьор лежи на операционната маса и се превива от болка. Минава хирург. - Докторе, помогнете ми. - Това не е моята маса, изчакайте да дойде колегата. Младеж лежи в леглото с гаджето си. - Скъпи, защо мълчиш през цялото време? Кажи нещо! - К`во да ти кажа? - Кажи, че ме обичаш! - Обичам те! - Кажи, че ме искаш! - Искам те! - Защо говориш под моя диктовка? Кажи нещо самостоятелно! - Лека нощ. В киното жена казва на мъжа, който седи до нея: - Веднага си махнете ръката от коляното ми! Броя до хиляда! В един бар мъж пита девойка: - Пушите ли? Тя: - Да! Той:  - Пиете ли? Тя: - Да! Той: - Чудя се, как по-дипломатично да задам следващия въпрос? Тя:  - ДА, ДА, ДА!", "date": "2019.08.30", "title": "ВИЦПАРАД"}
{"url": "https://duma.bg/yunoshite-shte-sporyat-s-belarus-za-7-oto-myasto-v-sveta-n198726", "text": " Първо момчетата на Пламен Христов отстъпиха драматично на връстниците си от Аржентина с 2:3 гейма (19:25, 25;21, 24:26, 25:21, 13:15). В тайбрека този път късметът бе за \"гаучосите\", а малко не достигна на волейболистите ни в решаващите моменти и те отстъпиха с 13:15. Само след няколко часа сън българчетата излязоха срещу състава на Иран, от който бяха претърпели загуба с 1:3 гейма в предварителната група. Невъзстановени от изтощителния 5-геймов маратон предишната вечер, уморените ни таланти паднаха този път с 0:3 гейма (22:25, 22:25, 15:25). Най-резултатни за нашите бяха Самуил Вълчинов (2 аса, 1 блокада) и Георги Татаров (2 блокади) с по 12 т. За иранците, които не успяха да защитят титлата си от предишния Волеймондиал, Бардиа Саадат забучи 26 т. (2 аса, 3 блокади). България излиза за седмото място днес от 11.00 ч. срещу Беларус, която загуби с 1:3 гейма (25, -18, -18, -31) от Япония. ", "date": "2019.08.30", "title": "Юношите ще спорят с Беларус за 7-ото място в света"}
