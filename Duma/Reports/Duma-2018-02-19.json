{"url": "http://www.duma.bg/node/161182", "text": "Заради засечени схеми за укриване на приходи фирмите, регистрирани по ДДС, ще трябва да надграждат софтуера на съществуващите си фискални устройства до края на 2018 г. Това съобщиха от Националната агенция за приходите (НАП), след като в четвъртък миналата седмица на заседание на бюджетната комисия в парламента стана ясно, че още през миналата година са одобрени промени в наредбата за фискалните устройства именно заради тези измами. Над 330 млн. лв. годишно са загубите за бюджета от неотчитане на търговски обороти само в девет от най-рисовите браншове, съобщават от НАП.  \nНови схеми за укриване на приходи с използването на компютърни системи с фискална памет са разкрили инспекторите от приходната в последните месеци. Сред тях са печатането на касови бележки, които не се отчитат във фискалната памет, но приличат на истински фискални бонове, обясниха от НАП. Друга често разпространена практика била манипулиране на софтуери, чрез които се управляват фискалните устройства, което водело до неотчитане на действителните размери на приходите от продажби на стоки и услуги. \nОще по време на летните и зимните контролни кампании на НАП са открити и софтуерни манипулации на фискални системи, при които устройствата са програмирани да отчитат например всяка втора или всяка трета продажба, вместо регистриране на целия оборот. Заради неиздаване на касови бележки, както и установени манипулации на фискални устройства, през миналата година са запечатани над 2000 търговски обекта. \nОт НАП съобщават, че с последните промени в законодателството, което регулира отчитането на продажбите, са въведени нови изисквания, според които всеки касов апарат трябва да предава по изградената дистанционна връзка и данни от всяка касова бележка към сървърите на НАП. На касовата бележка, която се предоставя на клиента, ще се отпечатва QR код. Чрез този код всяко лице ще може да провери отчитането пред НАП на издадената му касова бележка. \nЗа да изпълнят новите изисквания, регистрираните по Закона за ДДС фирми, с изключени на тези, които използват Интегрирани автоматизирани системи за управление на търговската дейност (ИАСУТД), трябва да надградят софтуера на съществуващите си фискални устройства до края на 2018 г. А нерегистрираните по ДДС и тези, които регистрират и отчитат продажбите си чрез ИАСУТД - до 30 юни 2019 г. От НАП уточняват още, че измененията могат да доведат до подмяна на устройствата, но в зависимост от техническите и функционалните параметри на използваните фискални устройства, те ще могат и да се преработят, така че да отговарят на новите изисквания. Освен това, всички разходи за надграждането или подмяната на съществуващите фискални устройства се признават за данъчни цели. \n    \n", "date": "2018.02.19", "title": "НАП призна за работещи схеми за укриване на приходи"}
{"url": "http://www.duma.bg/node/161180", "text": "Рекордно поскъпване на цените на хранителните стоки на едро от 2015 г. досега отбелязаха от Държавната комисия по стоковите борси и тържищата (ДКСБТ) през изминалата седмица. Индексът на тържищните цени (ИТЦ), който отразява цените на хранителните стоки на едро, се повиши с 2,23 на сто, до 1,508%, отчете ДКСБТ. Това е най-високото ниво на индекса от април 2015 г., когато той се повиши до 1,519%. От началото на февруари ИТЦ се повишава с 3,14%.  \nОт комисията съобщиха, че доматите на едро са поскъпнали с 6,6 на сто и се продават по 1,77 лева за килограм. Цената на краставиците от внос се е повишила с 8%, до 2,56 лева средно за кг. Картофите се търгуват по 0,60 лева за килограм на едро. Цената на морковите се увеличи с 10,8 на сто, до 0,83 лева, а зелето поскъпна с десет стотинки и се търгува по 0,52 лв. за кг на едро. \nКилограм ябълки се продава с 11,5 на сто повече до 1,65 лв. Цената на лимоните се повиши с 2,3% до 2,30 лв., а портокалите поевтиняха с 5,4 на сто до 1,22 лева за килограм. \nКравето сирене се търгува с 0,3 на сто по-евтино до 5,97 лв. за кг, кашкавалът, тип \"Витоша\", е по 11,04 лв. за кг, а олиото се купува по 1,87 лева за литър. Каймата поскъпва с 1,9 на сто и се продава по 4,85 лева за килограм. Цената на пакетче краве масло от 125 грама също бележи повишение - с 0,4 на сто до 2,28 лева. Пилешкото замразено месо се поскъпна с 0,3 на сто и се продава по 3,91 лв. за кг на едро. Яйцата се продават по 0,22 лева за брой. \n    \n", "date": "2018.02.19", "title": " Отчитат рекордно поскъпване на храните спрямо 2015 г."}
{"url": "http://www.duma.bg/node/161181", "text": "За една година необслужваните кредити намаляват с 64,1 млн. лева, или 15,7% и са стигнали 344,6 млн. лева, сочат данните на БНБ. Сравнението е на база данните от края на декември миналата година, в сравнение със същия период на 2016 г. \nВземанията по кредити на дружествата, специализирани в кредитиране, са нараснали с 9,6%, като през четвъртото тримесечие на миналата година са били 2,750 млрд. лв. Преобладават кредитите над пет години, които са 1,053 млрд. лв. в края на декември 2017 година и се увеличават с 19% спрямо края на декември 2016 г. Вземанията по кредити до 1 година са 565 млн. лв. в края на декември 2017 г., като нарастват с 15,3 на сто на годишна база.  \nВземанията по кредити от сектор \"Нефинансови предприятия\" са 447 млн. лв. към края на четвъртото тримесечие на 2017 година. Те се увеличават с 1,1 на сто сравнено с декември 2016 г. В структурата на вземанията по кредити от сектор \"Домакинства\" преобладават потребителските кредити, които са за 2,063 млрд. лв. в края на четвъртото тримесечие на 2017 година. На годишна база те се увеличават с 15,7 на сто. Размерът на жилищните кредити в края на четвъртото тримесечие на 2017 г. е 53,8 млн. лв. и намалява с 52,1% в сравнение с края на 2016 г., отчита още БНБ.    \n", "date": "2018.02.19", "title": "Необслужваните кредити намалели с почти 16% за година"}
{"url": "http://www.duma.bg/node/161183", "text": "Допълнителни разходи и трансфери в размер на около 2,3 млрд. лв. годишно са одобрени от правителството през 2016-а и 2017 година. Това е изчислил експертът Калоян Стайков от Института за пазарна икономика (ИПИ). Сумата от 2,3 млрд. лв. представлява около 7% от годишните консолидирани бюджетни разходи. \nОколо половината от тези средства се отпускат с постановления на Министерския съвет, гласувани именно през декември. Близо 2/3 от непредвидените разходи са отпуснати именно през декември, като най-голям принос за това има програмата за саниране и през двете разглеждани години. \nВ доклад на Сметната палата за изпълнението на държавния бюджет през 2016 г. е отбелязано, че тези разходи не са предвидени в Закона за държавния бюджет, което според чл. 119, ал. 2 от Закона за публичните финанси означава, че изпълнението на програмата не може да започне. Както през 2016 г., така и през 2017 г. пълно финансиране на тази програма не е предвидено в Закона за бюджета за съответната година. С постановление на Министерския съвет и през двете години се отпуска по 1 млрд. лева за тази програма, като само 150 млн. лв. са предвидени в централния бюджет, а останалите са непредвидени и се отпускат за сметка на преструктуриране на разходи и/или трансфери по централния бюджет.     Друго е, че близо половината от разходите, които са предвидени в централния бюджет, се отпускат в края на годината, което навежда на мисълта, че публични разходи целенасочено се отлагат за края на годината, независимо кога се изпълняват свързаните с тях дейности, пише в анализа. Голям дял от тези разходи отново се дължи на програмата за саниране, което означава, че независимо от изпълнението на програмата, средствата се отпускат в края на годината, което води до забавяне на плащанията, трупане на лихви по отпуснатите кредити от Българската банка за развитие (ББР) и като цяло затрудняване на икономическата дейност. Нещо повече - Сметната палата обръща внимание, че правителството отпуска 1 млрд. лв. през 2016 г. за програмата за саниране, но средствата са депозирани в банкова сметка за чужди средства, като до края на годината от нея не са правени плащания. \n\"Управляващите боравят с публичните финанси не само в противоречие на добрите практики за провеждане на фискална политика, но понякога и в разрез с нормативната уредба\", отбелязва Калоян Стайков. Според него вместо управляващите да се възползват от подобрената икономическа ситуация, за да проведат редица дълго отлагани реформи, те раздуват неефективни разходи.      \n", "date": "2018.02.19", "title": "Властта харчи по 2,3 млрд. лв. допълнително в края на годината "}
