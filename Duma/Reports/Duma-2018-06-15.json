{"url": "http://www.duma.bg/node/169005", "text": "\nОще по време на брака с Никол Кидман прочутият актьор Том Круз осиновява две деца - Изабела Джейн и Конър Антъни. След развода на холивудската двойка нито момчето, нито момичето пожелаха да останат с приемната им майка, която често изпада в депресии и изкарва върху тях цялата си неудовлетвореност от живота. Така Том решава да ги възпитава самостоятелно. Роднините на девойката обаче скоро я вземат при тях, а младежът остава със звездния си татко, много се гордее с него и дори мечтае да пробие в киното като него. По-късно актрисата Кейти Холмс ражда на Круз дъщеря - Сури (в превод от древноеврейски - принцеса). Раздялата им обаче слага край и на постоянното общуване между таткото и детето. Но пък той компенсира с подаръци, сред които се откроява най-вече истински хеликоптер. \nСъздателят на \"Междузвездни войни\" и продуцентът на поредицата за Индиана Джоунс - Джордж Лукас, е баща на три приемни деца. Първата му дъщеря - Аманда, е осиновена от режисьора заедно със съпругата му Марсия. Когато този брак се разпада, момичето предпочита да живее при бащата. Без да се жени повторно, той решава, че ще се грижи също за Кейт, а после взема в дома си и Джет. Освен че ги възпитава напълно сам, Лукас ги увековечава, като им дава роли в първите три части на световноизвестната космическа сага. \nСлед като се жени за Касандра Харис, чаровният Пиърс Броснан проявява и изключително благородство: оформя документи за бащинство на двете й деца от предишни връзки. От брака им се ражда Шон. След смъртта на съпругата си Агент 007 се грижи за него, като не изоставя и за миг Шарлота и Кристофър. Съюзът на Броснан с Кийли Шей Смит го дарява с още двама сина, но филмовата звезда продължава да помага на по-големите момчета и момичето, докато не започнат да се грижат сами за себе си. \n\"Да гледам как дъщеря ми расте бе най-якото нещо на света\", обича да повтаря в интервютата актьорът, музикантът и композиторът Лени Кравиц. Носителят на 4 награди \"Грами\" за \"Най-добър рок вокал\", продал милиони албуми в различни кътчета на планетата ни, най-много се гордее със Зои, която след развода с жена си отглежда съвсем сам. Момичето много прилича на баща си: свири на китара, пее, снима се във филми, а също така работи като модел. Лени Кравиц обича да се появява с нея на различни светски събития, подкрепя я изцяло в начинанията й и дори я окуражава да направи собствена група. \nМалцина са наясно, че Колин Фарел се грижи за синовете си без каквато и да било чужда помощ. Майката на Джеймс Патрейг, който страда от синдром на Ангелман (тежко невро-генетично заболяване, причиняващо сериозно изоставане в умственото и физическото развитие на децата), е канадската моделка Ким Борденейв. С нея актьорът се разделя малко след раждането на момчето. Пет години по-късно полската актриса Алиция Бахледа го дарява с Хенри, но и тя не успява да стане мисис Фарел. Ирландската звезда от \"Телефонна клопка\" умело жонглира с ангажиментите си на филмова знаменитост и задълженията на грижовен татко. \nБез да се ожени нито веднъж, Ал Пачино става баща на три деца, с чието възпитание и отглеждане се ангажира от самото им раждане. Джули Мари е плод на любовта на мистър \"Усещане за жена\" с преподавателката по актьорско майсторство Джан Терънт. От изкусителната синеока звезда на театъра и киното Бевърли Д`Анджело има близнаци - Антон и Оливия. Децата учат в най-добрите школа, имат афинитет към сцената и изпъкват с разнообразни таланти. Самият Ал Пачино изцяло съобразява графика си така, че да прекарва колкото може повече време с наследниците си. \nАмериканският певец, музикант и комедиант Джейми Фокс винаги подчертава, че е щастлив татко на две дъщери - Корин Бишоп и Аналис. Носителят на \"Оскар\" (2004) за ролята на Рей Чарлс в едноименния филм признава, че обожава момичетата си, и често се появява с тях на важни киносъбития. Любопитното е, че за майките на децата не се знае абсолютно нищо. А наскоро стана ясно, че актьорът е сключил брак с Кейти Холмс, като според слуховете двамата дори очакват дете. \nУспешният руски актьор от киното и театъра Константин Хабенски стана самотен баща след смъртта на съпругата си. Синът му Иван прекарва близо две години в САЩ със своята баба, после учи в Испания, но отскоро вече е в родината си. За момчето се грижи майката на звездата от \"Нощна стража\", както и професионална гледачка от елитна агенция за възпитатели. А преди време стана ясно, че Хабенски тайно се оженил за колежката си Олга Литвинова, която дори го дари с дъщеря. \nНа Никълъс Кейдж се наложи да стане супергерой не само в редица филми, но и в живота. Въпреки многобройните съблазни на Холивуд звездата съвсем сам се грижи за сина си Уестън. Не се знае нищо за майка му, но пък сега младежът вече е известен рок музикант и фронтмен на групата \"Eyes of Noctum\", а преди почти 4 години направи носителя на \"Оскар\" (1996) за \"Да напуснеш Лас Вегас\" горд дядо на внуче. \nКралят на руската естрада с български произход Филип Киркоров има две деца, родени от сурогатни майки. Дъщеричката му Алла-Виктория (2011) и синът му Мартин (2012) живеят със звездата, баща му Бедрос и лелята на певеца Мари в огромна триетажна къща. Всеки от тях разполага със собствена спалня, а малчуганите се забавляват в голяма стая за игра. Около дома има прекрасен парк със спортна площадка, където хлапетата тичат на воля. Щастливият татко споделя, че децата му имат доста натоварен график: занимават се със спорт, танци, музика и са доста самостоятелни. \nТвърде любопитно е, че тези известни личности, надарени със слава и заобиколени от красиви жени, по една или друга причина се оказват в ролята на самотни родители. Но изключително отговорно се нагърбват с мисията да отгледат и възпитат добри деца. \nФилип Киркоров с Алла-Виктория и Мартин \nТом Круз със Сури \nКонстантин Хабенски с Иван \nАл Пачино с близнаците Оливия и Антон  \nПиърс Броснан със синовете си   \n \t\n", "date": "2018.06.15", "title": " Когато татко е и мама, или трудната роля на самотен баща  "}
{"url": "http://www.duma.bg/node/168999", "text": "В ръцете му е електронният сайт на нашата ДУМА. На неговите умения разчитаме при проблеми с фотоапарата, диктофона и компютъра. И най-важното е, че колегата ни винаги е насреща и с усмивка преодолява всички трудности. \nВалери, бъди здрав и продължавай да дерзаеш! Пожелаваме ти купонът да е на макс. Не се притеснявай, ако се счупи чаша - на щастие е. Ако се разлее вино - на любов е. Ако съседите се оплачат, най-много да дойде полиция. Ама и там все пак са хора, нали? \nВесел празник! От екипа на ДУМА   \n \t\n", "date": "2018.06.15", "title": "Световното първенство по футбол започна, но поводът за купона днес е рожденият ден на "}
{"url": "http://www.duma.bg/node/169000", "text": "Младата изпълнителка Мила Роберт провокира с авторски проект в стил сатиричен поп. Песента \"Наше си е, Саше\" престоява в очакване две години, докато не се появява точният човек с точния аранжимент - Явор Карагитлиев. Тази среща провокира Мила Роберт да запише парчето. Не е посветено на конкретна личност, но всеки в живота си е имал поне по \"едно Саше\" и може да се разпознае в историята на песента. \nИдеята за видеото е вдъхновена от самотата. Мила избира супермаркет за снимките на клипа, защото обича да се разхожда на такива места. \"Уютни са ми. Там човек може да е сам, да е объркан, колкото си иска, и да се върти в кръг\", разкри изпълнителката. Самата песен Мила написва в самота - няма никакво Саше, а й се искало да има. Парчето бързо набира популярност сред младите хора в интернет, повечето от тях го определят като свой \"химн на лятото\". \nПроекта \"Наше си е, Саше\" Мила Роберт финансира сама: през април прави изложба с 33 картини върху платна и дърво, рисувани с масло в \"Творческа къща Grozarde\", продава ги и влага средствата във видеореализацията. В клипа участват състуденти на авторката от НАТФИЗ. Само 22-годишна, Мила Роберт вече изпълнява функциите на продуцент, автор на текста, съавтор на музиката, режисьор и монтажист на видеото. С първия си сингъл - кавър версия на \"Нашия сигнал\" на Емил Димитров, младата певица получава с номинация в категорията \"Дебют\" на Годишните музикални награди на БГ Радио.   \n \t\n", "date": "2018.06.15", "title": "Мила Роберт провокира с хита \"Наше си е, Саше\""}
{"url": "http://www.duma.bg/node/169001", "text": "Холивудската звезда Орландо Блум ще пристигне у нас през август, за да се включи в снимките на филма \"The Outpost\". В лентата, режисирана от Род Лори, актьорът от \"Троя\" и \"Карибски пирати\" ще облече униформата на американски войник в Афганистан на прага на битката при Камдеш. Заедно с Блум за снимките на продукцията ще пристигне и Скот Истууд, 32-годишният син на кинолегендата Клинт Истууд. Посещението на звездите у нас ще съвпадне и с популярния йога фестивал Udaya Live, който тази година ще се проведе от 15 до 20 август в Правец.   \n \t\n", "date": "2018.06.15", "title": "Орландо Блум идва у нас със сина на Клинт Истууд"}
{"url": "http://www.duma.bg/node/169002", "text": "Таланти от цяла България и гости от чужбина заедно със звезди от родната сцена се събират за първи път на фестивала на изкуствата \"Море от звезди\" в Китен и Приморско. Лагерът ще продължи от 2 до 8 юли и ще предостави на участниците прекрасни условия за творчество и общуване в най-красивите кътчета на Черноморието ни. \nИдеята на организаторите е във вдъхновяващата артистична атмосфера артисти от различни жанрове на изкуството да обменят идеи, да работят и да се забавляват заедно. Във фестивала ще се включат участници от различни жанрове - танцьори, певци, инструменталисти, художници, актьори, мажоретни състави. По време на събитието те ще репетират, ще се обучават под ръководството на професионални педагози и ще имат възможността да се срещнат очи в очи с най-обичаните представители на българската поп сцена, актьори, танцьори, художници. Творческият лагер ще завърши с голям концерт в Китен, в който на една сцена ще се качат популярни изпълнители заедно с любителите. \nСред гостите ще бъдат популярният майстор на латиното Памбос Агапиу, режисьорът Ники Илиев, актьорът Божидар Попчев, певецът Александър Александров-Алекс, танцьорът във \"Footprintz/Makosa Nostra\" Реми Тойн, един от най-проспериращите български музикални продуценти с милиони слушания на негови парчета онлайн Suprafive Music, певицата от Странджа Златка Ставрева, нестинари. Организатор е ПК \"ЕНИ филм\". Записването все още продължава до изчерпване на местата за настаняване в хотелите партньори.   \n \t\n", "date": "2018.06.15", "title": "Рап и български хора в \"Море от звезди\" на Китен и Приморско"}
{"url": "http://www.duma.bg/node/169004", "text": "Рапърът 100 Кила, тийн идолът Графа и поп звездата Любо Киров ще имат участия заедно с много български изпълнители на Хасиенда бийч. Новият сезон в Лозенец ще бъде открит с парти уикенд днес, 15 юни, в компанията на DJ Mr.K, DimoBG, DJ Vasquez, Vera Russo и легендарния DJ MC Kamen. Истинска музикална фиеста очаква гостите на клуба и през тази година. \nВ заведението ще пускат едни от най-актуалните диджеи, които ще забавляват посетителите със своите сетове. Зад пулта ще застанат още DJ Tony AMF, DJ Jassen Petrov, DJ Doncho, DJ Phobia, DJ Mati и други гости. Собственикът на клуба Димитър Тодоранов също ще влезе в ролята на резидент и ще пуска свои любими парчета по време на някои от специалните партита. \nТрадиционното култово караоке с Игор и Иван ще се състои в понеделник, вторниците ще са запазени за черна музика. Нов лейбъл от партита под името No Orders ще стартира в сряда. Купоните са вдъхновени от фестивала Burning man и ще предложат на публиката вълнуващи преживявания. Всички гости ще се потапят в непозната и мистична атмосфера, включваща атрактивна сцена, декор и провокиращи въображението артисти. Резидент на No Orders е DJ Diaas, а специален гост на 15 август ще е един от най-провокативните и разпознаваеми артисти на Burning Man - Concret. Всеки четвъртък в Хасиенда бийч ще се изявява Венци Венц с негово авторско парти. Хип-хоп звездата ще менажира и бара на малкия плаж в Лозенец. Той ще се казва \"Налей\" и ще е своеобразна занималня за възрастни. Ще бъдат организирани игри, състезания, пърформанси и много забавни партита за всички жители и гости на черноморското селище. Петък и събота ще е времето за комерсиалните диджей партита, а в неделя на сцената ще се изявяват млади и утвърдени музиканти, сред които Jeremy?, Станислав Сланев-Стенли и други творци. \nОт тази година посетителите ще могат да резервират местата си предварително и чрез комуникация с чат-робот, който ще информира гостите и за всекидневната програма на клуба.   \n \t\n", "date": "2018.06.15", "title": "100 Кила ще пее на Хасиенда бийч "}
{"url": "http://www.duma.bg/node/169003", "text": "Най-успешният руски арендби изпълнител Тимати, който ще зарадва родните фенове с концерт на 28 юли в Слънчев бряг, от няколко месеца има нова страст. Едва наскоро обаче звездата обяви своето поредно увлечение: да покаже и усъвършенства таланта си на добър татуист. Като изключително голям почитател на перманентните рисунки, покриващи над 50% от тялото му, скандалният рапър разкри намерението си да изучи тънкостите на изкусното майсторство с иглата. \nНеведнъж Тимати е споделял с феновете си в социалните мрежи моменти от любимото си тату студиото, в което обича често да се подвизава. Изпълнителят на \"Ключи от рая\" никога не е крил голямата си мания към татуировките и дори е признавал, че благодарение на тях не е ходил в казармата. Заради многото си татуси е обявен от медицинската комисия за невменяем и не е бил допуснат към задължителна военна служба. \nПървата си татуировка Тимати прави още когато е на 13 години. Тя е във формата на огнен дракон, като според китайския календар това е годината на раждането му. Друг скъп татус за рапъра е надписът на корема му: \"Най-силните оцеляват!\" Освен че е закон на джунглата, това съответно е и мотото на музиканта. Има и много изрисувани символи по тялото си, които Тимати вярва, че го предпазват. Звездите, направени след участието му в популярен риалити формат в началото на неговата кариера, били силен щит срещу уроки. \nБилети за концерта на звездата на Cacao Beach се продават в мрежата на Eventim по 50 лв., като на място в деня на събитието ще струват 70 лв., уточниха от екипа на организатора на проявата Moko Solution.   Повече информация:    \n \t\n", "date": "2018.06.15", "title": "Тимати е най-желаният татуист в цяла Русия"}
{"url": "http://www.duma.bg/node/169080", "text": "Печалбата на концесионерите никъде не е явна,  каза пред БНР Александър Трифонов, който е сертифициран консултант по управление. \"Тя е скритата печалба - дали ще бъдат 5, 10, 15, 50% - това остава скрито за обществото. Това е голямата болка и естествена реакция на обществото срещу концесионерите\", каза той.  \nЗа последните пет години 726 концесии са носили на бюджета по 120 млн. лева годишно. Концесиите не са разпределени равномерно в различните региони като лидер е Бургас, а в Кърджалийско няма нито една. \nСпоред експерта, ако в националния регистър на концесиите бъдат показвани прединвестиционните проучвания и концесионни анализи, ще бъде ясно каква ще бъде нормата на възвращаемост на даден концесионер. Печалбата трябва да бъде съизмерима, за да се постигне т.нар. социално приемлива цена, която се залага като основен фактор в предоставянето на концесиите, поясни Трифонов. Той обаче подчерта, че никъде в закона и наредбата няма критерии за тази социално приемлива цена, а в стратегията тя е само спомената.  \nТрифонов обърна внимание върху вратичка в Закона за концесиите с въвеждането на т.нар. несамофинансиращи се концесии, които разрешават публичният партньор да покрива 100% разходите на концесионера. Това експертът определи като грешка. \nРегионалният дисбаланс е свързан с възможностите на общините, посочи Трифонов и добави: \"Богатите общини могат да си позволят концесии. Общини, които разчитат само на субсидии, имат много малък шанс да реализират концесии\". Сега във връзка със стратегията пред общините стои изискването на направят годишни планове, а няма експертен потенциал за това. \"Пак ще има по-привилегировани общини от други\", заяви Трифонов. \nТой наблегна върху отпадането на наказателната отговорност за злоупотреба със служебно положение при предоставянето на концесия и оставането само на административна отговорност - максимална глоба от 50 хил. лева. \"Представете си една концесия за милиони - какво означава някой да вземе един рушвет от 50 хил. лева, за да я пусне? Персоналната отговорност е само административна - така е заложено в закона. Естествено прокуратурата би могла да се самосезира, но би могла. Ако в закона беше записано твърдо, че се носи и наказателна отговорност, тогава при нарушаване автоматично трябваше да се заведе и наказателно производство\", каза Трифонов.\n   \n \t\n", "date": "2018.06.15", "title": "Експерт: Печалбата на концесионерите е скрита за обществото"}
{"url": "http://www.duma.bg/node/169083", "text": "Автомобилният концерн \"Фолксваген\" (Volkswagen) ще трябва да плати впечатляващата глоба от един милиард евро заради скандала с манипулираните тестове за дизеловите емисии, съобщава Ройтерс. Това е една от най-високите глоби, които властите в Берлин някога са налагали на компания, коментираха прокурори. \nНемската санкция идва, след като през януари 2017 г. в САЩ \"Фолксваген\" сключи споразумение да плати глоба от 4,3 млрд. долара, за да изплати наказателните и граждански санкции. \"След задълбочен анализ Volkswagen AG прие глобата и няма да я обжалва. Така компанията признава своята отговорност за дизеловата криза и счита, че това е още една важна крачка към преодоляването й\", гласи изявлението на концерна. Според съобщението от \"Фолксваген\" прокуратурата в германската провинция Брауншвайг е поискала глобата срещу компанията заради \"неприемливи софтуерни функции\" в 10,7 млн. коли в периода между 2007 и 2015 г. След наложената глоба другите производства срещу автомобилния производител ще бъдат прекратени, което ще спомогне за уреждане на другите съдебни производства срещу \"Фолксваген\" в Европа.   \n \t\n", "date": "2018.06.15", "title": "1 млрд. евро глоба за \"Фолксваген\""}
{"url": "http://www.duma.bg/node/169085", "text": "Около 99 процента от автобусните фирми, обслужващи общински, областни и републикански транспортни схеми и членуващи в Сдружението на автобусните превозвачи, се включиха във вчерашния протест. Данните сочат, че той е подкрепен от около 2700 автобуса, а засегнатите пътници са над 40 хиляди души. От Сдружението на автобусните превозвачи информираха, че нямат информация, че законопроектът за автомобилната камара е изтеглен, срещу който протестират превозвачите. Заради това те предвиждат още два протеста на 25-и и 28-и юни. За това информира Ивайло Константинов от Сдружението на автобусните превозвачи. \n\"В зависимост от това какво позволение ще получим от Столична община, на гърба на храма \"Александър Невски\" и пред парламента ще бъдат паркирани между 50 и 100 автобуса. Останалите до 750 ще бъдат наредени по бул. \"Цариградско шосе\", докъдето достигнат. Точно в 11 часа ще тръгне шествието от \"Александър Невски\", което ще мине по жълтите павета, пред Президентството, Министерския съвет, по бул. \"Мария Луиза\" за Централна автогара, където ще приключи. Същият маршрут е и на шествието, което ще бъде проведено на 28-и юни\", заяви Константинов пред БНР. \nС 40 минути закъснение потеглиха от бургаската автогара \"Запад\" автобусите за София и Плевен, които взеха участие в протеста на превозвачите. Сред чакащите пътници в Бургас имаше и доволни, и недоволни. \nАвтобуси в цялата страна не тръгнаха в 14 часа вчера от началните спирки по маршрута си и не превозваха пътници. Протестът е срещу подготвения от управляващите Закон за автомобилна камара. Организаторите на предупредителната стачка обясниха, че са избрали следобедното време за спиране на автобусите по дългите линии, за да не създават сериозни проблеми на хората. Автобусите до малките населени места ще изпълняват социалната си функция засега, каза Марио Богданов от Националната асоциация на автобусните превозвачи. \nБраншовите организации в автобусния транспорт са единни в исканията си за спиране на проектозакона, който според тях е лобистки и дава цялата държавна власт в ръцете на няколко човека, които са ключови в този бизнес и имат сериозна политическа подкрепа от управляващите. На заседание на Сдружението на автобусните превозвачи ще бъдат обсъдени последващите протестни действия за след 25 юни, за когато е насрочен национален ефективен протест на автобусните превозвачи.   \n \t\n", "date": "2018.06.15", "title": "Протестите на превозвачите продължават"}
{"url": "http://www.duma.bg/node/169084", "text": "Евродепутатите ще гласуват през юли предложенията за времето за почивка на шофьорите и правилата за справянето с незаконния автомобилен превоз, съобщиха от пресслужбата на Европейския парламент. По време на юлската сесия евродепутатите ще обсъдят и гласуват предложенията за прилагането на правилата относно командированите работници към сектора на автомобилния транспорт, подобряването на условията за почивка и по-доброто справяне с незаконните практики, като т.нар. фирми „пощенски кутии“.  \nНа 4 юни комисията по транспорт прие позициите си по трите предложения, както и решението за започване на преговори със Съвета по докладите.  Пленарната зала обаче не подкрепи комисията за започване на преговори и одобри провеждането на допълнителни дискусии и гласуване по законодателните предложения по време на юлската пленарна сесия. \nТрите предложения за командировани шофьори, времето за почивка на шофьорите и достъпа до професията на автомобилен превозвач и до пазара на автомобилен превоз на товари са част от пакета за мобилност, внесен от Европейската комисия през май 2017 г. \n  \n  \n    \n \t\n", "date": "2018.06.15", "title": "Евродепутатите ще гласуват правилата за автомобилен превоз през юли  "}
{"url": "http://www.duma.bg/node/169086", "text": "Държавите от Черноморското икономическо сътрудничество (ЧИС) поемат ангажимент за изработване на общ туристически бранд, съобщи вчера във Варна министърът на туризма Николина Ангелкова. Тя участва в среща на ресорните министри от страните членки на организацията. \nДържавите приеха декларация, наречена \"Варна\", в която освен ангажимента за общ бранд е предвидено да бъдат разработени и съвместни културни и круизни маршрути в Черно море, допълни Ангелкова. По думите й възможностите за развитие на круизния туризъм ще бъдат дискутирани подробно на специална среща в Турция. С декларацията държавите от ЧИС обаче вече постигнаха договорка при очертаването на маршрута да бъдат набелязвани само места, където няма конфликти, обясни Ангелкова. Тя каза още, че страните са дали съгласие в културните маршрути на първо време да бъдат включвани само обекти от Списъка на световното наследство на ЮНЕСКО. \nВсяка година държавите от ЧИС посрещат 119 милиона чуждестранни туристи. Генералният секретар на организацията Майкъл Христидис посочи, че страните ще продължат да работят активно за промотиране на туризма като основен сектор за региона. \nПроблем при посещенията в България, която е атрактивна дестинация, е визовият режим, каза Асаф Гаджиев, генерален секретар на Парламентарната асамблея на ЧИС. По думите му би било добре да започне издаването на такъв тип документи на летищата в страната ни при пристигането на туристите. \n    \n \t\n", "date": "2018.06.15", "title": "Черноморските държави с обща туристическа марка"}
{"url": "http://www.duma.bg/node/169081", "text": "Европейската комисия е предложила бюджетът на ЕС да продължи да осигурява средства за извеждането от употреба на старо ядрено оборудване. За България се предвижда до 2027 г. да бъдат отпуснати 63 млн. евро. Предложената сума подлежи да одобрение от Съвета на ЕС и от Европейския парламент като част от преговорите за бъдещия общностен бюджет. Еврокомисията предложи със сходна цел Словакия да получи 55 млн. евро за АЕЦ \"Бохунице\", а Литва - 552 млн. евро за АЕЦ \"Игналина\". \nПрез 1999 г. България и ЕК подписаха споразумение за закриването и разглобяването на блокове 1-4 в \"Козлодуй\". Отпусканите средства се управляват от Европейската банка за възстановяване и развитие и са насочени към необходимите дейности, включително изграждането на площадка за ядрените отпадъци. \nПо данни на еврокомисията целият процес в България трябва да приключи до 2030 г., а до 2020 г. да бъдат изразходвани 800 милиона евро. Общата цена на извеждането от употреба на четирите реактора в \"Козлодуй\" се очаква да достигне 1,107 млрд. евро, като по данни от 2016 г. се очертаваше недостиг от 150 млн. евро финансиране. Според същите данни ЕС осигурява на България до 2020 г. общо 784 млн. евро, а от българския бюджет са били насочени 147 милиона евро. В бюджета на ЕС за 2014-2020 г. за страната бяха отделени 293 млн. евро по програмата \"Козлодуй\".     \n \t\n", "date": "2018.06.15", "title": " Брюксел ни дава още 63 млн. евро за старите блокове в \"Козлодуй\""}
{"url": "http://www.duma.bg/node/169079", "text": "Министерството на  икономиката ще реализира нов инвестиционен фонд за рисков капитал BrightCap Ventures в рамките на инициативата Джерами, управлявана съвместно с Европейския инвестиционен фонд. В следващите пет години фондът ще подкрепя малки и средни предприятия в начален стадий на развитие от България чрез дялови инвестиции. \nКапиталът на фонда ще бъде в размер до 25 млн. евро, от които до 20 млн. евро са национални средства, поверени за съвместно управление с Европейския инвестиционен фонд, а останалите до 5 млн. евро са частен капитал. Вчера министърът на икономиката Емил Караниколов подписа финансовото споразумение за създаването на фонда  със заместник-директора на ЕИФ Роджър Ханевит и с фонд мениджъра BrightCap за дялово инвестиране в български компании. 3 млн. евро са определени за ускорени инвестиции, с размер на инвестицията до 50 хил. евро, както и опция за последваща инвестиция с таван от 200 хил. евро. \nСтартират проекти на обща стойност от близо 40 млн. лв. за внедряване на иновации в български предприятия, съобщи вчера заместник-министърът на икономиката Александър Манолев, който връчи договорите на спечелилите кандидати по оперативната програма \"Иновации и конкурентоспособност\".   \n \t\n", "date": "2018.06.15", "title": "Правят инвестиционен фонд за рисков капитал"}
{"url": "http://www.duma.bg/node/169082", "text": "До 2030 г. енергията от възобновяеми източници  в ЕС трябва да достигне 32% от цялото потребление. За това се договориха Европейският парламент и българското председателство на Съвета на ЕС. Досега целта беше 20% дял на зелената енергия към 2020 г. За България бяха заложени 16%, които бяха постигнати през 2015 г. Решението предстои да бъде формално одобрено от Европейския парламент и Съвета на ЕС. \nЗа разлика от досегашното законодателство, новите цели не са задължителни за страните членки, които нямат да има индивидуална цел. Европейската комисия обаче ще има право да следи дали те използват пълноценно ресурсите си. Как ще става това ще бъде договаряно занапред. През 2023 г. ще има преглед на постижението и ако страните членки вървят по-бързо от очакваното, целта ще може да бъде повишена. \nСтраните членки се бяха договорили още през 2014 г., че новите цели за възобновяема енергия ще бъдат 27%. Позицията на Европейския парламент беше за 35%, тъй като според евродепутатите цените на зелените технологии падат стремително, а с по-ниски амбиции ЕС не може да изпълни поетите по Парижкото споразумение за климата ангажименти за намаляване на емисиите на въглероден двуокис с поне 40% към 2030 г. Германският министър на икономиката Петер Алтмайер заяви по време на срещата на енергийните министри на 28-те, че страната му няма да приеме нови цели, надвишаващи 32%. В новата директива за възобновяемата енергия е заложен и дял от 14% възобновяема енергия в транспорта. Досега този дял беше 10%, като само Австрия и Швеция са достигнали този показател. По-високата цел, която беше договорена днес, цели да насърчи развитието на електрическия транспорт. \nЗа ценовия периода 2017/2018 г. Комисията по енергийно и водно регулиране е предвидила 393,3 млн. евро като субсидии за производителите на възобновяема енергия. По-голяма част от инсталираните вятърни мощности ще спрат да получават субсидии през 2021-2022 г. В областта на транспорта за България е важен и постигнатият компромис за дела на биогоривата. Подкрепата за т.нар. биогорива от първо поколение,които използват хранителни земеделски култури, се замразява на нивото й от 2020 г. Тогава ще се наложи и таван на внасяното в ЕС палмово масло, което пък ще насърчи местното производство на биогорива от второ поколение, които не използват хранителни култури. \n    \n \t\n", "date": "2018.06.15", "title": "България трябва да удвои зелената енергия до 2030 г."}
{"url": "http://www.duma.bg/node/169087", "text": "Европейската комисия (ЕК) обяви нова обща методика за сравняване на качеството на хранителните продукти в ЕС, предаде пресслужбата на институцията. Съвместният изследователски център (JRC) на ЕК в областта на науката и знанието е разработил обща методика, която позволява на националните органи за защита на потребителите да тестват и да сравняват състава и характеристиките на хранителни продукти, продавани със сходни опаковки в целия съюз. \nВсички хранителни продукти, продавани в ЕС, трябва да отговарят на строги правила за безопасност, се посочва в съобщението на Еврокомисията. Потребителите трябва да бъдат информирани за основните характеристики, определени в законодателството на ЕС за етикетирането на храните, и да не бъдат подвеждани, например от опаковката. Националните органи, отговорни за безопасността на храните и защитата на потребителите, имат задължението да гарантират, че предлаганите на единния пазар хранителни продукти отговарят на съответното законодателство на ЕС. \nМетодиката за тестване ще помага на националните органи да определят дали хранителните продукти се предлагат на пазара в съответствие с правото на ЕС. Тя се основава на принципи като прозрачност, сравнимост, подобен подбор, вземане на проби и тестване на продуктите. Лабораториите в редица държави членки на ЕС ще приложат сега тази методика като част от европейска кампания за тестване с цел събиране на данни за обхвата на проблема с разликите в качеството. Първите резултати ще са налице до края на 2018 г. \nМеждувременно вчера в Аграрния университет в Пловдив започна конференция за повишаване на качеството и сигурността на храните, в която участват 350 учени от 32 страни. Годишно в рамките на Европейския съюз се изхвърлят над 88 млн. тона храна на стойност над 143 млрд. евро и ако тези пари се вложат в науката и икономиката, те ще дадат своя резултат, заяви при откриването на форума еврокомисарят по здравеопазването Витенис Андрюкайтис. Очаква се днес в конференцията да се включи и еврокомисарят по храните Карлуш Моедаш, а в пряка връзка с работата на конференцията ще бъде и еврокомисарят по земеделието. \n    \n \t\n", "date": "2018.06.15", "title": "ЕК обяви нова методика срещу двойния стандарт при храните "}
{"url": "http://www.duma.bg/node/169057", "text": "Студентският пленер \"В духа на Майстора\" бе открит в къщата музей \"Владимир Димитров - Майстора\" в кюстендилското село Шишковци, където художникът е живял и творил близо 30 години. 16 студенти от Националната художествена академия участват в тазгодишната инициатива, която се провежда до 22 юни, а творбите им ще бъдат представени на изложба в галерията в Кюстендил, както ДУМА писа. \nФорума уважиха Валери Жаблянов - народен представител от Кюстендилския избирателен район, Росен Димитров - председател на ОбС на БСП в Кюстендил, както и общинските съветници от БСП Невенка Панчева, Мирослава Костадинова и Бойко Клечков. \nПо идея на ОбС на БСП в Кюстендил са поискани, а ПГ на БСП е отпуснала средства за ремонт на бюст-паметника на Владимир Димитров - Майстора в селото. \"ОбС на БСП в Кюстендил се ангажира с подкрепа на пленера, развитието на младите автори и популяризиране на живота и творчеството на най-големия български художник Владимир Димитров - Майстора\", каза народният представител Валери Жаблянов. \n\"Ние сме политическа партия, която смята, че изкуството в нашата държава трябва да се подкрепя, както и да се дава поле за изява на младите творци, за да показват своите умения\", добави председателят на ОбС на БСП в Кюстендил Росен Димитров. \n \n   \n    \n \t\n", "date": "2018.06.15", "title": " ОбС на БСП в Кюстендил подкрепя развитието на младите творци"}
{"url": "http://www.duma.bg/node/169052", "text": "Столичната библиотека и фондация \"Лале\" организират литературно четене по случай Деня на бащата на 15 юни от 12 ч. до паметника на Йордан Радичков до Националната художествена галерия, което ще завърши с неговия разказ \"Баща ми\". Децата следват примера, а не съветите на значимите мъже в живота си. За да бъдете важен за децата, прекарвайте качествено време с тях, бъдете модел за подражание, научете ги да бъдат благодарни, покажете им света, приканват организаторите.   \n \t\n", "date": "2018.06.15", "title": "Ден на бащата до паметника на Радичков "}
{"url": "http://www.duma.bg/node/169054", "text": "Последните две сбирки на Филхармоничното общество са посветени на уникалната фигура на композитора и диригента Густав Малер, по повод предстоящото на 27 юни т.г. изпълнение на Симфония 8 от Малер, т.нар. Симфония на хилядата участници. Сбирките са на 18 и 25 юни в Мраморната зала \"България\". Ще се влиза откъм служебния вход. Началото е в 17 ч. Водещ е доц. Лъчезар Каранлъков. Входът е свободен.   \n \t\n", "date": "2018.06.15", "title": "Две сбирки на Филхармоничното общество"}
{"url": "http://www.duma.bg/node/169051", "text": "Народният артист на Руската федерация, сценаристът и режисьорът Станислав Говорухин е починал в санаториума \"Барвиха\", е съобщил председателят на руския парламент Вячеслав Володин по време на пленарно заседание и депутатите са почели с минута мълчание паметта на твореца. Станислав Говорухин си отиде на 82 години, след тежко и продължително боледуване. Той е сценарист и режисьор на множество известни филми - \"Вертикал\", \"Мястото на срещата не се променя\", \"Пиратите на XX век\", \"В търсене на капитан Грант\", \"Десетте негърчета\", \"Ворошиловски стрелец\", \"Благословете жената\" и много други. \nсн. 3305 \n    \n \t\n", "date": "2018.06.15", "title": "Почина режисьорът Станислав Говорухин"}
{"url": "http://www.duma.bg/node/169053", "text": "Награждаването на победителите в 35-ия Национален конкурс за детско литературно творчество на програма \"Христо Ботев\" на БНР - \"Искри 2018\", ще се състои на 17 юни от 9 до 12 ч. в литературния клуб \"Перото\". Отличените деца са от цяла България, както и българчета, живеещи извън пределите на страната ни, а благородната мисия на проявата е да събира и насърчава децата, които обичат да пишат.   \n \t\n", "date": "2018.06.15", "title": "Награждават победителите в \"Искри 2018\""}
{"url": "http://www.duma.bg/node/169055", "text": "\"Защото на мама така й харесва\" от Жолт Пожгаи е най-новата пиеса, поставена в театър \"Възраждане\". Премиерните спектакли са на 16 и 17 юни от 19 ч. в салона на пл. \"Славейков\" 4. Режисьорка е Лилия Абаджиева, сценография и костюми Васил Абаджиев, превод Нели Димова. В ролите ще видим Донка Аврамова-Бочева, Лиляна Шомова, Мариана Жикич, Анатоли Лазаров, Боян Младенов, Георги Златарев, Йордан Ръсин, Свежен Младенов, Христо Станчев. \"Защото на мама така й харесва\" показва една италианска фамилия, в която никой не е това, за което се представя, но лека-полека кълбото от лъжи започва да се разплита. \nЖолт Пожгаи (р. 1960 г. в Печ) е унгарски драматург, театрален и филмов режисьор. Първата му пиеса \"Хораций\" се играе през 1987 г. През последните 25 години близо сто премиери на негови творби са поставени в Унгария. Пише сценарии за филми за телевизията и за големия екран. Пиесите му се играят не само в Унгария, а и в чужбина, предимно на немско- и англоезична територия, но също и в Индия, Израел, Македония и др.   \n \t\n", "date": "2018.06.15", "title": "Още една пиеса на Жолт Пожгаи на българска сцена"}
{"url": "http://www.duma.bg/node/169058", "text": "Софийската филхармония ще отбележи своя 90-годишен юбилей с концерти. Световноизвестни диригенти и солисти ще музицират с националния  оркестър от септември 2018 до юни 2019 г. Сред тях са имена като видния грузински бас Паата Бурчуладзе, изумителните цигулари и виолисти Табеа Цимерман, Джошуа Бел, Вадим Репин, виртуозите на пианото, ветерана Паул Бадура Скода, Елена Башкирова, оперната прима Анджела Георгиу, диригентите, които работят с най-добрите оркестри в света, Антони Вит, Юка-Пека Сарасте, Алфред Ешве, Леиф Сегерстам, Шарл Дютоа, Ян Латам-Кьониг, Йорма Панула, Дарил Анг, Павел Балев и любимците на публиката Веско Пантелеев-Ешкенази, Йоанна Каменарска, Светлин Русев, Найден Тодоров, Георги Черкин, Людмил Ангелов, Аглика Генова и Любен Димитров, Борислава  Танева, Емил Табаков, Евгени Божанов, Марио Хосен, Мартин Пантелеев, Милена Моллова, Виктория Василенко, Лия Петрова и още много други. \nОще на 21 септември ще имаме възможност да чуем един от най-именитите баси на нашето време Паата Бурчуладзе със сцени из \"Борис Годунов\". Седмица по-късно, на 27 септември, ще бъде и концертът, с който официално ще се открие юбилейният сезон. Солист ще бъде Вадим Репин, а диригент - маестро Найден Тодоров. На 14 октомври ще можем да се насладим на изумителния Паул Бадура-Скода, който продължава да радва публиката и в своето девето десетилетие. На 4 ноември сцената на зала \"България\" ще си разделят виртуозите Светлин Русев и Георги Черкин. На 11 ноември видният полски диригент Антони Вит ще изпълни полска програма. 22 ноември е денят на ексцентричния Йорма Панула, а на 30 ноември ще имаме възможност да се насладим на Юка-Пека Сарасте, който има намерение да направи майсторски клас и да работи с български студенти. На 14 декември Табеа Цимерман ще свири за първи път с филхармонията. На 3 февруари ще слушаме оркестъра под диригентството на Алфред Ешве. Ексцентричният Лейф Сегерстам ще го дирижира на 21 февруари догодина, а голямата звезда на оперния небосклон Анджела Георгиу пристига на 25 февруари. На 1 април, не на шега, Джошуа Бел ще свири под диригентската палка на Найден Тодоров, а на 6 юни маестро Павел Балев ще си партнира с младото дарование и ученичка на Юрий Башмет Рейджун Хю, научи ДУМА от Кремена Николова-Флор, реклама и връзки с медиите на СФ.   \n    \n \t\n", "date": "2018.06.15", "title": "Софийската филхармония празнува 90-ия си сезон "}
{"url": "http://www.duma.bg/node/169070", "text": "Гръцката опозиционна партия \"Нова демокрация\" внася предложение за вот на недоверие срещу премиера Алексис Ципрас в парламента заради споразумението за разрешаване на продължаващия от десетилетия спор за името с Македония. Това обяви лидерът на партията Кириакос Мицотакис.  \n\"Акт на отговорност е да се изчерпи всяка възможност за предотвратяване на тази сделка\", изтъкна Мицотакис пред гръцките депутати. \nКоалиционният партньор на Ципрас, дясната партия \"Независими гърци\", обяви публично, че няма да подкрепят споразумението, постигнато със Скопие, но въпреки това те няма да предизвикат свалянето на правителството. \nВ сряда вечерта и в Скопие имаше бурни реакции, когато над 1500 души излязоха на протест. Демонстрантите искаха оставка на премиера Зоран Заев и викаха „Бесилка, бесилка“ при всяко споменаване на името му. Не се знае кой е организатор на протеста, но апели за участие имаше през целия ден в социалните мрежи.   \n \t\n", "date": "2018.06.15", "title": " Македония докара вот на недоверие на Ципрас"}
{"url": "http://www.duma.bg/node/169071", "text": "Япония работи върху бъдеща среща между премиера Шиндзо Абе и Ким Чен Ун, след като севернокорейският лидер каза, че е отворен за преговори. Целта на срещата ще бъде да се достигне до решение за съдбата на отвлечените преди десетилетия от севернокорейския режим японски граждани. Обмислят се няколко сценария на срещата - възможно е Абе да посети Пехенян през август, а според други прогнози може двамата лидери да се видят в Русия през септември. \nВ същото време Русия смята, че Съветът за сигурност на ООН трябва да обмисли стъпки за премахване на санкциите за Северна Корея, след като страната се съгласи да премахне ядрената си програма. \nПрезидентът на Южна Корея Мун Дже-ин заяви, че светът е избегнал заплахата от война след проведената по-рано тази седмица среща на върха. \"Имаше много анализи за резултата от срещата, но аз мисля, че най-важното е, че хората по света, включително тези и в САЩ, Япония и Кореите, успяха да избегнат заплахата от война с ядрени оръжия и ракети\", каза Мун пред държавния секретар на САЩ Майк Помпео преди срещата им в Сеул. \nДържавният секретар предупреди, че няма да има отмяна на санкциите, докато Пхенян не приключи с процеса по ядрено разоръжаване.   \n \t\n", "date": "2018.06.15", "title": "И Япония иска среща с Ким Чен Ун"}
{"url": "http://www.duma.bg/node/169072", "text": "Общото събрание на ООН прие с мнозинство от 120 държави резолюция, която осъжда Израел за палестинските смъртни случаи в Газа. \nНа извънредното събрание на Асамблеята се отхвърли предложението на САЩ, че отговорността за насилието по израелската граница е на радикалното палестинско движение \"Хамас\". Резолюцията беше приета с гласуване от 120 „за“, 8 „против“ и 45 „въздържали се“ от общо 193-те държави, членуващи в Генералната асамблея. Внесената от САЩ поправка, осъждаща „Хамас“ за „насаждане на насилие“ по границата с Израел не успя да събере мнозинство от две трети, необходимо за приемане. Събитието се реализира, след като преди известно време арабските страни се обърнаха към председателя Мирослав Лайчак с молба за свикване на извънредно заседание. \nРезолюцията осъжда използваната от Израел \"прекомерна, непропорционална и безразсъдна сила\" срещу палестинците в Газа. \nПовече от 120 палестинци в Газа са убити от израелски войници от края на март, а други 4000 са ранени. Израел вини \"Хамас\" за подбуждането на протестите. Няма загинали израелци. \nНовоприетата революция също настоява генералният секретар на ООН да изготви предложения за \"начини и средства за гарантиране сигурността, защитата и благосъстоянието на цивилното палестинско население под израелска окупация, включително...препоръки за международен механизъм за защита\". \nРезолюцията също призовава за незабавни действия към прекратяване на наложената от Израел блокада над Ивицата Газа. \nИзраел и Египет наложиха блокада на Газа от 2007 г., когато \"Хамас\" пое контрола над територията.   \n \t\n", "date": "2018.06.15", "title": "ООН осъди насилието на Израел в Газа"}
{"url": "http://www.duma.bg/node/169073", "text": "Премиерът на Италия Джузепе Конте потвърди плановете си да се срещне с президента на Франция Еманюел Макрон в петък. Това става ясно от прессъобщение на италианския министър-председател след помирителен телефонен разговор между двамата политици. Макрон нападна Рим, че действа \"цинично и безотговорно\" с решението да затвори пристанищата за кораб с мигранти по-рано тази седмица. Случаят доведе до дипломатическо напрежение между двете страни. Конте обмисляше дали да не отложи заплануваната среща с френския лидер. \nВ съобщението се пояснява, че двамата са разговаряли в сряда вечерта. \n\"Президентът Макрон подчерта, че той не е казал нещо, целящо да обиди Италия или италианския народ\", допълва се в прессъобщението. \n\"Макрон и Конте се съгласиха, като се има предвид наближаващата среща на ЕС в края на юни, че е необходимо заедно да обсъдят новите инициативи\", поясняват от пресслужбата на италианския министър-председател. \nОт Елисейския дворец потвърждават, че френският президент е подчертал, че никога не е казвал нещо, с което да обиди Италия и италианския народ. \nМакрон потвърди, че двамата лидери ще разговарят на работен обяд в Париж в петък. \nПо-рано представители на италианското правителство поискаха извинение от Макрон.   \n \t\n", "date": "2018.06.15", "title": "Макрон: Не съм искал да обидя Италия"}
{"url": "http://www.duma.bg/node/169075", "text": "Меркел под натиск за мигрантите \nБаварските съюзници на канцлера Ангела Меркел от Християнсоциалния съюз (ХСС) обмислят разваляне на техния парламентарен блок с нейния Християндемократически съюз (ХДС). Това е обявил високопоставен депутат от ХСС, цитиран от германски медии. \"Не сме далеч от раздяла\", изтъкнал депутатът. По-рано Меркел се опита да намери компромис с ХСС по политиката относно мигрантите, за да предотврати криза в управляващата коалиция само три месеца след като пое властта. Русия предложи увеличение на пенсионната възраст  \nПравителството на Русия предлага увеличаване на възрастта за пенсиониране, съобщи премиерът Дмитрий Медведев. \"Ние предлагаме относително дълъг преходен период - започвайки от 2019 г., ние предлагаме поетапно увеличение на възрастта за пенсиониране при мъжете до 65 г. до 2028 г. и 63 г. при жените до 2034 г.\", поясни той. 92% от гражданите на Руската федерация са против повишаването на пенсионната възраст, съобщават руските медии.  39 убити при боеве в Йемен \nПри ожесточени боеве край контролирания от бунтовници пристанищен град Ходейда в Йемен загинаха 39 души. Вчера бе вторият ден от офанзивата на водената от Саудитска Арабия коалиция за установяване на контрол върху града, който е ключов за снабдяването с хуманитарна помощ. Деветима проправителствени войници са били убити в същия район.  Косовският външен министър декларира 600 млн. евро \nКосовският вицепремиер и министър на външните работи Беджет Пацоли декларира имоти и парични средства на стойност над 600 милиона евро. От десетилетия Пацоли е известен като един от най-успешните бизнесмени от Косово. Той дължи богатството си в качеството си на изпълнител на строителните работи, главно в Русия, по време на първия руски президент Борис Елцин, с когото според медиите е бил близък приятел.   \n \t\n", "date": "2018.06.15", "title": "Кратки новини"}
{"url": "http://www.duma.bg/node/169074", "text": "Администрацията на американския президент Доналд Тръмп засилва офанзивата си срещу глобалната търговия, като има намерение още следващата седмица да въведе в сила мита върху китайски стоки на стойност десетки милиарди долари. Не е изключено решението за това да бъде обявено още в петък, което, от своя страна, може да доведе до реципрочни мерки от страна на Пекин. \nВисокопоставени представители на Белия дом, търговското и финансовото министерство, както и на офиса на търговския представител на САЩ са провели заседание, преди Тръмп да замине за срещата на Г-7 в Канада миналата седмица. На него те са се договорили, че Вашингтон трябва да продължи с въвеждането на налозите, съобщават източници на влиятелния в. \"Уолстрийт джърнъл\". \nСпоред тях американският президент все още не е дал окончателното си одобрение и може да се подвоуми дали да стигне докрай с решението, тъй като САЩ се надяват на сътрудничеството на Пекин за Северна Корея. \nВ същото време в интервю за Фокс нюз, взето веднага след срещата между Тръмп и севернокорейския лидер Ким Чен-ун, държавният глава посочва, че има намерение да влезе в \"много силна\" конфронтация с Китай през идните седмици. \n\"Китай може малко да се разстрои заради търговията, тъй като ние много силно ги натискаме\", заяви държавният глава, цитиран от \"Блумбърг\". В същото време изданието се позовава и на Белия дом, откъдето също посочват, че ще продължат с плановете си за налагане на мита върху китайски стоки за 50 млрд. долара. \nОт своя страна, в. \"Уолстрийт джърнъл\" посочва, че тази сума може да не е окончателна, тъй като не е изключено някои стоки от първоначалния списък да бъдат извадени и други добавени след периода на общественото им обсъждане. Не е изключено добавени да бъдат и високотехнологични продукти като полупроводници, тъй като американската администрация иска да се противопостави на опитите на Китай за засилване на позициите си в този сектор. \nКитайските власти се опитаха да избегнат налозите. Пекин и Вашингтон проведоха няколко кръга на преговори, които обаче не успяха да постигнат разбирателство. В рамките на един от тях китайските власти предложиха китайски фирми да изкупуват селскостопанска, енергийна и друга продукция от американски компании на стойност 70 млрд. долара, ако Тръмп се откаже от митата. \nСпоред източник от Вашингтон обаче държавният глава е отхвърлил предложението. \nКъм момента не са планирани други преговори между двете държави. \nМеждувременно говорителят на китайското външно министерство Гън Шуан беше цитиран да казва, че постигнатият към момента прогрес в търговските преговори може да бъде загубен, ако САЩ пристъпят към въвеждане на митнически тарифи. \nТой отбеляза, че властите в Пекин подкрепят тезата, че използването на диалог за разрешаване на търговския спор е правилният подход, но в същото време подчерта, че съществуващите търговски споразумения ще станат невалидни, ако САЩ въведат митнически тарифи за вноса на китайски стоки.   \n \t\n", "date": "2018.06.15", "title": "САЩ готови със санкции срещу Китай  "}
{"url": "http://www.duma.bg/node/169076", "text": "Основните обвиняеми в Унгария за убийството на 71 бежанци, задушили се в камион в разгара на мигрантската криза в Европа през 2015 г., получиха по 25 г. затвор, съобщава АФП. \nТрима българи и един афганистанец са осъдени на по 25 г. затвор за трафик на хора и убийство. \nБежанци от Сирия, Ирак и Афганистан - 59 мъже, 8 жени и четири деца, бяха открити натъпкани в малък камион, изоставен на магистрала в Австрия. 29 от жертвите са от Ирак, 21 от Афганистан, 15 от Сирия и една жертва не е идентифицирана. \nПолицията е открила разложени тела в камиона, регистриран в Унгария и изоставен до австрийско село. \nСмъртта на бежанците шокира Европа, докато Старият континент се опитваше да овладее най-голямата мигрантска криза от Втората световна война. \nОбщо 14 души са обвиняемите за трафик, като повечето са българи. Срещу четирима бяха повдигнати обвинения и за убийство. \nСмята се, че мигрантите са се задушили, преди камионът да влезе в Австрия, и поради тази причина съдебният процес се провежда в Унгария. \nПрокурор Габор Шмит поиска доживотен затвор за четирима от 14-те обвиняеми, настоявайки трима да получат доживотен затвор без право на помилване. Четирима от тях са обвинени в \"убийство с особена жестокост\". Те казват, че не са знаели, че мигрантите умират, въпреки че доказателствата показват, че са били наясно.   \n \t\n", "date": "2018.06.15", "title": "По 25 г. затвор за български каналджии в Унгария "}
{"url": "http://www.duma.bg/node/169094", "text": "Кола и автобус с 40 деца от Русия катастрофираха между Китен и Приморско. В резултат на катастрофата са нанесени значителни материални щети, но няма пострадали. Децата са качени на друг автобус и са настанени в лагер в Китен. Инцидентът е станал вчера около 9 часа на 2 км след Приморско в посока Китен. По първоначални данни шофьорът на колата е загубил контрол, навлязъл е частично в лентата за насрещно движение и се е ударил в предната лява част на автобуса. От сблъсъка са засегнати предната броня и лявата гума на автобуса. И двамата водачи са тествани за употреба на алкохол и наркотични вещества, резултатите са били отрицателни. \nПосещението на децата в България се организира от фирма \"Балкан експрес\" ЕООД. Дружеството има регистрация за туроператор от 2005 г. и е вписано в Националния туристически регистър. Фирмата има действаща застраховка за 25 хил. лв., а срокът на валидност е март 2019 г. \n Министерството на туризма поддържа връзка с управителя на туроператора, както и с компетентните органи и институции и получава своевременна информация за ситуацията. При необходимост ведомството ще окаже нужната подкрепа за успешното решаване на възникналата ситуация.   \n \t\n", "date": "2018.06.15", "title": " Кола и автобус с 40 русначета катастрофираха"}
{"url": "http://www.duma.bg/node/169095", "text": "Под 23% от дарената у нас кръв е от доброволни кръводарители, затова потребностите от кръводаряване при нужда се задоволяват основно от роднини. Част от целите в програма на Световната здравна организация е до 2020 г. всички държави да успяват да набавят нужната им кръв изцяло от доброволни и безвъзмездни кръводарители, които специалистите смятат за най-безопасната група донори. Към днешна дата 62 държави задоволяват над 99,9% от нуждите си от кръв посредством доброволно безвъзмездно кръводаряване. \nНа Световния ден на доброволния кръводарител 14 юни Българската организация за доброволно кръводаряване (БОДК) напомня, че е нужно по-отговорно отношение към спасяването на човешкия живот и повече съпричастност към проблема с недостига на кръв, който засяга цялото общество. \n\"България продължава да е на едно от последните места по брой на кръводарителите в Европа. Опитът на Българската организация за доброволно кръводаряване показва, че у нас всекидневно има недостиг на кръв и кръвни съставки. Болници и кръвни центрове постоянно принуждават близки на пострадали и пациенти да търсят кръводарители\", заявиха от организацията. \n    \n \t\n", "date": "2018.06.15", "title": " Едва 23% от кръвта у нас се набавя с доброволно кръводаряване"}
{"url": "http://www.duma.bg/node/169096", "text": "Върховната касационна прокуратура (ВКП) образува досъдебно производство за престъпление по служба, извършено м.г. в Изпълнителната агенция \"Медицински одит\" (ИАМО). До приключване на производството изпълнителният директор проф. Златица Петрова ще бъде отстранена от пост, заяви пред журналисти министърът на здравеопазването Кирил Ананиев.  \nПрокуратурата установява, че утвърдените от директора на ИАМО Инструкции за осъществяване на контролната дейност на агенцията и Методическите указания към нея не съответстват на нормативните текстове. Констатирано е, че в противоречие с Наредба 14 от 2010 г. се предвиждат проверки без писмена заповед, допуска се възможност да не се съставя констативен протокол при проверка по документи в агенцията, и при липса на нарушения. \nВ хода на извършената от ВАП проверка са установени случаи на настъпила смърт в лечебни заведения, по които ИАМО е извършвала проверки, но прокуратурата не била сезирана. \nСпоред Наредба 14 на министъра на здравеопазването за резултатите от проверката се съставя констативен протокол, съдържащ ред обстоятелства, в т.ч. и разкрити нарушения, когато се съставя акт за установяването им. След това се изготвя доклад до директора на ИАМО за резултатите. Но от прокуратурата са открити случаи, при които едва в доклада се посочват констатираните нарушения. Така на практика заключителният доклад до директора на ИАМО предхожда съставянето на актове за установяване на административни нарушения, въз основа на които същият орган взема решение за налагане или не на административно наказание. В тази връзка прокуратурата сезирала министъра на здравеопазването да инициира нормативни промени така, че да отпадне задължението за изготвяне и представяне на въпросния доклад пред изпълнителния директор на ИАМО. От редакция се нуждае и Инструкцията за осъществяване на контролната дейност на ИАМО и Методическите указания към нея. Препоръките за промени в нормативната уредба са дадени преди повече от година, близо година и половина, обясниха за ДУМА от ИАМО. Оттам уточниха, че предложения за промени в нормативната уредба (Наредба 14, както и Закона за административните нарушения и наказания) са внесени незабавно, но междувременно се смениха няколко екипа на МЗ. \nНа 15 юни т.г. е качен на сайта на МЗ проект за изменение на Наредба 14. Основните промени са свързани с премахване на задължението да се съставя доклад до директора на ИАМО след извършена проверка от лицата, които осъществяват проверки. \nСпоред прокуратурата нарушенията в ИАМО са провокирани от разминаване между вътрешните актове на ИАМО и Наредба 14 на МЗ за условията и реда за извършване на проверки на лечебните заведения.   \n \t\n", "date": "2018.06.15", "title": "Прокуратурата подхвана Медицинския одит  "}
{"url": "http://www.duma.bg/node/169097", "text": "Регионалната инспекция по околна среда и води (РИОСВ) в Монтана наложи санкция от 2000 лв. на фирма \"Видекс\", която отговаря за съхранението и безопасността на боеприпасите в завод \"Миджур\" в Горни Лом. Глобата е заради неизпълнено предписание, направено в края на март тази година. \nПри производствена авария на 1 октомври 2014 г. загинаха 15 души в завода. След това всички останали боеприпаси трябваше да бъдат изнесени оттам, но това така и не се случи. По данни на прокуратурата край село Горни Лом се съхраняват нерегламентирано 190 000 боеприпаси и над 90 тона тротил. По време на проверката през март е установено, че заводът вече не работи. От РИОСВ подчертават, че боеприпасите се охраняват, но не по изискваните правила. Именно заради това било съставено и предписанието. \nПреди дни пък стана ясно, че собственикът на взривните вещества, съхранявани на територията на завод \"Миджур\", е трябвало да ги изнесе до 1 септември 2017 г., но не го е направил и затова договорът за наем с него е прекратен. \n    \n \t\n", "date": "2018.06.15", "title": "2000 лв. глоба за фирма, пазеща боеприпасите в \"Миджур\""}
{"url": "http://www.duma.bg/node/169098", "text": "Свлачище затвори пътя за Рилския манастир. Срутването e станало след обилните валежи в района. Камъни и пясък са се изсипали на пътя на около 3 км от Рилската обител. Обилният дъжд е активизирал старо свлачище, което от около 2 месеца не може да бъде овладяно, а движението на коли и автобуси се извършваше в другото платно. Вчера и двете платна бяха блокирани. \nСвлачище затвори и едната лента по пътя между Девин и Михалково. Мястото се наблюдава от полицията, защото свлачището продължава да е активно. \nПроливни дъждове, съпроводени от силен вятър и гръмотевични бури, предизвикаха наводнения и свличания на камъни и земни маси в Благоевградска област. Мълния падна върху покрив на къща в Сандански и предизвика пожар. Няма пострадали хора, но има повредено имущество. \nПроливните дъждове предизвикаха и свлачищна активност в Кресненското дефиле. Камъни и земна маса затвориха едната лента за движение по главен път Е-79.   \n \t\n", "date": "2018.06.15", "title": "Свлачище затвори пътя за Рилския манастир"}
{"url": "http://www.duma.bg/node/169101", "text": "Бруталните престъпления, манипулации и фалшификации от ГЕРБ на местните избори в Галиче влязоха в административния съд във Враца. Пълномощникът  на БСП в деня на изборите Десислава Тушинова обясни на съда, че по време на вота представители на ГЕРБ са отваряли бюлетини, преди да бъдат пуснати в урните. По думите й в 27 секция почти всяка бюлетина е била отваряна, което по смисъла на ИК прави вота недействителен. Тушинова обясни, че през аварийния изход на училището, снабден с паник-бутон, където се проведе вотът,  са влизали избиратели, които не живеят в селото, но са били регистрирани там. Това потвърди и застъпникът Станислава Вескова. От показанията стана ясно, че много от „пришълците“ са били регистрирани на адреси на пусти, изоставени и разрушени постройки и пустеещи дворни места. \nПълномощникът на вота Венцислав Николов от БСП беше категоричен, че изборите са проведени в „пълен хаос“. Той добави, че е направен опит да бъде прегазен от автомобил, защото искал да снима с телефон зловещите манипулации от ГЕРБ. Николов съобщи, че в 27 СИК е имало скандали между членовете й заради непрекъснатото отваряне на бюлетините от представители на ГЕРБ, за да проверят колко души са гласували за техния кандидат Страхил Стоилов. Николов даде и пример пред съдията, че миналата година на адреса, на който живее баща му, от ГЕРБ са искали да регистрират 7 - 8 човека, но офертата не е била приета. \nКандидатът за кмет на Галиче от БСП Веселин Тушинов беше категоричен, че изборите са абсолютно манипулирани. \nЗащитникът на БСП по делото  Аглика Виденова представи копие на протокол от вота, че е имало особено мнение за изборния резултат от член на СИК от квотата на БСП, което оспорва достоверността на резултата. Ответникът  на ОИК Цветелина Андровска продължаваше да поддържа тезата, че нямало нито едно особено мнение в протоколите, въпреки че пред очите й беше приведено такова доказателство в съда. \nВиденова от БСП призова да бъдат приложени допълнителни доказателства към делото, но независимият съд не ги прие. Тя поиска това да бъде изрично записано в протокола, че „Врачанският административен съд отказва правосъдие и събиране на доказателства, които да разкрият обективната истина\". Прокурорът Лалов пък реши, че не е престъпление да се влиза през аварийния изход на училището. В крайна сметка държавното обвинение във Враца не откри нито едно нарушение по време на вота в Галиче. \n    \n \t\n", "date": "2018.06.15", "title": "Фалшификации на вота в Галиче влязоха в съда във Враца"}
{"url": "http://www.duma.bg/node/169099", "text": "Столичната община се опитва да прехвърли цялата отговорност за скандалната Бронзова къща върху Австрия и всячески избягва да поема бъдещи ангажименти за проекта. Представители на кметството и СОС по-често споменават австрийското посолство като виновно за все още нереализирания проект.  \n\"Това е проект на австрийското посолство и от него поискахме ясен график за изпълнението на инсталацията\", заяви вчера Малина Едрева, общински съветник от ГЕРБ и шеф на комисията по образование и култура към СОС. Авторът на проекта бил избран от австрийската страна, а графикът за изграждането на съоръжението също е изработен с австрийците. Те пък били оправдали забавянето с финансови затруднения, които вече са изчистени. На въпрос от какво естество са били финансовите проблеми, Едрева отговори: \"Питайте ги тях\". \"Нямаме проблеми с автора, но са недопустими изказванията му в медиите, които хвърлят сянка върху процедурата. Попитайте автора какво му е дало основание да говори по този начин\", каза още Едрева.  \nДУМА припомня, че според новия график основите на къщата трябва да бъдат поставени до 18 юни, след това ще има нова среща в посолството и до 27 юни съоръжението трябва да е готово. Засега няма позиция на автора защо беше нужно да се изнася част от елементите на инсталацията с обяснението, че ще се сглобяват на друго място.  \n    \n \t\n", "date": "2018.06.15", "title": "ГЕРБ прехвърлят на Австрия топката за Бронзовата къща"}
{"url": "http://www.duma.bg/node/169108", "text": "Премиерът Бойко Борисов забърка дипломатически скандал с Македония с отказа си да се срещне днес в София с президента Георге Иванов. Вчера държавният глава пристигна у нас на двудневно официално посещение и част от програмата му предвиждаше и среща с Борисов. При отсъствието на премиера от страната вчера пресслужбата на Министерския съвет излезе с кратко съобщение, в което се казва, че срещата се отменя, защото българското правителство не иска да се меси във вътрешните работи на Македония. По-късно Иванов коментира, че жестът на Борисов е намеса в делата на Скопие, вземайки страната на премиера Зоран Заев. Припомняме, че в сряда Заев и гръцкият премиер Алексис Ципрас най-накрая постигнаха споразумение за новото име на Македония и сключиха двустранен договор. Президентът Иванов обяви, че ще му наложи вето, и обвини правителството на Заев в национално предателство.  \n\"Премиерът Бойко Борисов е отказал среща с македонския президент Георге Иванов, който е в София по покана на българския държавен глава Румен Радев. Да се види с Иванов е отказала и вицепремиерът и външен министър Екатерина Захариева\", съобщиха от Министерския съвет. От външното министерство пък уточниха, че Захариева заминава за Скопие. \"Не искаме да се намесваме във вътрешните работи на нашата съседна държава. Нашата позиция е принципна и ясна, както и на цялата международна общност. Ясна е и позицията на президента на Република Македония. Българското правителство не вижда смисъл да бъде използвано във вътрешнополитическите дебати в Скопие. Ключова за бъдещето развитие на нашата съседна държава е интеграцията в ЕС и НАТО и тя не бива да бъде поставяна под въпрос\", гласят още мотивите за отмяна на срещата. При завръщането си в България обаче Борисов разкри истинската причина. \"Щеше да е предателство, ако бях посрещнал македонския президент с фанфари\", призна той. \nСлед срещата си вчера президентите Румен Радев и Георге Иванов дадоха съвместна пресконференция, на която остро разкритикуваха Борисов за нарушения диалог. \"Не приемам квалификации, че преча за стабилността в региона\", категоричен бе македонският президент. \"Премиерът Борисов си носи отговорност за отказа от среща. Той е премиер на страна, председателстваща ЕС, и постоянно говори за диалог, но с този жест той заема страна и не реализира основната цел на председателството\", заяви той. Решението му за вето върху споразумението с Гърция било продиктувано от действията на премиера Заев, който \"не е разбрал негативните последствия от един договор\". \"Вярвам, че отговорните органи ще разберат сериозността на състоянието и ще реагират правилно. Надявам се и че каквото и да стане с договора, нашите добри отношения ще продължат\", посочи Иванов в коментар за споразумението за добросъседство между България и Македония.  \nСпоред Иванов посещението му в България идвало в много труден момент за Македония, \"но точно в такъв момент се разпознават истинските приятели\". \"С подписването на договора за добросъседство имаме нов дух между двете страни. Това е позитивен пример за другите страни от Балканите. Благодарни сме на България, че като председател на Съвета на ЕС върна региона на листата на Евросъюза, който ни беше изоставил и много малко внимание посвещаваше на страните от региона, които не са членки на ЕС. Благодаря за тази среща на президента Румен Радев за храбростта и за това, че показа лидерство, което трябва да следят и другите от региона\", подчерта Георге Иванов.    \n \t\n", "date": "2018.06.15", "title": "Борисов забърка дипломатически скандал с Македония  "}
{"url": "http://www.duma.bg/node/169102", "text": "20 000 лв. са дарили на своя лидер Бойко Борисов депутатите от ГЕРБ за рождения му ден на 13 юни, който премиерът отбеляза с поклонение на Божи гроб. Министър-председателят обаче решил да даде по 10 000 лв. за новата църква в русенския град Бяла и за ремонт на джамията в разградското село Повайда. Това съобщи тържествено на специален брифинг в парламента вчера зам.-председателят на партията Цветан Цветанов. По груби сметки на ДУМА това означава, че всеки гербаджия в НС е трябвало да се бръкне с по 200 лв. за рождения ден на началника. Самият Цветанов потвърди, че \"горе-долу\" това е размерът на вноската, платен от всеки депутат от групата. \n\"Трябва да имаме солидарност и съпричастност към българските общности в цялата страна, без значение на раса и религия. Много хора са изказвали мнението и са плашили, че ГЕРБ, като дойде на власт, ще руши джамии. Това не е така и сега го доказваме\", изтъкна Цветанов. \nНа брифинга в кулоарите на НС бяха поканени и кметовете на Бяла и село Повайда Димитър Славов и Мехмед Хасан. Цветанов им даде думата, за да изкажат своите благодарности към Борисов и ГЕРБ. Хасан обясни, че от две години джамията се е нуждаела от ремонт, но никой не им обръщал внимание.      \n \t\n", "date": "2018.06.15", "title": " ГЕРБ събраха 20 000 лв. за рождения ден на Борисов"}
{"url": "http://www.duma.bg/node/169103", "text": "Сред мотивите за изготвяне на Закона за автомобилната камара е признанието, че в Министерството на транспорта има корупция. Това заяви зам.-председателят на ПГ \"БСП за България\" Георги Свиленски. В тях е записано още, че у нас няма регистър и компетентен орган, който да отговаря за бранша. Свиленски припомни, че след негово питане министърът на транспорта Ивайло Московски отговорил, че орган има и това е ИА \"Автомобилна администрация\", в работещия няколко години регистър нямало данни за корупция. \"От това следва, че мотивите за камарата не отговарят на действителността. Когато имаш грешни мотиви, какъв резултат ще има този закон?\", попита Свиленски.  \nСоциалистът призова КРИБ и Миролюб Столарски, който е запазил името \"Българска автомобилна камара\", да обяснят защо правят това с посочено лице, при положение, че няма приет закон. Може би вече знаят кой ще бъде избран за председател, иронизира Свиленски. \"Представете си 17 000 превозвачи да се съберат в \"Арена Армеец\", да си приемат устав и да си решат колко да е членският внос. На колегите от ГЕРБ ще кажа, че това не може да бъде сбирка на партията в \"Арена Армеец\". Това са превозвачи, не са като членовете им да им казват какво да правят\", предупреди той.  \n\"БСП защитава интересите на всички превозвачи, а не подклажда напрежение. Възмутени сме, че две частни фирми, представящи се за асоциации и намирайки лоби в НС, внасят законопроект, с който искат да изнесат дейности на Министерство на транспорта в частна организация. Те искат да направят частно министерство и да назначат частен министър на транспорта. Ако държавата абдикира и министерството не иска да се занимава със сектора, тогава да освободи министъра и да закрие частта от министерството, която се занимава с автомобилния транспорт\", предложи Свиленски.    \nДепутатът отново призова управляващите да изтеглят закона за камарата. \"Говоренето, че това ще обедини бранша и че интересите на превозвачите ще бъдат защитени, са неоснователни. Те не искат насила да участват в нея. С този закон се прави опит транспортните фирми да бъдат контролирани кой да извършва транспортна дейност, на кой ще бъде даден лиценз и на кой не\", обясни той.  \nПо-късно от ГЕРБ дадоха \"на заден\" за част от текстовете за Закона за автомобилната камара. Председателят на ПГ на ГЕРБ обяви пред журналисти, че от Закона за автомобилната камара отпада предложението за задължително членство.  \n    \n \t\n", "date": "2018.06.15", "title": "ГЕРБ признали за корупция в транспортното министерство"}
{"url": "http://www.duma.bg/node/169104", "text": "БСП призова Валери Симеонов да подаде оставка от вицепремиерския пост. Това стана, след като НС отхвърли мониторинговия доклад за 2017 г. по Националната стратегия за интегриране на ромите. \"За\" документа гласуваха 83 депутати, против бяха 68, а 17 се въздържаха. \nКакто Бисер Петков подаде оставка заради нерешения проблем с хората с увреждания, може би така трябва да постъпи и Валери Симеонов, заяви след гласуването депутатът от \"БСП за България\" Георги Гьоков. Той уточни, че не твърди, че БСП иска неговата оставка, а че така трябва да постъпи всеки достоен човек. Гьоков припомни, че следващата седмица от БСП ще поискат оставката на цялото правителство чрез вота на недоверие. \n \"С отхвърлянето на стратегията парламентът констатира провал в интеграцията на ромите през последните няколко години. Вицепремиерът Симеонов, който отговаря за тази политика, беше бламиран и това се случи и с гласовете на \"Обединени патриоти\", подчерта зам.- председателят на ПГ \"БСП за България\" Антон Кутев.  \n Повече от три часа продължиха споровете по отчета на правителството. БСП няколко пъти поиска в парламента да дойде Симеонов, но това не се случи. \"Мониторинговият доклад представя внушения за напредък. Той е сбор от отчети на дейности, които са извършили съответните министерства\", коментира при дебата Гьоков. \"Отчетена работа много - резултати никакви! Мисля, че управляващите не разбират сериозността на проблема или ако го разбират, не са способни да го решат\", категоричен бе той.   \n\"Дължината на моркова и тоягата трябва да бъдат еднакви. Светланка е права, при нас морковите са твърде дълги, а тоягите къси\", възкликна атакистът проф. Станислав Станилов, който цитира пост във фейсбук на съпругата на вицепремиера Томислав Дончев. Националистът отсече, че циганите не могат да бъдат интегрирани и цитира секретен доклад на ЕС, който правел точно такова заключение. \nКутев се възмути от думите на Станилов и го заподозря във фашизъм. Истината е опасна, но трябва да се говори, а не да се крием като Андрешко под масата, отсече професорът. Той се сети за Декадата на ромското включване и обвини БСП, че са я измислили, забравяйки, че тя беше инициатива на НДСВ. \nВ разправията се включи Вежди Рашидов от ГЕРБ, като запя старата песен, че левицата се е провалила с интеграцията на циганите и се обяви във възхвала на стореното през социализма. Имаше строителни школи, явно Живков вършеше повече работа от вас, възкликна той. Депутатът от БСП Александър Паунов се полска от думите му, обяви, че Рашидов е готов да стане член на Комунистическата партия в България и го покани в редиците й.  \nПолитическата класа се провали с интеграцията на ромите, защото такава де факто няма, обобщи зам.- председателят на ПГ \"БСП за България\" Драгомир Стойнев. \"Във всички секции в Стара Загора и района циганите гласуват за ГЕРБ, защото явно цяла нощ са чели стратегията за интеграция и са я харесали. Не казвам, че купувате гласове\", иронизира той. \nВ залата има изключително много неинтегрирани политици към политическия процес, а ние говорим как ще интегрираме ромите, отбеляза Джейхан Ибрямов от ДПС.    \n \t\n", "date": "2018.06.15", "title": " БСП призова Валери Симеонов да подаде оставка  "}
{"url": "http://www.duma.bg/node/169105", "text": "С 11 гласа \"за\" на ГЕРБ и \"Обединени патриоти\" и 7 \"против\" на БСП депутатите от здравната комисия прекратиха мандата на управителя на НЗОК проф. Камен Плочев. Аргументите на ГЕРБ, изложени от доц. Лъчезар Иванов, бяха, че той бил работил 16 години с Плочев и здравето на професора било недобро, така че влошеното му състояние не било отсега. Доц. Георги Йорданов от БСП поиска време, за да бъде уточнено здравословното състояние на Камен Плочев, но проф. Георги Михайлов попита защо, след като е имал хронично заболяване, то изведнъж се прояви в края на февруари. Д-р Нигяр Джафер заяви от името на ДПС, че нейната партия няма да гласува нито \"за\" прекратяване на мандата на управителя на НЗОК, нито \"против\", нито \"въздържали се\". \"Очакваме работещи решения, а не персонални промени през няколко месеца\", заяви тя. \nДУМА припомня, че проф. Плочев застъпи в мандата на предшественика си д-р Глинка Комитов, избран през март 2015 г., но подал оставка в края на юни 2017 г. \nПлочев през февруари уведоми депутатите за големите дългове на НЗОК към чужди каси, преди да е съгласувал действията си с министъра на здравеопазването, което предизвика сериозен скандал, след който здравословното му състояние се влоши. След 3-месечно отсъствие той уведоми Надзорния съвет на НЗОК, че му се налага да продължи лечението си с още 1 месец, но това противоречи на Закона за здравното осигуряване. Плочев бе категоричен, че не подава оставка. \n    \n \t\n", "date": "2018.06.15", "title": " Депутатите прекратиха мандата на проф. Плочев"}
{"url": "http://www.duma.bg/node/169106", "text": "Новата антикорупционна комисия има идея корупцията и борбата с нея да се изучават в училище. Това стана ясно от думите на шефа й Пламен Георгиев. Той не обясни за кои класове става дума, но било необходимо у децата да се формира антикорупционно съзнание, за да не приемат за нормално подкупите на полицаи и плащането на ръка при докторите. Друга от идеите на Комисията за предотвратяване на корупцията и отнемане на незаконно придобито имущество (КПКОНПИ) е създаването на единен антикорупционен сайт. Георгиев обяви, че смята да създаде и Граждански съвет, за да може различно НПО да контролират дейността на комисията. \n213 сигнала за корупция са постъпили в КПКОНПИ от януари, издадени са 68 решения, но има само три \"реализации\" по случаи, в които е констатирано нарушение. Образувани са 45 производства по сигнали за конфликт на интереси. \"Установен конфликт на интереси има в 7 случая. В 18 производства няма, 17 са прекратени, защото сигналът не отговаря на изискванията\", обясни Георгиев. Той отчете, че по линия на превенцията на корупцията са приети 23 от предложенията на комисията за законодателни корекции. \nЗвеното не е открило никакви нарушения при проверките на два сигнала срещу депутата от ДПС Делян Пеевски. Въпреки заканата на Антон Тодоров да подаде сигнал срещу Корнелия Нинова такъв няма. \nОт лятото миналата година комисията опитва да получи информация за влезли в сила присъди на Евелин Банев-Бредно и едва през ноемрви е получила потвърждение. Пламен Георгиев заяви, че докато са чакали отговор, комисията е поискала запори на имущество на свързани с него лица - бившата му съпруга и сестра й Моника Добринова и Десислава Дишлиева, за общо над 28 млн. лв. \nКомисията чака становище от Комисията за защита на личните данни за заличаването на информация от протоколите й. Припомняме, че констатациите от проверката на министър Румен Порожанов бяха пълни със заличена информация.   \n \t\n", "date": "2018.06.15", "title": "Готвят антикорупционно обучение в училище"}
{"url": "http://www.duma.bg/node/169107", "text": "Отказът на премиера Бойко Борисов да приеме македонския президент е директна намеса във вътрешен спор в Република Македония, заяви международният секретар на ПГ \"БСП за България\" Кристиан Вигенин в НС. \"Не си спомням подобен случай в най-новата ни история. Може би се е случвало да няма такъв прием, но когато то не е планирано предварително в програмата. Доколкото разбирам, то е било планирано\", коментира Вигенин.  \nНародният представител смята, че премиерът е трябвало да обясни на президента Георге Иванов, че ситуацията в Македония изисква повече разум, мъдрост и по-силен ангажимент за търсене на решение, а не политически демонстрации. Вигенин си обяснява провалената среща с това, че преди два дни македонският президент Георге Иванов отказа да коментира с премиера Зоран Заев споразумението за името между Гърция и Македония.  \nОт ВМРО приветстваха решението на премиера. \"Българската позиция е правилна. Георге Иванов може да е президент на друга държава, но в момента България като ангажирана страна, която иска да подкрепя интеграцията на Западните Балкани, не може да си позволи лукса да застава зад лидери, които работят срещу интеграцията\", коментира депутатът от \"Обединени патриоти\" и организационен секретар на ВМРО Юлиан Ангелов. Според него това е знак, че България не е съгласна с политиката, която се водеше от Македония допреди година и която за съжаление президентът Иванов продължава да изпълнява. Той изрази надежда опозицията и държавният глава на Македония да преосмислят грешките си през последните десетилетия, за да може държавата да има реален шанс да бъде част от ЕС, а хората й да водят по-добър начин на живот.   \n \t\n", "date": "2018.06.15", "title": "Вигенин видя директна намеса в делата за Скопие"}
{"url": "http://www.duma.bg/node/169088", "text": "\n- Е, па, Боце как нема да даде заден... То това му е специалитетът - проба-грешка, и те така 10 години. Ама му минават номерата, щото му се позволява - ако така някой се опита да управлява в \"бяла\" държава, няма да му се получи. Пък после се сърдим, че ни наричали \"лош матрял\", \"80% дебили\" - ами прави са, те това виждат и се възползват! \n- Нищо ново нали така беше и с оставката преди време на министър Теменужка Петкова. Оставка след малко или най късно до утре остава. А оставки в МВР кога - Пелов, Панчев, Слънчака, Нови искър... \n- Фурнаджийска лопата. И темата трябва да се разреши, а не да му се \"махнат от главата\". Този за нищо не става. А се е титоловал и генерал. Това не е генерал , а страхлива мижитурка. \n- Човека има по-важни теми: 1.европредседатлство, ти знаеш ли какво ще стане, ако някой европеец дошъл на почив.., ъ-ъ-ъ-ъ работно посещение, остане ненахранен, о ужас, срам! 2. Сръбски поток, това силно ни вълнува, след като закрихме Южен поток, много е важно за Западните балкани, щото току-виж Сърбите взели да си другаруват пак със СССР, а не с ЕС, о ужас, много е важно. Т'ва някакви майки с болни деца нещо крякат, е нямат ли си работа да гледат тия деца, какво се пречкат на премиера слънце с някакви си въпроси дето нямат нито дипломатическа, нито икономичекси стойност? \n- според мен оставката беше уговорена с цел да се разтури \"седенката\". Да се разколебаят майките, да се внесе смут сред протестиращите. На Б. Петков не му прави чест да участва в такъв театър. \n- Опасно е, когато едно решение или заповед е предпоследно. На такива хора неможе да се разчита , а ако са ръководители става сложно. \nКонкретно - Петков е подал оставка по собствено усмотрение с обяснение. След като не се приема , означава , че той ще работи против волята си и не трябва да се очакват положителни резултати. Какъв е смисъла от решението на Б.Б ? \n- Бойко не е достоен човек, след като публично казва, че връща Б.Петков, за да види дали майките в черно ще разтурят палатковият лагер пред парламента. Той Борисов, не каза и дума за закона подготвен от майките в палатковият лагер и Мая Манолова, който трябваше да го внесе Б. Петков в НС. Борисов, става въпрос за ЗАКОН, а не за Петков и премахване на лагера. Колкото и да си ограничен Бойко, вдени най-сетне за какво става въпрос! \n- Чудя се, винаги ли на Борисов му трябват няколко взаимно изключващи се действия, за да достигне някакъв приемлив резултат. Тези административни пируети издават, че той е роден танцьор.Стъпка напред, стъпка назад, завъртане на дясно,поклон на ляво,другите трябва да се шашнат от тези похвати, но тези около него го наричат висш политически мениджмънт. Подсмихване сред публиката, преминаващо в неудържим кикот. Изглежда банката кадри на ГЕРБ, вече е огребана/не бъркайте думата/, пардон изгребана до дъното. Просто кадрите са набирани на принципа на верността, послушанието, провинциален произход,с минимални когнитивни възможности и най-вече готовността, да се превърнат в политически изтривалки на вожда   \n \t\n", "date": "2018.06.15", "title": "Наз@ем от мреж@та"}
{"url": "http://www.duma.bg/node/169100", "text": "Печалбата на Столичната община от търговските й дружества за миналата година е намаляла с 10 млн. лв. спрямо предходната, стана ясно вчера при приемането на финансовите им отчети от Столичния общински съвет. Това говори за липсата на устойчивост и не бива да си затваряме очите, когато има проблеми, призова Милка Христова от БСП по време на дебатите. Тя алармира, че и трите транспортни дружества на общината са на загуба и няма обяснение на какво се дължи тя.  \nСоциалистите насочиха вниманието и върху управлението на дружеството \"Чистота Искър\", което не е на загуба за миналата година, но намалява печалбата си, въпреки че извършва една трета повече дейност в сравнение с 2016 г. Фирмата е превъзложила на външни оператори голяма част от дейността си и им е изплатила над 6 млн. лв., заяви Христова. Според отчета парите са отишли за превоз на земни маси. Дружеството на практика заобикаля Закона за обществените поръчки, коментира още общинската съветничка. Колегата й от БСП Борис Цветков определи това превъзлагане като източване на \"Чистота Искър\", която има техника, но въпреки това наема външни фирми. Той бе категоричен, че липсва ясно определена политика по отношение на дружеството. Милка Христова пък предложи да се мисли за създаване на общинско предприятие за поддържане на чистотата.  \nОт БСП наблегнаха и на продължаващ проблем със съществуването на т. нар. \"матрьошки\" на общинското дружество \"Софийски имоти\". Негова собственост е друга фирма - \"Лабело\", която съществува само за да контролира дъщерното предприятие \"Заводпроект\". От своя страна \"Заводпроект\" дава под наем 29 апартамента, като за миналата година е спечелило от наеми едва 81 000 лв. Това означава, че средният месечен наем на всеки от тях е 250 лв., заяви Милка Христова. В същото време фирмата е направила 204 000 лв. разходи, от тях 80 000 са за персонал, и приключва годината със 118 000 лв. загуба. Защо всъщност съществува дружеството, питат социалистите.   \n \t\n", "date": "2018.06.15", "title": "Печалбите на Столичната община намалели с 10 млн. лв. за година"}
{"url": "http://www.duma.bg/node/169090", "text": "Вече бившият член на Съвета за електронни медии Мария Стоянова отново е на старата си позиция като международен редактор в БНТ. Както ДУМА вече писа, мандатът й в медийния регулатор изтече на 1 юни, а колегите й в него единодушно я освободиха от поста. Завръщането на Стоянова в БНТ съвпада с напускането на международния редактор на медията Тоня Димитрова, която започна работа в Нова телевизия, отбелязват запознати. \nПо закон членовете на СЕМ имат право да се върнат на предишните си работни места след края на мандата им в съвета. Стоянова бе част от екипа на БНТ, преди да влезе в регулатора. Тя попадна в СЕМ като част от президентската квота на Росен Плевнелиев през 2012 г. Една година бе председател на СЕМ, а през 2017 г. за поста бе избрана София Владимирова. \nПредстои президентът Румен Радев да обяви кой ще бъде представител на квотата му в СЕМ. Припомняме, че държавният глава сезира Конституционния съд заради измененията, които управляващото мнозинство направи в Закона за радиото и телевизията. В първоначалния текст на разпоредбата бе записано, че решението на Народното събрание и президентският указ за определяне на членове на СЕМ влизат в сила едновременно, въпреки че периодът, през който НС и държавният глава са длъжни да обновяват своята квота, е различен. Парламентът обновява квотата си през 2 години, а президентът - през 3 години. Депутатите коригираха текста преди решението на съда. В крайна сметка квотите на НС и на президента в СЕМ ще се обновяват независимо една от друга. \n    \n \t\n", "date": "2018.06.15", "title": "Мария Стоянова се върна в БНТ"}
{"url": "http://www.duma.bg/node/169089", "text": "Телевизия \"Евроком\" реши отново да даде поле за изява на бившия водещ и настоящ евродепутат Николай Бареков. Медията вече анонсира старта на авторското му \"политико-обзорно предаване\". Той ще се завърне в ефира тази събота сутрин от 9 часа. Бареков ще разполага с 90 минути. Заедно с него на екран ще се появи и ексдепутатът от НФСБ Димитър Байрактаров. Двамата ще разискват всяка седмица \"медийно неексплотирани теми с обществено значение\", обещава екипът на новото предаване. \nДвамата водещи твърдят, че ще съчетават сериозни гости с безкомпромисни журналистически разследвания, свързани с корупцията по високите етажи и в общините. Предвидена е и открита линия със зрителите. В предаването ще има рубрика, посветена на  дейността на Европейския парламент.  \nИмето на новия проект е \"Бареков и Байрактаров без цензура\", а веднага след него ще се излъчва \"Време и нрави\" на професор Юлиян Вучков. \nНовината за завръщането на новата екранна двойка подразни гербаджията Георги Харизанов, който освен като шеф в телевизия \"Европа\" се изявява и като тв водещ. \"Няма как да е новина започването на предаване на Бареков по \"Евроком\", тъй като предаване на Бареков по \"Евроком\" си имаше. И пак само Байрактаров ходеше там. И пак абсолютно никой не го гледаше\", заяде се той. Байрактаров не му остана длъжен и изрази в социалните мрежи задоволство от причинения \"душевен дискомфорт\".   \n \t\n", "date": "2018.06.15", "title": "\"Евроком\" отново прибра Бареков за водещ"}
{"url": "http://www.duma.bg/node/169077", "text": "Турският президент заплаши Вашингтон, че ако не получи договорените изтребители от пето поколение Ф-35, ще купи техни аналози или от Русия, или от друга европейска държава \n    \nТАНАП ни дава увереност, че няма да имаме проблеми с доставките на природен газ. Руският природен газ също се увеличава през \"Турски поток\". Така ние ще разпределяме природния газ за Европа - и руски, и азерски. Това казва турският президент Реджеп Ердоган в интервю за \"Канал 24\" дни след откриването на Трансанадолския газов коридор. \nЕрдоган добавя, че България е направила грешка, визирайки провала с изграждането на газопровода \"Южен поток\", от което се е възползвала Турция. \n\"България направи грешката и това бе в наша полза. Затова сега Европа ще купува от нас\", подчертава турският държавен глава. \n\"Русия ни предостави кредит при много благоприятни условия за закупуването на зенитно-ракетните комплекси С-400. Договорили сме се на следващ етап да започнем и съвместно производство на комплексите С-500\", разкрива още Реджеп Ердоган пред телевизията.   \n \t\n", "date": "2018.06.15", "title": "Реджеп Ердоган: България направи грешка с \"Южен поток\""}
{"url": "http://www.duma.bg/node/169078", "text": "Лошото време, което връхлетя Западна България, измъчва не само нас, но и целите Балкани. Съборени покриви и дървета, свлачища и наводнени пътища и стопанства са последствията от бурите и поройните дъждове, които обхванаха редица зони на Румъния тези дни, съобщават Медиафакс и информационният сайт Зиаре. \nСилният вятър е съборил покрива на бензиностанция, който е паднал върху няколко автомобила в град Ръмнику Вълча. \nВ западния окръг Караш-Северин има затворени пътища, в град Слатина са наводнени улици и домове, редица села в района са останали без електричество. \nБурята е съборила покрив на блок и в южния град Крайова. \nВ окръг Мехединц двама души са били ударени от гръм - мъж на 78 години, който е починал, и жена на 68 години, която е откарана в болница в тежко състояние. \nПредупреждението \"червен код\" остана в сила и вчера в западните окръзи Караш-Северин и Тимиш, а за други четири окръга бе валиден \"оранжев код\". \nНад 3300 пожарникари и над 2200 технически средства бяха в готовност за намеса в помощ на населението и местните власти, а министерството на вътрешните работи обяви, че е предвидило допълнителен персонал в случай на нужда. \nБури, градушки и поройни дъждове предизвикаха щети и в Сърбия и Хърватия, съобщи Асошиейтед прес. \nПо улиците на западния сръбски град Ужице се натрупаха пластове от лед след силна градушка, а автомобилите затъваха в поройните води. Мъж се е удавил, отивайки да препаркира автомобила си. Потребители, качили кадри в социалните мрежи, коментират, че градът изглежда все едно е зима. Бурята е изкоренила дървета, съборила е покриви и е унищожила реколтата. \nВ централната част на страната градушка и силни ветрове причиниха щети на овощните градини. До момента не е ясен размерът на щетите, но местните жители прогнозират, че ще бъдат огромни. \nБолница в Загреб пък беше частично наводнена, което попречи на извършването на планирани операции. Представители на службата за извънредни ситуации заявиха, че са имали 30 намеси в града по време на бурята в сряда вечерта. \nИ докато румънци, сърби и хървати ги заливат поройни дъждове, гърците гасят тежки пожари. Мащабен пожар в боровите гори на гръцкия остров Алонисос, на източното гръцко крайбрежие, на около 50 км североизточно от остров Евбея, принуди службата за гражданска отбрана да евакуира около 70 туристи от хотел в района на Марпуда в нощта срещу четвъртък, съобщи в. \"Катимерини\". Кметът на острова Петрос Вафинис заяви, че става дума за палеж. Към момента са изгорели 50-60 хектара.   \n \t\n", "date": "2018.06.15", "title": "Бури брулят Балканите  "}
{"url": "http://www.duma.bg/node/169092", "text": "Три деца са пострадали леко, след като парче от мазилката на тавана в градината е паднало върху тях. Инцидентът е станал в сряда на втория етаж във варненската детска градина \"Мир\", която преди година беше основно ремонтирана за 1 млн. лв. След следобедния сън децата слушали приказка от учителката, когато около 16 ч. парчето се е отчупило. То е с големина около 2 кв. метра и е паднало върху две момичета и едно момче на 5-годишна възраст от трета група. Те са получили леки охлузвания по главата, ръцете и краката. \nНа децата веднага е била оказана помощ и са прегледани от медицинска сестра, разказа директорът на градината Елена Иванова. Всички други малчугани са изведени от градината и са преместени в други сгради. Те ще останат там, докато приключи неотложният ремонт. \nИзпълнител на ремонта е фирмата \"Хая-С\". Управителят й Мартин Станев твърди, че при строителните дейности са спазени всички изисквания и не може да се говори за некачествено изпълнение. Той допуска, че вероятната причина за отчупване на парчето е слягането на сградата. Досега не е имало никакви дефекти след предаване на обекта. Станев добави, че всички тавани, които са направени по тази технология, ще бъдат премахнати, а разходите ще бъдат за сметка на фирмата.   \n \t\n", "date": "2018.06.15", "title": "Мазилка падна върху деца в ремонтирана забавачка"}
{"url": "http://www.duma.bg/node/169091", "text": "Ексцентричният пиар Евгени Минчев успя да завихри истински скандал покрай партито за 55-ия си юбилей. Тази седмица той отбеляза личния си празник с парти, на което реши да раздаде и специални награди. Гръмкозвучащите отличия \"Национална гордост\" обаче бяха определени според негов критерий и успяха да разбунят духовете. \nСпециален приз отиде при певицата Богдана Карадочева. Скандалът обаче се развихри покрай другите две отличени дами. За \"Национална гордост\" бе обявена водещата на \"На кафе\" Гала, която Минчев отличи за телевизионна дейност. Главната редакторка на вестник \"Стандарт\" Славка Бозукова също получи приз. Макар тя да бе отличена за кампанията \"Чудесата на България\", нейни бивши колеги публично се възмутиха и обявиха определянето й за национална гордост като гавра. \nГала се размина само с ехидни коментари от колеги защо точно тя е избрана да получи отличие, а някои подхвърляха, че Минчев се отблагодарява за честите си появи в \"На кафе\". Истинската вълна от недоволство обаче бе насочена срещу наградата за Бозукова. Нейни бивши служители от \"Стандарт\" публикуваха гневни коментари, мнения и писма до медии. Оля Ал-Ахмед, Искра Карпачева и Иван Филчев се възмутиха, че за \"гордост\" е обявен човек, отговорен журналисти да стоят без заплати с месеци. \nВ писмо до \"Фрогнюз\" Карпачева определя приза за Бозукова като позор. Тя припомня, че е напуснала \"Стандарт\", защото вместо дължимите заплати ръководството давало само по 50-60 лв. на служителите. \"Главният редактор Славка Бозукова ми дължи към 7 хил. лв., осъдих я и пак не плаща. Аз не съм единствената, така е с повечето мои напуснали колеги\", възмущава се Карпачева. Тя се възмути, че жена, която не плаща на журналистите, има милиони задължения към КТБ и не е изчистила наем, което налага поредно местене на медията. Жена, която само присвоява и усвоява евросредства за реклама на правителството, осъдена нееднократно, е с награда \"Национална гордост\", гневна е журналистката. В подобен стил бе и реакцията на Ал-Ахмед, която също съди Бозукова за неуредени финансови отношения. Както ДУМА вече писа, \"Стандарт\" дължи 11 заплати на Ал-Ахмед. Тя също определи като подигравка определянето на Бозукова за \"гордост\", тъй като според нея тя е лишена от човещина, морал и професионализъм. От коментарите на двете се разбира, че макар Бозукова да е осъдена да плати, сметките на \"Стандарт\" официално са празни. \nФилчев пък отбелязва, че е получил дължимото от \"Стандарт\" заради бунтарски дух, споделяне в социалните мрежи и различни телевизии. Според него управляваният от Бозукова вестник би трябвало да бъде закрит не само заради неизплатените заплати, а защото е отвратил от журналистиката хора, които милееха за нея.     \n \t\n", "date": "2018.06.15", "title": "Спорни награди от Евгени Минчев разбуниха гилдията"}
{"url": "http://www.duma.bg/node/169093", "text": "Родители се обявиха срещу новия формат на националното външно оценяване след VІІ клас. Основното им притеснение е свързано с това, че в изпита по български език и литература ще се включват българските автори, изучавани не само в VІІ клас, но и в V и в VІ клас. \nРодителите негодуват защо това се разбира чак сега, след като децата вече са завършили V и VІ клас. Те изразиха съмнение, че всичко, свързано с новия формат, ще бъде изяснено до началото на новата учебна година, и че ще има актуални учебни помагала.  \nБъдещите седмокласници са жертва на промените в системата, категорични са родителите. В пети клас децата им са използвали стари учебници и са учили по притурки. \"От друга страна, притесненията ни са свързани с факта, че в пети и шести клас се налагаха различни подходи при работа с литературни произведения - говоря не само за типа преразказ, а за характеристика на герои и различни дидактически задачи. Тези задачи не са работени от самото начало на пети клас, а постепенно са налагани във времето. И ако сега обхващат и произведения от пети и шести клас, ще се наложи децата да се справят сами, защото тези произведения не са работени по формата, в който ще трябва да покрият в седми клас\", посочи една от недоволните майки - Юлия Събева. Според нея децата няма да могат да се подготвят сами, а учителите няма да имат достатъчно време за преговор и това ще накара все повече родители да потърсят частни школи и уроци. \n    \n \t\n", "date": "2018.06.15", "title": "Родители срещу новия формат на матурите след VІІ клас"}
{"url": "http://www.duma.bg/node/169109", "text": "Надявам се, че договорът ни с Македония ще остане в сила и когато  насреща имаме Република Северна Македония, заяви след срещата си с  президента Георге Иванов държавният глава Румен Радев. \"Надявам се  нашите приоритети за Западните Балкани да не се сведат само до  прегръдките и да не абдикираме от проблемите. България трябва да търси  интензивни контакти и диалог не само с правителството на Македония, но и  с президента и опозицията. Само така ще имаме конструктивни и  приятелски отношения\", коментира Радев. \n\"Договорът между Македония и Гърция налага промяна в името, което за нас  означава тя да продължи да спазва своя ангажимент за тълкуване на  конституцията, така че да не се превърне в намеса на свои съседи. В  договора с Гърция има формулировка, че той няма да бъде насочен към  трети страни, което е твърде обща формулировка. Ако сравним двата  договора, ще видим, че договорът с Гърция изключва поправки и отмяна, а  договорът с България допуска прекратяване. Това поставя България в  ситуации да търси допълнителни гаранции. Категорично трябва да се  изключи всякаква намеса и подкрепа на Македония за организации на наша  територия, които имат характер срещу нашата конституция. Очаквам  българското правителство и МВнР да впишат тези договорни ангажименти в  глава 35 от бъдещата договорна рамка на преговорите на Македония за  членство в ЕС, настоя президентът. \nРадев и Иванов са имали тежък разговор. \"България е силно обезпокоена от  ескалацията и скъсването на диалога между институциите. Призовах  президента Иванов да бъде не само участник, но и водач в този диалог\",  добави Радев. Според него новото име на Македония е важен казус, защото  засяга интересите и на други държави. Той припомни, че от 1992 г. до  днес нито едно българско правителство не формулира конкретни условия и  претенции към името. Налице са географски реалности и историческа  обремененост, които ни задължават в тази ситуация да бъдем изключително  внимателни и да следим и да преценяваме не само изхода от преговорите  между Македония и Гърция, но и изпълнението на договорните ангажименти в  нашите двустранни отношения, които трябва да придобият необратим  характер, подчерта той. Радев добави, че България \"най-силно подкрепя  евроатлантическата и европейската перспектива на Македония\", но залог за  това е стриктното спазване на чл. 11 от договора за добросъседство,  според който двете държави се задължават да нямат неприятелски действия  една спрямо друга, да не използват териториите си за организации, които  водят сепаратистки дейности, и да неутрализират недобронамерена  пропаганда, насочена към омраза и насилие.   \n \t\n", "date": "2018.06.15", "title": "Радев поиска твърди гаранции за двустранния ни договор със Скопие"}
{"url": "http://www.duma.bg/node/169059", "text": "СВЕТОВЕН ДЕН НА ВЯТЪРА. Отбелязва се от 2007 г. в Европа, а от 2009 г. - в целия свят. Целта е хората да се информират за вятърната енергия и ползите от нейното използване. 1863 - В ИСТАНБУЛ ИЗЛИЗА БР. 1 НА В. \"ГАЙДА\". Изданието под редакцията на Петко Рачов Славейков е с подзаглавие \"Сатирический вестник за свестявание на българите. Издава се всеки 15 дена. Год. аб. 2 бели меджидиета.\" Първото публикувано стихотворение на Христо Ботев - \"Майце си\", е отпечатано в този вестник. Последният брой на \"Гайда\" излиза на 15 април 1867 г. Спрян е от турската цензура за периода 24 април 1865 г. - 1 януари 1866 г. След подновяването излиза като филологическо списание, \"нравствената цел на което ще е със занимателното си съдържание да приучи на прочитание нашите съотечественици\". 1946 - РАЖДА СЕ ДЕМИС РУСОС, ГРЪЦКИ ПЕВЕЦ (УМИРА 2015 Г.). Истинското му име е Артемиос Вентурис Русос. През 1968 г. основава заедно с Евангелос Одисеас Папатанасиу - Вангелис, групата \"Афродитъс чайлд\". Като връх в съвместната им дейност и до днес се възприема концертният албум \"666\", съдържащ библейски откровения. Записаният от Русос през 1973 г. шлагер \"Good bye, my love, good bye\" става хит и допринася за международната му известност като солов певец. Изпълнява песни на седем различни езика. 1951 - В ПЛОВДИВ СЕ РАЖДА РАДКО ДИШЛИЕВ, АКТЬОР (УМИРА 2009 Г.). Познат с блестящото си превъплъщение в ролята на Георги Бенковски в тв сериала \"Записки по българските въстания\" (на снимката). Играл на сцените на Старозагорския театър, Театър \"Българска армия\" и \"Сълза и смях\". Изпълнил над 40 роли в игрални, тв филми и в тв театъра. Най-известните му филмови роли са в \"Под игото\", \"Кръвта остава\", \"На живот и смърт\", \"Адиос, мучачос\", \"Войната на таралежите\", \"Ако те има\", \"Борис I\" и др. Носител на много отличия. 1954 - УЧРЕДЯВА СЕ УЕФА (Съюз на европейските футболни асоциации). Това става по време на Световното първенство в Швейцария. Първоначално УЕФА включва 30 европейски държави, сред които и България. По-късно се присъединяват още и броят им нараства на 48. УЕФА организира европейски първенства за мъже, жени, юноши, както и европейските клубни турнири Шампионска лига, Лига Европа и Суперкупа на Европа. 1996 - УМИРА ЕЛА ФИЦДЖЕРАЛД, АМЕРИКАНСКА ПЕВИЦА (Р. 1917 Г.). Наричат я първата дама на джаза. Притежава уникален глас с диапазон от три октави, който превръща в съвършен музикален инструмент. Работи с велики джазови музиканти като Оскар Питърсън, Франк Синатра, Бени Картър, Дюк Елингтън, Нат Кинг Коул и др. Особено плодотворно е сътрудничеството й с \"краля на джаза\" Луис Армстронг-Сачмо, който е и неин музикален учител. Дискографията й включва над 1500 заглавия.     \n \t\n", "date": "2018.06.15", "title": "Датата"}
{"url": "http://www.duma.bg/node/169060", "text": "\nИма събития, които направо те \"въвличат\" в дискусията. Такова събитие е предаването \"Референдум\" с тема \"Каква оценка пише обществото на българското образование\" на 5 юни по БНТ. Референдумът беше с участието на: Таня Михайлова - зам.-министър на образованието и науката, Явор Джонев - основател на Фондацията за образователна трансформация, Теодосий Теодосиев - дългогодишен преподавател и ръководител на школа по физика в Казанлък, Ралица Ковачева - журналист, преподавател във факултета по журналистика, Диян Стаматов - директор на 119-о училище в София, Юлиян Петров - председател на синдиката \"Образование\" към КТ \"Подкрепа\" и Адриан Николов - анализатор от Института за пазарна икономика. \n Разговорът се състоя точно след излизането на резултатите от външното оценяване след VІІ клас и постави редица въпроси за състоянието на българската система за средно образование, най-важният от които беше \"Как да се намери балансът между добрите консервативни практики и постоянно променящия се свят?\". Именно този въпрос беше за нас най-голямото предизвикателство, тъй като още преди 54 години търсехме неговия отговор. \nНека започнем с точните науки, които са ни първа специалност. Във физиката има две понятия - ХАОС (или ентропия) и САМООРГАНИЗАЦИЯ (или синергетика), които очевидно са валидни и за обществото. Според нас цялата социална система в България е в положението ХАОС, дължащ се на необмисления и по-дълго проточил се преход от една система в друга. В такова състояние, както и всичко останало, понастоящем се намира и образователната система, въпреки че тя трябва да бъде първото кристалче на синергетиката. \nНяколко са основните доказателства, че образователната система е в хаос:                                            \n   1. Образователното равнище на обучаваните - оценено според  \"Алфа Рисърч\" на 3,76 по шестобалната система, което е доста оптимистично, според нас. Само ще отбележим, че дипломата за средно образование днес не дава доказателство, че учениците правят разлика между Стамболов и Стамболийски например; \n2. Според изследвания на PISA българчетата успяват да се научат да четат, но не и да осмислят и да разбират прочетеното. Училището не успява да ги научи на мисленето, необходимо на средно интелигентния човек. Реален и показателен пример от един реалити формат - кръстословица, колонка с 9 клетки, указание \"български класик\", първите 6 клетки вече са изпълнени с \"ИВАНВА...\", остават 3 клетки и участникът с победоносен тон съобщава: \"Иван Вапцаров\", без да съобрази, че не пасва дори броят на буквите.  \n3. Постоянната промяна на учебни планове и програми, които при намалени часове по основните предмети, не позволяват на учителя да предаде целия материал, като очевидно е достатъчно само да споменава темите по програмата, без да следи заради липса на време доколко учениците са усвоили учебния материал. В предаването се чуха подобни мнения. \n 4. Състоянието на дисциплината сред учащите се е плачевно. Психологическите изследвания показват, че около 25% от учениците са малтретирани от съучениците си. Това показва, че възпитателното въздействие на училището е принизено. Според \"Алфа Рисърч\" 64% от анкетираните смятат, че липсата на дисциплина е основната причина за лошите резултати на образователната система. От присъстващите в предаването само Теодоси Теодосиев акцентираше на необходимостта от мерки, свързани с дисциплината. \"Основателят на Фондацията за образователна трансформация\" Явор Джонев заяви, че \"ако детето е мотивирано да учи, а \"не принудено\" да учи, дисциплинарни мерки не са необходими\"(!). Диян Стаматов наблегна на преобразуване на системата на образованието - подредба на класната стая, ролята на учителя, въвеждане на нови учебни технологии и подготвени учители, за да не ги изпреварват учениците в използването на новите технологии. \n  Водещата Добрина Чешмеджиева постави въпроса дали делегираните бюджети вече не пречат на образователната система. Според Юлиян Петров, макар и бавно, излизаме от тази система. Ралица Ковачева много точно описа настоящия ХАОС в държавата и резултата от него: децата не виждат днес в България да прогресират умните и знаещите. Според нас именно на това се дължат основният неуспех на  образователната ни система и стремежът на способните млади българи да се реализират навън (според официалните сведения над 35% от икономическите емигранти от България са над средното европейско равнище по творчески възможности и по стандарт на живот). Писали сме няколко статии за успешните образователни системи по света. Характерно за всички тях е, че независимо от икономическото състояние на държавата, тя влага много средства за образованието. В световен мащаб е известно, че качественото образование довежда до повече иновации - задължително изискване в конкурентната среда на пазара и за повдигане на жизнения стандарт. В това отношение България непрекъснато губи позиции и икономически потенциал. \n  В света са известни два начина за постигане на добра образователна система: чрез изрядна учебна дисциплина (за азиатските образователни системи) и чрез голяма грижа за ученика (за успешните европейски образователни системи): чрез много образователни услуги в училището и малък брой ученици на един учител. Според психологията през един учебен час един учител може да контактува добре с 10-12 ученици. Нашите паралелки с много по-пълни и затова в България има частни уроци - в които учителят обучава само един ученик. \nАвтори сме на статии и дори на методическо ръководство за основната задача на училищното образование - ДА НАУЧИ УЧЕНИКА ДА МИСЛИ ТВОРЧЕСКИ. Очевидно са необходими часове, посветени на творческото мислене (в отделен предмет или като съставна част на всеки учебен предмет). Творчеството е най-голямото предимство на човешкия интелект. Обучението в творческо мислене повишава любознателността и оттам - мотивацията за учене. \nМалкото дете става осъзнат човек под въздействието на семейството и на околното общество. Как да се осъществи това въздействие? Зависи от броя на хората, върху които се въздейства. Колкото по-малък е броят, толкова по-малка е степента на принудата. Докато не се осмисли този прост проблем, ще има и агресия, и ниско образователно равнище. Не е достатъчен малък, но добре заплатен контингент учители. Доброто заплащане е необходимо, но са необходими и повече учители, които не може да бъдат заменени с увеличаване на учебната техника. Само човешкото общуване създава възможност за изграждане на съобразителност и възможност за творчество у обучаваните. Освен това в училище трябва да се привлече творческият елит на нацията, както това е станало във Финландия например. У нас практиката да се канят творци в училище е иззета от неправителствени организации, които спорадично водят при учениците невинаги най-подходящите хора, но държавата изобщо не включва такъв елемент в образователната система.   \n Естествено, ние изразяваме нашето мнение, но дискусията \"Какво означава образованието и здравеопазването да бъдат основните държавни приоритети?\" трябва да продължи. За да може България да се върне на онова лидерско място в европейското образование, което заемаше преди \"прехода\" и което бе признато дори от авторите на известния \"доклад на Ран-Ът\", даващ предписания за развитието на България след края на социализма.    \n  \n    \n \t\n", "date": "2018.06.15", "title": " В системата цари хаос, не самоорганизация "}
{"url": "http://www.duma.bg/node/169063", "text": "\nСъстоянието на пенсионерите и инвалидите от петте области - Видин, Монтана, Враца, Ловеч и Плевен, е плачевно. Населението им е под 800 000 души. Липсва реализация на големите инфраструктурни проекти; няма справедливост; неефективна администрация във всички области на управление и корупция - това е относителната изостаналост на Северозападна България. \nВ продължение на месеци обиколих редица пенсионерски клубове. Пенсиите на хората са минимални и не стигат, затова те тънат в мизерия, всекидневно умират от глад и болести. Като си платят лекарствата, тока, телефона и водата, им остават стотинки за няколко кофички кисело мляко. \nОколо 700 000 българи живеят с по-малко от 200 лева на месец, а около 1 200 000 живеят в бедност с 334 лева, сочи статистиката. Държавата обаче харчи по 350 лева за бездомните кучета и по 1300 лева на месец за издръжката на затворници. Да се трудиш повече от 40 години и да живееш в мизерия е престъпление. Това е подигравка за нашите трудови пенсионери. Наблюдавам вечерно време прозорците на къщите дали светят и комините дали пушат. Хората намаляват и масово умират. Селата се обезлюдяват, младите хора напускат на бегом държавата ни и си купуват домове в чужбина, защото не смятат да се връщат. По всичко личи, че държавата ни отива в ликвидация и отникъде не се вижда спасение за пенсионерите от Северозападна България. И въобще за пенсионерите. Затова нашите хора, за да оцелеят, си посаждат в градинките картофи, домати и пипер, за да си подпомогнат прехраната. \nВ същото време по избори основната маса за гласуване са пенсионерите. Те се посещават от кандидатите за кметове и депутати, които им обещават, че ще живеят красиво и нормално. Но като седнат в креслата на парламента, забравят обещанията си. Правителството на ГЕРБ не желае да приеме закон в парламента за подобряване жизненото равнище на българския пенсионер. Правителството на ГЕРБ повишава само заплатите на депутатите, които не мислят за пенсионерите и народа. Крайно време е да следваме примера на нашите съседи от Гърция и Румъния, които вкараха в затворите всички престъпници за корупция. \nЗа да се спасим от тази мизерия, е необходимо всички пенсионерски клубове в страната да се обединят, като по време на изборите си изберат  собствени ръководни кадри. Пенсионерите в България са два милиона и сто хиляди души и от раз можем да спечелим изборите. Без да гласуваме за други партии.                          \n \t\n", "date": "2018.06.15", "title": " Пенсионерите от Северозапада - най-бедни в Европа"}
{"url": "http://www.duma.bg/node/169064", "text": "Паметна седмица, белязана с рождения ден на премиера. Изпъстрена със забележителни събития, които буквално се надпреварват да грабнат съзнанието ни. \nКатастрофира хеликоптер, загинаха двама и бе ранен един от екипажа. Минута мълчание в парламента. И лъсват (за кой ли път!) фактите за нищетата на българската авиация: вертолетите се броят на пръстите на едната ръка (колко са изправни е въпрос без ясен отговор), т. нар. нальот, т.е. часовете на летците, прекарани в полет, са десеторно по-малко от съществуващата норма. Военният министър му намира колая: да заповядат да пазят българското небе братските турски самолети. \nНо кравата Пенка е помилвана. \nПодтема за вертолетите: те не са приспособени да гасят пожари, какъвто беше миналогодишният в Пирин. Ще помолим братските гръцки хеликоптери да ни дойдат на помощ. \nНо кравата Пенка ще живее. \nБолните от рак ще се редят на опашка за лъчетерапия, разпорежда НЗОК. Ще чакат по 3-4 месеца да им дойде редът, за да се вместят в графика, изготвен от чиновниците в касата. Който оживял - оживял. А който е по-окумуш и се сети да поиска същите процедури в чужбина - там може, НЗОК поема разходите безпроблемно. \nНо кравата Пенка е отново сред дружките си. \nВсичко Мара втасала, та ударил часът за създаване на автомобилна камара, която да отсича кой да получи лиценз и кой не. Внесен е съответният документ в парламента. От управляващите, естествено. Кой друг да се погрижи за корпоративните интереси на две-три големи автобусни компании, известни с топлите си връзки с ГЕРБ. Е, клиентите на другите щели да почакат час-два по автогарите да изтече протестът на стотиците по-малки превозвачи, голяма работа, като бързат толкова, да тръгнат пеша. \nКравата Пенка близна ръката на стопанина си. \nЦените на горивата галопират, а след себе си повличат цените буквално на всичко - от хляба до тока и парното. \nНо Пенка яваш-яваш си се прибра сред дружките си. \nРешил всички проблеми на поверената му държава, рожденикът тръгна за Ерусалим, вече ще се титулува генерал майор хаджи Бойко. Завря си така енергично главата в брадата на ерусалимския патриарх, че едва го удържаха да не се килне възнак. А на колегата Нетаняху предложи съвсем официално сътрудничество във военната област, по-специално в изработването на дронове. Същите, които вадят очите на израелските \"опоненти\" в региона защото ги шпионират и не само. Генерал майорът, когато още не беше хаджия, обясни на народонаселението у нас, че в България е създаден надежден щит срещу арабския тероризъм: \"дюнери на всяко кьоше\" по \"Графа\" и въобще в столицата и страната. Е, досега минахме с един атентат в Бургас, но бъдещето е пред нас, дроновете да са ни помощ. \nКакво ли би възкликнал, наблюдавайки днешна България, Великият комбинатор, на когото принадлежи възгласът: \"Ледовете се пропукват, господа съдебни заседатели\". Най-би прилягало: \"Корабът потъва, господа съдебни заседатели!\" \nНо кравата Пенка ще изплува.      \n    \n \t\n", "date": "2018.06.15", "title": " Корабът потъва, господа "}
{"url": "http://www.duma.bg/node/169065", "text": "Опашките за шеф на българска здравна институция вървят бързо. Дори прекалено бързо през последните 9 години. В стремежа си управляващите да направят промени в системата сменят шеф след шеф. Вчера прекратиха предсрочно мандата на поредния управител на касата. Управител, избран преди по-малко от година с пълно мнозинство. И сякаш колкото по-единодушно бива избран един шеф, предложен от ГЕРБ, толкова по-бързо напуска шефското кресло. Но винаги остава открит въпросът: \"Оттук нататък каква промяна да се очаква?\" \nНикаква! Защото със смяната на личности не се променя системата. Само напомня една нелицеприятна поговорка за...креватите. В правителствата на ГЕРБ обаче всичко е възможно - всяко уволнение или назначение е фрагмент от безизходицата на управляващите. Иначе нищо в системата не се променя освен рестрикциите - те стават повече и по-необосновани, а нещата продължават да не вървят. Управляващите така и не проумяха 9 години, че не е нормално ръководителят на една обществена институция, каквато е НЗОК, да бъде предложена от политическа сила и избирана от парламент. Но очевидно това ги устройва, защото биват избирани послушни хора - идват, когато им кажат, тръгват си, когато им кажат. И не им пука, че унижават една или друга личност. Примерите са много, но най-пресният е с изпълнителния директор на \"Медицинския одит\" - назначен при създаването й, освободен през 2012 г., назначен през 2014 г., освободен в началото на 2017 г., назначен в средата на годината, освободен сега... \nОпашката обаче върви толкова бързо пред здравните институции, че дори незабелязани остават общо 11 смъртни случая за 2017 г. в български лечебни заведения - нямало е данни прокуратурата да е сигнализирана за тях. \nЩо за здравна система имаме, след като кажи-речи всяко лечебно заведение и всяка здравна институция поне за няколко нарушения има досие в прокуратурата? \nНормално ли е?     \n \t\n", "date": "2018.06.15", "title": "Опашката върви бързо"}
{"url": "http://www.duma.bg/node/169056", "text": "В тези лирично пастелни очи са се вглеждали и други мъже, защото красотата привлича и слепия. А аз не съм слепец и благодаря на моята съдружничка Елена Алекова, която ще представи в литературния салон \"Старинният файтон\" стихосбирката на поетесата Катя Маринова \"Очите на Катерина\", че ме помоли да напиша аз тази кратка бележка с покана за ДУМА. \nВ произволното разгръщане на книгата, попаднах на стихотворението \"Сезоните рисуват\", което започва: \"А утре, знам, ще бъда много хубава./ Ще бъда утре пролет, лято, есен, зима./ Сезоните обичат...\" \nСпрях да чета и се загледах в очите на поетесата. Всичко, което е в книгата й, е дошло оттука. Азбучна истина е, че светът на човека е в очите. Неслучайно мярката за искреност е да те погледне събеседникът ти в очите. А поезията няма друг изход... Затова \"Очите на Катерина\" са за гледане. А от моята гледна точка - тя е и момиче за обичане. \nЗаповядайте във Файтона на 18 юни от 18 ч. на ул. \"Лайош Кошут\" 34, къща музей \"Димитър Благоев\", втори етаж. \n    \n \t\n", "date": "2018.06.15", "title": " Сезоните в очите на Катерина"}
{"url": "http://www.duma.bg/node/169066", "text": "Народното събрание отказа да приеме документ с претенциозното наименование \"Административен мониторингов доклад за интеграцията на ромите за 2017 г.\" От това нито един български гражданин от ромски произход няма да пострада. За 80% от сънародниците ни обаче това е малка крачка към повече истина и коректност в нашето общество. Защото докладът е далеч от живота. Тази и миналата година ромските доклади паднаха до под 100 страници. Подчертавам го, защото по-рано са стигали до 220 - описание на проведени мероприятия, част от които напълно съпоставими с някогашните дейности на стотици български читалища. \nЕдва ли ще пострада и вицепремиерът Валери Симеонов, който в момента е председател на Националния съвет по етнически и интеграционни въпроси. Почти неизвестен на българската публика е фактът, че ромски неправителствени организации повече от година искат и очакват оставката на г-н Симеонов, оценявайки го като възможно най-неподходящия за тази длъжност. \nНа 29 май, в рамките на българското европредседателство, се състоя среща по ромските въпроси. Администраторите говореха, българите слушаха, а ромите се колебаеха. Отново се видя нещо много важно, станало ясно отпреди десетина години - наложеният модел на \"интеграция на ромите\" е изчерпан и това е главното. Изхарчени са стотици милиони, но от тях полза са имали 1-2% от ромите и 1-2% от българите - ония, които пряко участват в \"усвояването на средствата\". Не за това ставаше дума преди четвърт век, когато в новите демократични условия започна да се гради нова институционалност, обърната към тежките етнически и етнополитически въпроси. \nДокладът е \"европейски\", т.е. доклад, който не само оперира със специалната европеидна терминология, но възпроизвежда основните предразсъдъци и клишета на днешните еврократи по ромския въпрос. Например, че за тежкото положение на ромите са виновни... българите. Докладът не дава ясен отговор как така в България се е стигнало до \"двеста хиляди необхванати от образованието деца\". Изсилването, което бе направено с огласяването на тези данни миналото лято, е очевидно. \nЯсно е, че българските институции си вършат работата зле. По-зле от \"формално-бюрократично\". Общините не знаели къде са им децата. Не знаели колко от тях не ходят на училище, та са нужни нарочни акции по издирване на \"необхванатите\". Конституцията задължава всеки български гражданин да придобие основно образование. То е задължително. Задължително, означава скрепено с държавната воля задължение. Не съм против това училищата и неправителствените организации да \"съблазняват\" подлежащите на образование с подходящи благини, но държавата просто бяга от задължението си да осигури с всички законови средства основно образование за всички. Бих искал да видя списък на необхванатите - по общини и населени места. \nОтделиха се милиони за ограмотяване на \"неграмотните роми\". Моля, да видя списъка на онези, за които сме установили, че са неграмотни - по общини. След това ще проучим къде те са се \"водели\", че се обучават. Какви и колко дипломи са получили например. В какви семинари са участвали през последното десетилетие.  Трагикомедията с незнаещите да четат и пишат български роми има шокиращи правосъдни ефекти. Европейски съд бе сезиран с дело за \"незаконно събаряне на ромски жилищи\". На практика съвършено незаконни строежи, неотгововарящи на никакви строителни норми. Адвокатът на ромите обяснява, че наистина е имало съобщение от общината - писмено, връчвано и залепено на постройката - но \"те нали не знаят да четат\". \nВ Европа изобщо не разбират \"ориенталската култура на лъжата\". Години наред по еврофорумите въпросът за ромското образование бе поставен на плоскостта на \"равния достъп\". Да го разтълкуваме: внушението е, че български институции и общество ограничават достъпа на младите роми до качествено образование. Това обвинение в расизъм следва да се отхвърля енергично. \nПреди десет години, на отговорен международен форум бе доказано колко е несъстоятелен за България терминът \"десегрегация\". Да поясня: в САЩ в средата на миналия век има могъщо движение за расово равенство, в т.ч. против \"образователната сегрегация\". В тази насока Америка постигна чудеса. Терминът бе \"инсталиран\" към българската реалност и заговориха за \"циганските училища\", които следва да бъдат \"десегрегирани\". Опитахме се преди години да уточним броя на атакуваните \"сегрегирани\" училища. Излизаха малко над 500 - по най-смелите оценки на поддържащите тази преценка. Каква бе тяхната изненада, когато им показахме, че 480 от тях са селски училища, по едно в село. Т.е. за никаква \"сегрегация\" не става дума. Просто такава е реалната етническа карта на днешна България. \nУ нас никога не е съществувала държавна политика за разделяне на учениците по етнически принцип - в \"едноцветни\" училища и класове. Заради проромската десегрегация бе премахнато образователното райониране, което създаде в София и в още няколко големи градове тежки преживявания за родителите и за децата. Хаосът започна именно с премахването на най-естественото райониране - по географска близост до училището. Всичко, случило се през последните двадесет години, е продукт на увредената представа, че властите съзнателно \"затварят\" ромски деца в \"кварталните училища\" (лош превод от някакви англоезични първоизточници).  \n\"Ромските гета\" са продукт на откровено погазване на строителните правила, а и на правата на собственост и владение. Практиката да строиш къща, където видиш свободен терен, без да платиш за собствеността или без някак да наемеш имота, ни връща столетия назад - към \"епохите на завоеванията\". Дълг на общините е да определят терени за ново строителство, в т.ч. на социално нуждаещи се. Не го правят, защото оперирането с привлекателни строителни терени е привлекателно  занимание за кандидат-милионери... \nМога да продължавам дълго. Тезата ми е, че основни пунктове от интеграционната политика, насочена към ромите, са на глинени крака. Дали отхвърлянето на един бюрократичен документ ще бъде достатъчно основание да започне смислен разговор за промяната на политиката? Не зная. Но ако бяха гласували доклада, мислех до следващите избори - европейски или парламентарни, все да го цитирам. За смях и за ужас.   \n \t\n", "date": "2018.06.15", "title": "НС отхвърли доклада за ромите. Слава Богу!  "}
{"url": "http://www.duma.bg/node/169061", "text": "Тече осемдесет и петата година от зловещата и паметната 1933-та. Годината, в която хитлеристите се добраха до властта в Германия и започнаха кървавата си вакханалия срещу човечеството. Но същевременно това е годината, в която Георги Димитров им нанесе първото поражение и както никой друг прослави България. \nЛайпциг 1933-та, процесът на века. Месеци наред световните телеграфни агенции, радиостанциите, вестниците описват в подробности двубоя между наперените гаулайтери и смелия българин антифашист. Възхитен, светът следи как Димитров от обвиняем става обвинител. С примка на шията, но с безстрашие и желязна логика той доказва, че на 27 февруари 1933 г. Райхстагът е опожарен от хитлеристите с цел да набедят и поставят извън законите силната тогава Германска комунистическа партия. \n\"Процесът с оглушителен трясък излиза от релсите\", \"Моралното мъжество на Димитров разбива на пух и прах цялата куклена обстановка на фашисткото мъчилище, наречено съд\", \"Достойнството изглежда вродено у този българин\" - такива заглавия и оценки пълнят световната преса. \nДвубоят в Лайпциг достига своята кулминация на 4 ноември, когато Хитлер изпраща в съда като \"свидетел\" Гьоринг, своя пръв министър, а в действителност пръв подпалвач. Задачата му е да спаси провалящия се процес. Резултатът - още по-голям провал. Притиснат от Димитров с трудни въпроси, Гьоринг изпуща нервите си и крещи: \"Ще се разправя е вас, само да излезете от съдебната зала! Вън, подлец!\" \nНацистът Бюнгер, председател на съда, изпълнява нареждането на началника си, полицията извежда Димитров. Незаглушени обаче остават и литват по света думите му: \"Вие се боите от моите въпроси, господин министър!\" \nСветовната преса гърми: \"Съдът си направи харакири, понеже му липсваше смелост да отстрани от залата не Димитров, а Гьоринг\", пише в. \"Телеграф\". \"Тая схватка на Димитров с Гьоринг е страница от историята на човечеството. Димитров победи и целият свят се преклони възхитен пред неговата победа\", написа Юлиус Фучик. \"Човекът, който стои там, в Лайпциг, пред позорния съд горд, смел, несломим, ще остане да живее като един от героите на това тъмно време\", писа \"Арбайтер цайтунг\". Предвиждането на австрийския вестник се сбъдна. Доказателства? - Многобройни. Ето само две: \nГодината е 1943-та. Втората световна война е в разгара си. От Лайпцигския процес са изминали 10 години, достатъчен срок, за да бъде забравен. Не! 250 най-видни интелектуалци на САЩ отбелязват годишнината със специална декларация във в. \"Ню Йорк Таймс\". В нея заявяват: \"Ние почитаме името и храбростта на Димитров. Неговият велик глас освети фашисткия мрак.\" Следват подписите на Алберт Айнщайн, Артуро Тосканини, Лилиан Хелман и още, и още - 250 имена на най-видни мъже и жени, цветът на тогавашна Америка. \nГодината е 1982-ра, денят е 18 юни. Навършили са се 100 години от рождението на Георги Димитров. В родното му село, затънтеното Ковачевци, са се стекли хора буквално от цял свят. 148 представителни делегации! Дошли са да засвидетелстват почитта на управляващи и нелегални партии, на революционни движения и народни фронтове, на международни организации, на цели държави към паметта и делото на Димитров. Човекът, чието име стана синоним на смела борба срещу фашизма и на беззаветно служене на великия комунистически идеал. Името на Димитров е живо и днес, доказателствата са много. Обаче \"тъмното време\", за което пише австрийският вестник, не е отминало. Гьоринг има приемници, които искат да изтрият от историята името на победителя от Лайпциг. За срам български, в противоречие със здравия разум, но в съгласие с бесния антикомунизъм и дивите балкански нрави, най-дейни са приемниците на Гьоринг в България. Докопали след 1989 г. властта, надянали си маската на борци за демокрация, те разграждат нашата държава не само материално, но и духовно. Великанът на духа Димитров и в гроба страши иванкостовци и евгенибакърджиевци, взривяването на Мавзолея през 1999 г. беше за тях само начало. \nГодината е 2018-а. В края на май реших да обиколя Димитровските места в София и Ковачевци, докато все още ме слушат 93-годишните ми нозе. \nНай-първо - гроба на Димитров. Слизам на последната, Орландовската трамвайна спирка. Тръгвам във вярната посока, зная, че гробът е на стотина крачки, посещавал съм го неведнъж. Въпреки това се измъчих, докато го открия - затулен сред джунгла от бурени и саморасли храсти. Дори най-тясна пътечка не води до него. Със съзнанието, че вършиш светотатство, принуден си да стъпваш върху други гробове, за да стигнеш до гранитната плоча с гравиран портрет и надпис: Георги Димитров, 1882-1949. Самият гроб не е запуснат, грижлива ръка е засадила пред плочата здравец. Но ако не знаеш точното място или ако някой не те заведе - няма да го откриеш. \nПитам се наум: Не може ли някаква табелка, някакъв знак, поставен на най-близката алея, да сочи къде почива прахът на великия българин? Струва ми се, че дочувам отговор: Не може. Не разрешават иванкостовци и евгенибакърджиевци. Окопали се във властта чрез разни партии и партийки, те искат да заличат всичко, което напомня за Георги Димитров. Тръгни към ул. \"Опълченска\" и ще се убедиш. \nТръгвам. До къщата музей \"Георги Димитров\" на ул. \"Опълченска\" 64 се стига лесно - и с трамвай, и с метро. Но да се влезе в нея не може. Заключена е от много години. \nГледката е угнетяваща. Скромната едноетажна къща, в която Димитров е живял 35 години, се руши. Дворът - буренясал. Прозорците - затлачени от прах и паяжини, невъзможно е да се види какво има вътре. \"Само бумажки!\" - пояснява ми служителка от съседния, отлично поддържан Национален политехнически музей, който се радва на щедро финансиране: 548 000 лв. от Брюксел и 86 000 лв. от Министерството на културата - това прочетох на специална табела пред музея. И се питам наум: не може ли Брюксел и София да отделят нещичко и за къщата музей \"Георги Димитров\"? Не може, отговаря ми онзи глас. Плановете за нея са други. \nНе е трудно да се досетя какви ще да са въпросните \"други планове\". Мраморната паметна плоча върху стената към улицата е счупена от единия край. Счупен е и прозорецът до нея, в двойното стъкло зее дупка. Няма нищо по-лесно следващият хулиган да хвърли вместо камък клечка кибрит, \"бумажките\" ще пламнат като барут. Една ли сграда, паметник на културата, изчезна по този изпитан сценарий, за да освободи от нежеланото си присъствие апетитен терен? А в дадения случай - и за да се премахне ценен свидетел за живота и делото на един великан, когото лилипутите ненавиждат. Всичко подсказва, че смъртната присъда над къщата музей \"Георги Димитров\" в София е произнесена. Нейното предизвестено убийство по един или друг начин ще стане факт. Как бих искал да бъда опроверган! \nС надежда да видя по-различна картина поемам към Ковачевци. Чул съм, че там \"грее по-друго слънце\", защото след 1989 г. общинската власт се държи от социалистите. \nСрещу билетче за 3 лева приличен автобус ме откарва от София до Радомир - 40 километра. За следващите 20 километра до Ковачевци наемам такси, някогашната автобусна линия е закрита. Родното село на Димитров, потънало в зеленина, ме посреща с кристално чист въздух, с тишина и с център, който, поне на пръв поглед, изглежда като изваден от рекламен туристически проспект. Добри са били архитектите, добри са били и строителите преди 60 години, щом като няколкото сгради и преди всичко централната - Домът паметник \"Георги Димитров\", са запазили достолепието си. Но веднага подчертавам: за да не споделят и те нерадостната съдба на къщата-музей на ул. \"Опълченска\", заслугата е на ръководителите и жителите на Ковачевската община. Те не се предават въпреки противодействието на държавните органи в София. А противодействието е тотално. Село Ковачевци е зачертано от списъка \"Сто национални \"туристически обекта\", родната къща на Димитров и домът паметник са лишени от държавна материална подкрепа. За Министерството на културата, за Министерството на туризма Ковачевци не съществува. Властимащите в София искат Георги Димитров да бъде забравен. Оказва се, че не го забравят не само земляците му, които всяка година в навечерието на 18 юни правят тържество в негова чест. Не го забравят хора от цяла България и от много други страни - за това свидетелства книгата за впечатления на посетители на дома паметник. През последните години в Ковачевци са били туристически групи от Сърбия, Гърция, Унгария, Германия. Най-често те идват по линия на антифашистките организации в тези страни. \nБроят на групите, посещаващи Ковачевци, би нараснал бързо, ако Министерството на туризма го включи в обектите за исторически туризъм. Селото е само на 60 км от София, асфалтовият път е добър, природата - красива. В грижливо подредената музейна експозиция в дома паметник централно място е отредено на Лайпцигския процес. В красива кинозала туристическите групи биха могли да видят документални филми и да чуят автентични записи от процеса с гласа на Димитров. \nНа стотина крачки от дома паметник по добре поддържана пътека туристите ще се озоват пред родната къща на Димитров. Ще я разгледат, тя е малка, и на излизане от нея ще сложат, може би, китка пред скулптурата на баба Парашкева, майката героиня, родила и отгледала 8 достойни деца, на първото от които дали името Георги. \nЖивеем в съдбовно време на национално обезличаване и дирижирано размиване на доказани ценности. От историята ни, от учебните програми и учебниците се зачертават имена на личности, които всъщност я правят. Такава личност е Георги Димитров. Той защити вещо и вдъхновено своята Родина и делото на Светите братя Кирил и Методий, дълго преди папата да ги провъзгласи за покровители на Европа. \nГеорги Димитров е наш безценен национален капитал, безразсъдство е да го пропиляваме особено сега, когато престижът ни като държава и нация е на най-ниско равнище. \nДано не се лъжа, но ми се струва, че пропадането ни като нация започва да стряска все повече българи. Може би заговорва вроденият у хората инстинкт за самосъхранение, за национално оцеляване. Искам да е така и... започвам да фантазирам: \nГодината е 2032-ра. България има парламент, в който иванкостовци и бойкоборисовци са загубили мнозинството си. държавата се управлява от здравомислещи хора. \nДенят е 18 юни, навършили са се 150 години от рождението на Георги Димитров. В родното му село Ковачевци са дошли президентът, премиерът, депутати и министри, видни интелектуалци. Пристигнали са и делегации от близки и далечни страни. Националната ни телевизия излъчва тържеството на живо. Речи, цветя. \nЦветя са обсипали и бюст-паметника на Георги Димитров, открит на нова софийска улица, която носи неговото име. \nРазумът е надделял и в Столичния общински съвет. Като куриоз се споменава, че през 2017 г. тогавашният доминиран от ГЕРБ общински съвет взел смешното решение в сърцето на София, на мястото на взривения Мавзолей, да се издигне някаква безсмислена арт инсталация, наречена \"Бронзова къща\".  \nСлава Богу, умните са надделели, след широко обсъждане е взето решение на това място да бъде издигнат паметник на Аспарух. Проведен е конкурс и през 2013 г., в чест на 1350 години от основаването на България, внушителният монумент е открит тържествено. Недалеч от него е поставен паметен знак, че там някога се е издигал Мавзолеят на Георги Димитров, един от великите българи. \nФантазирам, въобразявам си, че иде такова време. Но изключено ли е в България разумът да надвие слепия антикомунизъм и дивите балкански нрави? Малко ли са примерите, когато фантазии и мечти, ако не са безпочвени, са ставали действителност? \n    \n \t\n", "date": "2018.06.15", "title": "Стига робуване на диви балкански нрави!  "}
{"url": "http://www.duma.bg/node/169067", "text": "\n\"Случаят \"Скрипал\" се изчерпа, а влиянието на Русия и Путин продължава да расте\" - Преди около 25 години мечтаехте за световна разузнавателна общност. С тази цел създадохте Българския евроатлантически разузнавателен форум (БЕАРФ). Как гледате на мечтата си от хребета на днешния ден? \n- Вие като журналист и съучредител на БЕАРФ добре си спомняте моя девиз: \"Шпиони от всички страни, обединявайте се!\" Ако трябва да отговоря кратко, веднага казвам: моята мечта днес е едно дълбоко разочарование. \nВ началото на 90-те години доста наивно повярвах, че светът тръгва към истинска демократизация. Това би предположило установяване на трайно, стабилно, законово и принципно сътрудничество между всички специални служби на национално, европейско и световно равнище. Това за мен представляваше една бъдеща разузнавателна общност, казано най-популярно и разбираемо за широк кръг хора. \nТогава имаше колеги, в това число бивши ръководители на съветски и други служби като КГБ и ЦРУ, които бяха доста скептични и се опитваха да охладят моя ентусиазъм. Те се оказаха прави - вместо единение на всички служби срещу световните заплахи за мира и цялото съществуване на планетата, срещу черния интернационал на тероризма днес виждаме друга картина. \nНе са необходими пространни анализи, за да стигнем до извода, че вместо повече сигурност и стабилност в глобален мащаб се сблъскваме отново с т. нар. студена война. Дали това е нов кръг от историческата спирала на тази епоха или нов вид война, е въпрос на интерпретация. Днес всички използват различни термини - хибридна, студена горещо-студена война. Наистина - преминаването от един вид война в друг не е разделено с дебела защитна граница. Тази линия е размита и пламъците винаги могат да бъдат ту буйни, ту затихнали. \n- Бихте ли обрисували днешната картина, която историята нарисува на мястото на мечтаната от вас разузнавателна общност? \n- Ще започна, споменавайки две неща, които вече съм казвал във връзка със случая \"Скрипал\". Древноримският оратор и държавник Цицерон е казал: \"Ако искате да си обясните дадено събитие, най-напред трябва да си отговорите на въпроса \"Кой има интерес?\" \nНовият случай \"Бабченко\" с възкръсналия в Киев журналист затвърждава мнението ми, че подобни операции, които бяха едни от най-секретните, изтънчени и, бих казал, най-брутални и перверзни инструменти в арсенала на тайните служби и на Изтока, и на Запада, днес все по-често са част от арсенала на терористични и крайнорадикални групи и движения. Засега се различават само по това, че личи по-ниският професионализъм, но това не изключва зад тях да стоят и \"професионални\" специални служби. \nКогато в медиите се заговори за т. нар. мокри дела, казионните журналисти на прехода дават за пример случая \"Георги Марков\", като го обкичват с измислена и от никого недоказана \"екзотика\". И никой не се сеща да припомни убийствата на генералния секретар на ООН Даг Хамаршелд, на Патрис Лумумба, на демократично избрания президент на Чили Алиенде, взривяването на кораба на \"Грийнпийс\" и други подобни актове, в които имаха пръст и американски, и френски, и белгийски, и други специални служби. Припомням това, защото този варварски инструментариум е бил и за съжаление все още присъства в арсеналите на много служби. \nПреди няколко десетилетия американският Конгрес прие закон, забраняващ на специалните служби две съществени неща - планиране и осъществяване на убийства и използването на журналистическо прикритие за разузнавателна дейност. Но законът просъществува само \"ден до пладне\". На международната арена се появи \"Ал Кайда\" и забраната беше вдигната. \n- Смятате ли, че спуканият сапунен мехур за Скрипал кореспондира с надутия балон за случая \"Аркадий Бабченко\"? \n- Налице е \"копи-пейст\" на случая \"Скрипал\". Има много общи елементи в детайлите и твърде много съвпадения в мотивите. Петро Порошенко - президентът на Украйна, в момента на обявяване на новината за \"убийството\" зае позата на Тереза Мей - пистолетът още е димял, когато той посочи с пръст Русия. И нима мислите, че украинските служби биха отишли на подобна инсценировка без санкция от най-високо място и че той не е знаел? Бабченко веднага след \"възкръсването\" си, в първото сензационно появяване пред медиите, поднесе извинения на съпругата си, че не я е предупредил. В същия момент говорителката на службите заявява, че жена му е била в течение на операцията от самото й начало. \nПреди месец Аркадий съобщава в профила си в социална мрежа, че се готви покушение срещу него, а операцията е в ход от два месеца и той знае, че това е инсценировка. Да не говорим, че в това си съобщение той използва изрази като \"но аз съм жив и ще танцувам на гроба на Путин\". Оставям без коментар този изблик на \"известния журналист\". Въобще - куп недоработки и недоизпипани детайли. \nКакто и в случая \"Скрипал\" - и до днес няма обяснение защо англичаните отказаха руското предложение за сътрудничество в разследването, защо крият Скрипал и дъщеря му, защо отказват контакт с тях не само на легитимните руски власти, а и на най-близките им роднини и т. н., и т. н. \nКиев даде домакинство на финала на Шампионска лига между \"Реал\" Мадрид и Ливърпул, покани испанския почетен крал Хуан Карлос и българския министър-председател Бойко Борисов като изявени фенове на \"белия балет\", но не може да преглътне факта, че Световното първенство по футбол е в Москва. Ако може да се вгорчи настроението на Путин и Русия, управляващите в Украйна само ще бъдат доволни. Случаят \"Скрипал\" се изчерпа, а влиянието на Русия и Путин продължава да расте на фона на нарастващи противоречия между интересите на САЩ и Европа. \n- Кой има интерес да поръчва подобни неща? \n- Ами много ясно - извършват се престъпления под чужд флаг с възможни поръчители чужди специални служби, украински опозиционни сили (вътрешни, Източна Украйна, Донбас, Крим) и накрая - антируски и антипутиновски сили. \nВ случая \"Бабченко\" става въпрос за използване на журналистическата професия като покривало за конкретна операция на специални служби, независимо кои са те. Става дума за \"престъпление под чужд флаг\" с цел да бъде припознат за виновен някой друг. Много служби могат да използват чуждия флаг с цел засилване на антируски настроения и да се пречи на търсене на по-деликатен тон в разговорите с Русия. По тази причина ръководителите на такива авторитетни организации като ОССЕ и на \"Репортери без граници\" излязоха с критични декларации за инсценировката на украинските служби за сигурност. \n- Без да давам оценка на казаното от вас дотук, ми се струва, че оптимизмът ви е твърде оскъден, да не кажа, че липсва. Така ли ще продължава светът? \n- Съжалявам, ако нарисуваната от мен картина е мрачна. Но така я рисува животът. Все пак съществува сътрудничество и обмен на информация между специалните служби на страните от ЕС и НАТО, между специалните служби и на други страни във връзка с двустранни и многостранни споразумения и договорености. Но малко е трудно да видим някакви категорични позитивни резултати от подобно сътрудничество. Да, има прекъснати канали за трафик на наркотици, на хора, на оръжие, което е в резултат на подобно сътрудничество. Това не може да се отрече. То носи определен оптимизъм. На фона на днешните опасности и рискове това сътрудничество трябва да бъде по-ефективно. \nНека обаче най-напред усилията на света да се насочат срещу черния интернационал на тероризма. Ако световната общност се справи с този проблем, всички ще видим колко от рисковете ще отпаднат на мига. Но тази битка ще бъде продължителна и трудна. Колко десетилетия бяха необходими, за да бъде поставена мафията в някакви рамки. И все още този проблем не е ликвидиран. Какво да говорим за тероризма, който има много повече отровни пипала.   \n \t\n", "date": "2018.06.15", "title": "Тодор Бояджиев за връзката между случаите „Скрипал” и „Бабченко”"}
