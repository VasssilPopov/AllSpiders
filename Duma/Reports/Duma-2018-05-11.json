{"url": "http://www.duma.bg/node/166588", "text": "Около 1000 души - качествена работна ръка, не достигат на фермерите, които се занимават с отглеждането на овце и кози. Заплатите в сектора на овцевъдството не са малки, голяма част от производителите дават поне по 1000 лв. на човек. Въпреки това липсват пастири. Заради това от Националната овцевъдна и козевъдна асоциация (НОКА) водят разговори с Министерството на труда и социалната политика да се даде възможност да се внасят работници от чужбина. Това съобщава съпредседателят на организацията Симеон Караколев. \"Надявам се в много кратки срокове да имаме зелена светлина, за да можем да започнем\", каза Караколев.  \n В България, според агростатистиката, има 1 300 000 овце, а според НОКА те са около милион. \"Разминаването се дължи на това, че те използват данните от ветеринарната система, което на практика означава, че те казват, че в България има 1 300 000 ушни марки. Но във всяка ферма има по една чантичка с ушни марки. Представете си какъв буфер се получава\", коментира Караколев. Той каза, че решението на този проблем е намерено в Испания и други държави в Европа, където ушната марка е сведена до информация за собственика, а информацията за животното се съдържа в т.нар. търбушен болус (микрочип, който се поглъща от животното). \n       \n \t\n", "date": "2018.05.11", "title": " Предлагат да внасяме овчари и козари от чужбина"}
{"url": "http://www.duma.bg/node/166585", "text": "Като продължение на \"пътя на коприната\" от Китай предстои да се изгради двойна жп линия за скоростен влак между Одрин и Истанбул с идеята да продължи през Пловдив до София. Това e съобщил областният управител на Одрин Гюнай Йоздемир пред представители на български медии. За целта с приоритет ще се развива жп гарата на граничния пункт Капъкуле, за да може да поддържа трафика и на скоростните влакове, и на товарните. Товарните линии ще се изведат за движение по отделна линия, допълни областният управител. България поетапно осъществява проект за модернизация на жп линията от София до Свиленград, като част от високоскоростните участъци вече са готови. Финансирането е от еврофондовете и от бюджета. \nВалията е определил Пловдив като важен за Одрин предвид логистичната позиция, която има и за железопътния, и за автомобилния транспорт. По думите му в бъдеще товарите, превозвани сега с автотранспорт, ще се пренасочат към железницата. За това вече има направени постъпки в двустранните разговори между двете държави на ниво министри, е уточнил Йоздемир. \nОдрин вече има подписан протокол за сътрудничество в областта на икономиката, социалните дейности и културата с Разград и целта е този модел да се приложи като еталон и с други градове и региони, добави валията. Плановете включват инвестиции на турския бизнес в Разградско, като първата вече е факт - фабриката за ядки, във връзка с която тази година вече има засети и 6000 дка нахут.   \n \t\n", "date": "2018.05.11", "title": "Турция ще изгражда линия за скоростен влак от Истанбул към България"}
{"url": "http://www.duma.bg/node/166589", "text": "Гражданското движение \"Боец\" е изпратило информацията, с която разполага, за несъбраното в страната ДДС за близо 6 млрд. лв. на еврокомисари. Това съобщиха представителите на движението Героги Георгиев и Захаринка Истаткова. Те са информирали за проблема и председателя на Европейската комисия ЖАН КЛОД Юнкер, за да знае, когато се прегръща с българските държавни мъже, кого точно прегръща и какво му дължат. Според \"Боец\" от ЕК все пак реагират, макар и по чиновнически и европейски, за разлика от нашите институции. Секретариатът на ЕК съобщава, че в последния доклад за механизма за сътрудничество и проверка се приканва България да се предприемат мерки срещу данъчни измами и размера на сивата икономика. \nОт движението заявиха, че искат от НАП имената на фирмите, източили тези пари, но получават отказ, защото това съдържа тайна. Питат НАП и за хазартния бизнес, но получават мълчалив отказ и повече от месец нямат отговор. Внесли са в президентството искане за среща. Разполагат и с информация, че на 30 март президентството внася документ с 21 въпроса до НАП, но и те нямат отговор. \nИстаткова обясни, че до ВКП са дадени 2 сигнала. Единият е за престъпно бездействие на финансови министри. Искали са и проверка на Горанов. Вторият сигнал е за дейността на всички финансови министри за периода, в който е допуснато несъбирането на ДДС - общо 8 министри са отговорни за фискалната стабилност на България.     \n \t\n", "date": "2018.05.11", "title": " Сигнализират еврокомисари за несъбраното ДДС"}
{"url": "http://www.duma.bg/node/166592", "text": "Правителството подготвя промени в закона, според които чуждестранни инвеститори ще могат да купуват земеделска земя у нас при условие, че притежават сертификат по закона за насърчаване на инвестициите, и се ангажират за три години да направят планираните инвестиции. Това обяви в парламента министърът на икономиката Емил Караниколов. Той бе изслушан за състоянието на бизнесклимата  и отговаря на въпроси от депутати.  \nЗаконодателството, действащо в момента, позволява  земеделска земя у нас да могат да купуват само физически лица и фирми, които имат петгодишна уседналост в страната. Идеята е при поръчване на сертификат по закона за насърчаване на инвестициите чуждата компания да може да купува земя, а ако не изпълни заявената инвестиция в 3-годишен срок, собствеността й да може да се отнема, макар и пред съда, поясни Караниколов. \nСпоред него експерти проучват практиката в Чехия и Унгария, които имат, по думите му, перфектни механизми за уреждане на въпроса за собствеността на земеделските си земи. Това не е първият опит за промени в законодателството по темата. Миналото лято министерството на земеделието беше предложило подобен законопроект заради наказателна процедура срещу България. Тогава обаче измененията не получиха подкрепа, включително от \"Обединените патриоти\", които са част от управляващата коалиция. Караниколов е в правителството от тяхната квота. Министърът заяви пред депутатите, че интересът към България като инвестиционна дестинация се повишава, подобрява се бизнесклиматът, растежът се ускорява, безработицата е на исторически най-ниските си нива и се предприемат мерки за намаляване на административната тежест за бизнеса. \nСегашното управление е установило, че влизането на инвеститори в индустриалните зони, преди там да има инфраструктура, ток и вода, не е добър вариант и затова се засилват инвестициите в инфраструктурна свързаност на зоните. Закритите преди време регионални поделения на Агенцията за малки и средни предприятия ще бъдат възстановени, за да не се губи връзката между предприемачите и администрацията. Караниколов съобщи, че са договорени 1.853 млрд. лв., или близо 75% от общия бюджет на ОП \"Иновации и конкурентоспособност\", над 3000 компании ще се възползват от помощ по програмата и няма риск от загуба на финансиране. До края на годината ще бъдат обявени процедури за 400 млн. лв. Изплатените досега средства са 635 млн. лв., или 25%, като само през последната година са платени половината от тях.     \n \t\n", "date": "2018.05.11", "title": "Чуждeнци ще купуват земеделска земя под условие"}
{"url": "http://www.duma.bg/node/166586", "text": "Членството на България в еврозоната не гарантира, че страната ще забогатее по-бързо и че доходите на гражданите ускорено ще се придвижат до средноевропейските. Това смятат част от експертите, участвали в публичен дебат. \nПодуправителят на БНБ Калин Христов призна, че именно темата за конвергенцията, свързана с повишаването на доходите и цените след присъединяването на държавите към еврозоната, е била във фокуса на изследване, което българските власти са разпространили за обсъждане по време на проведеното в края на април в София неформално заседание на Съвета по икономическите и финансовите въпроси на ЕС. От проучването ставало ясно, че \"самото участие в еврозоната не гарантира, че държавата става по-богата\", предаде \"Медиапул\". Като пример за държава, която не е сближила доходите си след влизането във валутния съюз, Христов посочи Италия. Регистрирани са и отделни случаи на т. нар. дивергенция (раздалечаване), при които дадена държава дори се връща назад в развитието си. \nБанкери са изказали мнение, че основният въпрос е дали влизането в еврозоната ще допринесе за по-бързото сближаване на доходите в България със средноевропейските, или този процес ще е по-ефективен и ускорен, ако страната е извън валутния съюз. Отговорът обаче бил неясен. Според икономиста Димитър Чобанов от УНСС в момента равнището на доходите в България е около 50% от средноевропейското, а някои страни поставят неформалното условие то да се качи на 70%, за да одобрят присъединяването на България. \"За да се случи подобен скок след 5 години, икономиката на България трябва да расте със 7% над растежа в ЕС годишно. Тази перспектива не изглежда реалистично\", коментира Чобанов. \nПодуправителят Калин Христов коментира още, че ако доходите и цените са ниски, както е в България, при евентуално членство те би трябвало да растат. Това обаче ще покачи инфлацията. \"Ако трябва да конвергираш, ще има инфлация\", каза Христов. \"Трябва да сме искрени, а не да се притесняваме, че ще уплашим хората. Проблемите трябва да се управляват, а не да се отричат\", призова Христов по повод изказването си, че има инфлация след евентуалното присъединяване към еврозоната. Според Христов проблемът няма да е толкова в реалната инфлация, а във възприятията. \"Най-евтините стоки като вестник и кафе най-много се закръгляват при въвеждането на еврото. Те нямат голяма тежест в индекса на потребителските цени и затова не се отчитат в средната инфлация, но всеки си има своя потребителска кошница. Затова бедните хора вероятно ще имат по-висока инфлация\", каза Христов.   \n \t\n", "date": "2018.05.11", "title": "Трябва да сме искрени, ще има инфлация"}
{"url": "http://www.duma.bg/node/166584", "text": "Девет месеца след влизането си в управителния съвет на държавния \"София тех парк\" Живка Такева-Първанова, дъщерята на несменяемия синдикален лидер в образованието Янка Такева, е махната от управлението. Това се случва две години преди изтичането на мандата й. Живка Такева, която дълги години преди влизането си в \"София тех парк\" беше зам. областен управител на София-град, нямаше никакъв опит в областта на технологиите. При назначаването й през август 2017 г. от Министерството на икономиката обаче обясниха, че тя би допринесла \"за комуникацията на компанията с всички държавни органи, както и за бъдещото териториално разгръщане на парка\". \nМинистерството на икономиката, което е принципал на дружеството, сменя цялото ръководство, назначено през август 2017 г. От управителния съвет излизат още Николай Андреев и Тодор Ангелов, който беше и досегашният изпълнителен директор на компанията. Решението за рокадата е взето на извънредно общо събрание, но смените още не са вписани официално в Търговския регистър. \nНа мястото на тримата напускащи ръководители, за които Караниколов заяви през август 2017 г., че са лично негов избор и са безспорни професионалисти, влизат Васил Караиванов и Натанаил Стефанов. Те двамата бяха в управлението на \"София тех парк\", когато Теодор Седларски беше икономически министър и бяха отстранени от Караниколов с мотива, че са се занимавали \"само с продажба на имоти, а не това е неговата цел\". Освен тях двамата в УС влиза и едно изцяло ново попълнение – Тодор Младенов. Той ще е и новият изпълнителен директор. \nОсвен промените в оперативното управление на общото събрание е решено \"София тех парк\" да премине към двустепенна система на управление и да бъде създаден надзорен съвет. Негов председател ще бъде Теодор Седларски, който бе икономически министър в служебния кабинет на Огнян Герджиков. Другите двама членове на надзора са бизнесмените Петър Статев и Костадин Петков. \n    \n \t\n", "date": "2018.05.11", "title": " Махнаха дъщерята на Янка Такева от \"София тех парк\""}
{"url": "http://www.duma.bg/node/166590", "text": "Базираният в Лондон Аналитичен институт по темите на ядрената енергетика предупреждава в доклад, че ако не построят нови централи, след 2030 г. България и останалите страни от Югоизточна Европа ще трябва да внасят ток. Това ще доведе и до скок на цените на електроенергията както за бита, така и за бизнеса, предаде БНР. \nПреминаването към използването на по-чиста енергия, което е подкрепено от международни документи, ще се отрази на енергийните пазари в Югоизточна Европа. Регионът е особено уязвим, тъй като страните ще трябва да се откажат от въглищните си централи, които произвеждат значителни количества от необходимата им електроенергия. Това, според доклада, заедно с нуждата от значителни инвестиции в ниско въглеродни мощности и растящите цени на емисиите, може да предизвика енергиен дефицит и поскъпване на тока след около десетина години. Този недостиг от своя страна може да забави и затрудни икономическото и социалното развитие и това да се превърне в основен проблем в региона. \nСъщевременно възобновяемите източници, въпреки развитието на технологиите, все още не могат да предоставят сигурна базова енергия. Позовавайки се на това, авторите на доклада препоръчват да се инвестира в изграждането на нови ядрени мощности в Югоизточна Европа.  \nКитайската национална ядрена корпорация (CNNC) е потвърдила инвестиционния си интерес към проекта АЕЦ \"Белене\". Това е станало ясно на среща на вицепремиера Томислав Дончев и енергийния министър Теменужка Петкова с представители на компанията, съобщиха от Министерството на енергетиката. От българска страна е заявено, че евентуалната реализация на проекта, ще премине през провеждане на конкурсна процедура за избор на стратегически инвеститор. \"Няма да бъдат предоставяни държавни гаранции по проекта или сключвани дългосрочни договори за изкупуване на произведената електроенергия\", е заявил Дончев. Китайската страна е информирана, че доставеното от Атомстройекспорт оборудване се съхранява съгласно инструкциите на заводите-производители. Представителите на CNNC са потвърдили намерението си да участват при евентуалното провеждане на процедура за избор на инвеститор във връзка с проекта \"Белене\".     \n \t\n", "date": "2018.05.11", "title": "Експерти: Ако не изградите нови ядрени мощности, ще внасяте ток"}
{"url": "http://www.duma.bg/node/166587", "text": "Доходите в България ще достигнат 90% от средното ниво в Европейския съюз до 2042 г., което означава след 24 години. Това ще стане при условие, че страната продължи да поддържа сегашния си темп на икономически растеж. Това показва доклад на институт \"Отворено общество\" на тема \"Кога Източна Европа ще настигне Западна по доходи\". Автор на анализа е старши икономистът Георги Ангелов. Границата от 90% е избрана, защото на това ниво различията в доходите са достатъчно ниски и незабележими.  \nВ тази класация България е първа в ЕС, но отзад напред. След нас в региона се нареждат само останалите страни от региона. На последно място е Босна и Херцеговина, която със сегашния си темп на ръст на доходите би достигнала средния такъв в ЕС чак през 2071 г. След нея се нареждат Черна гора - 2074 г., Македония - 2091 г., както и Албания и Сърбия, които ще достигнат това ниво далеч след 2100 година. \nОтличник в Централна и Източна Европа е Чехия - страната ще достигне 90% от средноевропейските доходи още през тази година, а следваща ще е Словения - след три години. На северната ни съседка Румъния ще отнеме десет години - с 14 по-малко, отколкото на нас. \nСтаршият икономист в института \"Отворено общество\" Георги Ангелов посочва обаче, че затова е нужно Букурещ да запази настоящите си извънредни темпове на икономически растеж, което е малко вероятно. \nГражданите на Литва ще постигнат тези доходи през 2025 г., а в Словакия с година по-късно. За Латвия и Полша този срок е 2030 г., а на опашката, но все пак пред България са Естония - 2034 г., Унгария - 2035 г., и Хърватия - 2041 г. \nСметките на Ангелов показват, че ако скоростта на растеж се запази, за малко повече от две десетилетия всички нови страни членки ще надминат 90% от средния БВП на човек от населението в ЕС. През това време обаче ще продължат да изпитват нужда от европейско финансиране и подкрепа. \nТенденцията за намаляване на разликата в доходите се забелязва в последните две десетилетия. През 2000 г. съотношението на БВП на човек между най-богатата и най-бедната страна достига пик от 5,4, но оттогава постоянно намалява и е спаднало повече от два пъти, до 2,6 през 2016 г. Съотношението между средния БВП на човек в ЕС и в най-бедната страна показва тенденция на намаление от 2000 г. насам. Докато през 2000 г. най-бедната страна е близо четири пъти по-бедна от средното, през 2016 г. вече е два пъти по-бедна.    \n \t\n", "date": "2018.05.11", "title": "След 24 г. може да стигнем 90% от средните доходи в ЕС "}
{"url": "http://www.duma.bg/node/166544", "text": "Три дипломи за висше образование има любимата българска актриса Стоянка Мутафова. Звездата на родното кино и театралната сцена е специален гост в предаването \"Нощни птици\", което ще се излъчи днес, 11 май, от 22,00 ч. по БНТ1. \"Госпожа Стихийно бедствие\" ще разкрие пред Искра Ангелова интересни и нечувани досега истории от своя драматичен живот. \n\"Стоянка Мутафова бе една от първите, които ме посрещнаха в трупата на Сатиричния театър, след като завърших театралната академия. Благодаря на съдбата, че ме срещна с такъв мощен талант, и благодаря на Стоянка, че прие поканата ми и подари на зрителите едни от най-откровените си признания\", споделя водещата на предаването. \nГолямата актриса е дъщеря на потомствени интелектуалци, говори няколко езика и остава почитател на класическата музика. Пакостите са нейната стихия, като малка се катерела по покривите с момчетата, играела на топка и тичала по софийските улици. Преживява Втората световна война и сключва три брака. \nСтояна-Мария Константинова Мутафова, както е цялото й име, е завършила класическа филология в Софийския университет, Държавна театрална школа към Народния театър \"Иван Вазов\" и театралния отдел на Академията за изкуства в Прага. А една неволна грешка в театрален афиш я \"преименува\" на Стоянка Мутафова, каквато остава в сърцата на няколко поколения. \nСподеля, че често губи бижута и приятели, няколко пъти е ограбвана, но никога не са успявали да посегнат на най-скъпото за нея - любовта. Актрисата съветва, че в житейските бури се оцелява с едно правило: да бъдеш верен на себе си. Днес още я просълзява \"Аве Мария\" на Шуберт и кокетката в нея се пробужда всеки път, когато й подаряват цветя. \nЗрителите ще си спомнят великите сценични партньори на Стоянка Мутафова - Георги Калоянчев, Георги Парцалев, Апостол Карамитев, Невена Коканова. Верни и винаги до нея остават приятелите - Маргарита Лозанова, Полина Лалова, Евгени Боянов и любимата дъщеря Мария Грубешлиева-Муки, които ще бъдат заедно със Стоянка Мутафова и в предаването \"Нощни птици\".     \n \t\n", "date": "2018.05.11", "title": "Стоянка Мутафова има три дипломи  "}
{"url": "http://www.duma.bg/node/166540", "text": "Съвременен прочит на \"Алиса в страната на чудесата\" ще гледат от екрана зрителите на bTV. Мястото, на което се развива сюжетното действие, е град Вердер, в близост до Потсдам и на няколко километра от Берлин. На 27-годишна възраст Алиса Ленц трябва да започне живота си отново. Последният й приятел не само я e измамил с друга, но и е изтеглил заем от името на младата жена, който сега тя трябва да изплати. Главната героиня обаче няма никакво намерение да се остави да бъде сломена. Новият й живот я отвежда към възможността да разкрие своето минало. Майка й потъва вдън земя, когато Алиса е само на четири. Баща й пък загива в катастрофа три години след изчезването на майка й. По пътя към новия си живот Алиса се среща случайно с Кристиан Кастелхоф. Погледът в сините му очи я изкушава да даде шанс на някого отново. \n\"Алиса в страната на любовта\" ще се излъчва от 14 май, всеки делничен ден, в 16,00 ч.   \n \t\n", "date": "2018.05.11", "title": "\"Алиса в страната на чудесата\" със съвременен прочит на екрана"}
{"url": "http://www.duma.bg/node/166541", "text": "Съветват мъжете да се откажат от бялото вино и да заложат на червеното, тъй като то съдържа около 10 пъти повече полифеноли. Този факт се обяснява с резултатите в проучването на екипа от университета на Виена. \n\"Вече е доказано, че полифенолите, които се съдържат главно в червеното вино, може да имат защитен ефект дори за някои заболявания и други видове рак\", разкри проф. Шахрок Шариат от изследователския екип. \nУчените са анализирали 18 експеримента за ефекта от виното върху риска от онкологични болести. Общо са обхванали около 611 000 пациенти. Оказва се, че една чаша червено вино дневно намалява риска от рак на простатата с 12%, докато умерената консумация на бялото го увеличава с 26 на сто, съобщи \"Дейли мейл\". \nВиното обаче не носи само ползи. Друго изследване установи, че само две чаши намаляват качеството на съня с почти 40%.     \n \t\n", "date": "2018.05.11", "title": "Червеното вино било по-полезно за мъжете"}
{"url": "http://www.duma.bg/node/166543", "text": "Владимир Ампов-Графа и екипът му подготвят запомнящо се шоу, което ще се състои на 31 май в пловдивския Античeн театър и ще бъде филмирано. С концерта любимият изпълнител открива националното си турне. Обиколката ще мине през Бургас (Летен театър, 4 юни), Варна (Летен театър, 5 юни) и ще завърши с две изяви в зала 1 на НДК в София (27 и 28 ноември). \nПубликата в Пловдив ще се наслади на премиерното представяне на шоуто Графа за 2018 г. От няколко месеца екип от специалисти разработва новата концепция за сцената, осветлението и мултимедията. \n\"Античният театър в Пловдив е място със специална енергия\", споделя Графа. И добавя: \"Публиката там е невероятна, още си спомням емоцията от предишния концерт. Много искам и съм сигурен, че ще надградим миналогодишното шоу. Решихме да включим 3D Mapping и още няколко тайни акцента в програмата. Няма да издавам всичко, но подготовката е сериозна. За екипа ни е предизвикателство да филмира продукция, която ще се състои на толкова красиво и уникално място.\" \nРепетициите за турнето вече започнаха, а музикантите, с които Влади Ампов ще се появи на сцената, са Борислав Бояджиев, Краси Тодоров, Мирослав Иванов, Венци Трифонов, Александър Обретенов, Васил Крумов и LaTiDa. \nПропуски за концертите все още са налични в мрежата на Ивентим и в билетните центрове в съответния град.     \n \t\n", "date": "2018.05.11", "title": "Филмират концерта на Графа в Пловдив"}
{"url": "http://www.duma.bg/node/166542", "text": "Полицията разследва загадъчното изчезване на скъпия костюм от филма \"Железният човек\" от помощен киносклад в Лос Анджелис, предаде Асошиейтед прес. По думите на блюстителя на реда Кристофър Но по случая бил изготвен специален доклад, в който се споменавала приблизителната стойност на липсващия реквизит - 325 хил. долара. \nВпечатляващият костюм се съхранявал в нарочно помещение в предградието Пакоима между февруари и 25 април. Златисто-тъмночервената броня била обличана от Робърт Дауни-младши, изиграл Тони Старк в култовата продукция от 2008 г., която донесе на създателите си 585 млн. долара. \nОт органите на реда заявиха, че тази необичайна кражба е обявена за приоритет, но за момента следователите нямат никакви улики и следи към намирането на скъпия филмов костюм.   \n \t\n", "date": "2018.05.11", "title": "Изчезна бронята от \"Железният човек\""}
{"url": "http://www.duma.bg/node/166591", "text": "Изложение на био храни, козметика, продукти за дома и играчки от естествени материали се провежда в градинката Кристал в София.     \n \t\n", "date": "2018.05.11", "title": "Био изложение"}
{"url": "http://www.duma.bg/node/166550", "text": "Често се питам: как ли е този? А онзи?... Но се свеня да звъня. Те - също. Така сме. И току хоп - като Петко. Но Петко не си отива. На моето второ Аз често казвам: Дежури, съратнико, дежури... Грижи се за пътя ми. Ти си моят кантонер. Пази ме от падащи камъни. Имам нужда от твоето бдение. В тези малки часове между един и пет животът е със забавен ход, по-точно - забавен пулс - сън в съня. Не се отказвам от своя жизнен лимит - аз съм градинар на живота...  \nТези фрази съм записал в бележника си на 17.07.2017 г. и под тях съм добавил, по-точно съм изказал нещо като съжаление: Не сте ми нужни, бедни думи. Не ви харесва голата ми мисъл. Вървете си по друма, че мисълта ми има мисия.  \nА малко преди това съм се самонахъсвал: Защо да мисля за смъртта? Да му мисли тя. И в смъртта аз мисля да живея... Това - последното - съм го казал доста отдавна в едно стихотворение. Но както Елена Алекова обясни този ми похват в предишната книга: Често някогашният текст е накъсван, по-точно е да се каже, че някогашното прокъсва тук и там новото, подчинявайки се на неговата нова, друга логика, а не на своята - старата, привичната, която си се знае. Повече от любопитство е също да се види как някогашни (а и нови) стихотворения звучат поновому, разгърнати като белетристичен сказ, а не в привичното си стихотворно стоене, и как сказът несетно тръгва като поезия и дори като песен...  \nИ е пояснила по-нататък: В тази непрекъсната игра (сливане-преливане-отделяне) между поезия и проза се състои до голяма степен новаторството на Велин Георгиев - защото няма такава книга в съвременната ни литература, както впрочем няма и в някогашната. При това прозата като жанр в \"Живак от счупен термометър\" съвсем не е представена единствено и собствено от белетристиката, а обхваща и публицистиката, и мемоаристиката, и литературно-критическите рефлексии...  \nТук прекъснах изречението на моята съдружничка във Файтона, защото и скачените съдове трябва да имат кранчета за спиране... Защото съм вгледан в бялата страница като нов заселник - точно тук, където няма никой, на това място за живот. Животът е в теб все още, ти си този, който... хайде - дом на Парнас...  \n                           (Из книгата)     \n \t\n", "date": "2018.05.11", "title": "Аз съм градинар на живота...  "}
{"url": "http://www.duma.bg/node/166545", "text": "Британско-американският политически журналист, писател и критик Кристофър Хичънс (1949-2011) провокира аргументирано мислещия човек да търси отговори на много въпроси, свързани с отколешния спор религия срещу разум. Известният му труд \"Бог не е велик. Как религията отравя всичко\" излиза за първи път на български в превод на Деян Кючуков (изд. \"Сиела\"). На 12 май от 11.30 ч. в София Тех парк журналистът Владислав Апостолов, издателят Христо Блажев и писателят, кинокритик и издател Благой Иванов ще разкажат повече за \"Четиримата конници на Апокалипсиса\" - Кристофър Хичънс, Ричард Докинс, Даниъл Денет и Сам Харис. Събитието е част от програмата на осмото издание на Софийския фестивал на науката, организиран от Британския съвет.     \n \t\n", "date": "2018.05.11", "title": "\"Сиела\" пуска емблематичен труд на Кристофър Хичънс"}
{"url": "http://www.duma.bg/node/166547", "text": "Празникът на библиотечните и информационните работници ще бъде честван в Столичната библиотека с Ден на отворените врати днес, 11 май, от 12 ч. Писатели ще четат свои произведения и ще отправят послания за празника; с участието на мъжката вокална група \"Светоглас\". Ще бъдат открити изложбите \"Прослава на св. св. Кирил и Методий. История на празника\", \"Илюстрациите в детските вестници и списания до 1944 г.\", \"Илюстрации от поколението Милениум\", \"Младите творят\". Библиобусът на Столичната библиотека ще бъде днес в училища в жк \"Люлин\". Ще бъде учреден клуб \"Учители\" към СБ. Библиотеката може да се разгледа от 8.30 до 19.30 ч., ще бъдат връчвани безплатни читателски карти.   \n \t\n", "date": "2018.05.11", "title": "Празник в Столичната библиотека"}
{"url": "http://www.duma.bg/node/166548", "text": "Улица \"Цар Самуил\", между \"Денкоглу\" и \"Солунска\", отново се превръща в зона само за изкуство на 12 май. Този път темата е ударни инструменти по повод 90 години от рождението на проф. Добри Палиев - основател на българската школа по ударни инструменти, също живял близо до тази улица. Галериите \"Париж\", \"Астри\", \"Контраст\", \"Интро\" и други в това пространство ще приемат гости през целия ден. На улицата ще рисуват и ще показват свои картини по темата ученици от Националното училище за изящни изкуства \"Илия Петров\" в София. \nНа изградена сцена на открито след 16 ч. ще звучи музика с акцент ударни инструменти в изпълнение на скулптора и музикант Мартиан Табаков и перкусиониста Бранко Вълчев; два състава на НМУ \"Любомир Пипков\" - \"Тупан\" и \"Палиев'с спаркълс\", с преподавателки Мария и Искра Палиеви; състав от студенти на композитора Асен Аврамов, също ученик на проф. Палиев; както и на барабаниста Александър Даниел заедно с известния тромпетист Росен Захариев-Роко. \nВходът е свободен през целия ден и всички са добре дошли, отбелязват от фондация \"Въпреки\". Проектът \"Европа през младите в изкуството\" се изпълнява с финансовата подкрепа на Столичната община, програма \"Европа 2018\" от фондация \"Въпреки\" в партньорство с район \"Триадица\", НУИИ \"Илия Петров\", НМА \"Проф. Панчо Владигеров\".   \n \t\n", "date": "2018.05.11", "title": "Млади художници и музиканти почитат Добри Палиев"}
{"url": "http://www.duma.bg/node/166549", "text": "Изложбата \"Облак, сянка\" на илюстраторката Капка Кънева включва голeмоформатни фотографии на хартиени обекти, създадени за кориците на класически или съвременни литературни произведения. Графичната селекция обединява илюстрации към стихосбирки, както и поредица експерименти с пластиката на хартиените облаци, които занимават авторката.  \nОблаците присъстват в изложбата и под формата на пластични оригинали. Тях, заедно с други хартиени скулптури, публиката може да види за първи път от днес до 26 май в столичната галерия \"Ракурси\", ул. \"Хан Крум\" 4а, научи ДУМА от Росица Чушева. \nХартията, ножиците и насочената светлина, благодарение на която зрителят разчита пластиките и техните хвърлени сенки като рисунки, са основните изразни средства на художничката, която от няколко години преподава в НХА.  \nПо време на Европейската нощ на музеите, която ще се състои на 19 май, Кънева ще представи на своите най-малки почитатели и техните родители още един поглед към своята работа. Ще могат да бъдат разгледани висококачествени принтове на илюстрациите от книгата на Марк Твен \"Съвет към малките момичета\", на издателство \"Лист\", тиражирани в един-единствен, подписан от авторката екземпляр. Посетителите могат да се срещнат и разговарят с художничката, информира галеристката. \nКапка Кънева е родена през 1978 г. в София. Завършва Националната художествена академия, специалност книга и печатна графика. През 2006 г. специализира в Cite Internationale des Arts в Париж, през 2008 г. защитава доктората си, посветен на нетрадиционните издания за деца. Между 2009 и 2014 г. преподава илюстрация и оформление на книгата в специалност книгоиздаване към Факултета по журналистика и масова комуникация на СУ, а от 2014 г. е главен асистент в катедра \"Книга, илюстрация, печатна графика\" в НХА.   \n \t\n", "date": "2018.05.11", "title": "Хартиени скулптури на Капка Кънева в \"Ракурси\" "}
{"url": "http://www.duma.bg/node/166546", "text": "Книжарници \"Хермес\" обявяват през май Дни на българската книга. За начало на кампанията е избран 11 май - Денят на светите братя Кирил и Методий, а финалът й ще бъде на 24 май - Деня на българската просвета и култура и на славянската писменост. Между тези две знакови дати всички книги от български автори ще се продават с отстъпка. По време на кампанията 50 избрани заглавия ще се продават с 50 на сто отстъпка; всички книги от български автори, издадени от \"Хермес\", ще бъдат с 30 процента отстъпка; останалите заглавия от родни писатели - с 10 на сто. В кампанията се включва и електронната книжарница \"Хермес\", където отстъпките са същите. \n    \n \t\n", "date": "2018.05.11", "title": "Дни на българската книга в книжарници \"Хермес\""}
{"url": "http://www.duma.bg/node/166575", "text": "В интервю за гръцкия вестник \"Екатимерини\" сирийският президент Башар Асад направи тежки изводи за войната в страната му. \"Може би това не е пълна трета световна война, но е световна война, може би по различен начин, не като втората и първата, може би не е ядрена, но определено не е студена война; това е нещо повече от студена война, по-малко от пълномащабна война.\" \nТой отрече сирийската армия да е използвала химически оръжия в Дума срещу цивилни. Асад каза, че \"западният разказ (за Дума) стартира след победата на сирийската армия, не преди това\". По думите му невъзможно е при използването на оръжие за масово унищожение в гъсто населено място като Дума да има само 45 жертви, а химическото оръжие е \"подбрало\" за свои жертви само жени и деца, но е пропуснало терористи. \n    \n \t\n", "date": "2018.05.11", "title": "Асад: Войната в Сирия е световна"}
{"url": "http://www.duma.bg/node/166576", "text": "Британският външен министър Борис Джонсън предупреди САЩ в сряда да не се опитват да подкопаят ядрената сделка в Иран, след като се изтеглят от нея, и каза, че Вашингтон трябва да \"обясни в подробности\" плановете си.  \n\"Настоявам САЩ да не предприемат каквито и да било действия, които биха попречили на други страни да продължат работата си\", каза Джонсън пред парламента. Той добави, че Великобритания ще остане ангажирана със сделката, тъй като тя остава \"жизненоважна\" за националната й сигурност. \nПреди два дни Борис Джонсън заяви, че в тази деликатна ситуация оттеглянето на САЩ от споразумението е грешка.     \n \t\n", "date": "2018.05.11", "title": "Джонсън: Вашингтон да не пречи на другите "}
{"url": "http://www.duma.bg/node/166579", "text": "Израел атакува през нощта срещу четвъртък десетки ирански военни обекти в Сирия в отговор на ракетния обстрел срещу армейски позиции на Голанските възвишения, съобщи пресслужбата на израелската армия в комюнике. \nВ рамките на мащабна атака бяха нападнати позиции на иранското разузнаване, щаб-квартирата на \"Ал Кудс\", военен и логистичен комплекс, ирански военен лагер, северно от Дамаск, складове на въоръжените сили на \"Ал Кудс\" на международното летище на Дамаск, военни постове и пунктове за наблюдение в буферната зона. Освен това бяха нанесени удари по иранска пускова установка, от която са били изстрелвани ракети към Израел, се казва в комюникето. \n Електронните издания, свързани с \"Хизбула\", твърдят, че ракетното нападение е било осъществено от сирийски военни и от части на Ислямската революционна гвардия на Иран, дислоцирани в Сирия. Ливанският телевизионен канал \"Аlmayadeen\" предава, че цел на иранската атака са били подразделения на електронното разузнаване на израелската армия, щаба на бригадата \"Хермон\", разположена по южните склонове на Голанските възвишения, два центъра за радиоелектронна борба и части за водене на планинска борба. \nЕлектронното издание на \"Haaretz\" смята, че въздушното нападение е било най-масираното от десетилетия насам и изцяло е било предизвикано от иранската ракетна атака, като Тел Авив за първи път отправя открито обвинение срещу Иран за удари по израелска територия. Вестникът уточнява, че Русия е била предупредена за въздушния удар, а САЩ са изразили подкрепа за действията на израелските ВВС. \"Haaretz\" съобщава за най-малко 8 убити ирански военнослужещи в района на Дамаск, а Сирийската обсерватория за човешките права заявява, че убитите са 15, сред които 8 иранци и 2 цивилни граждани, а останалите са военнослужещи от части на правителствената армия. \nИзраел е изстрелял по Сирия повече от 70 авиационни и тактически ракети, а сирийската противовъздушна отбрана е свалила повече от половината от тях. Това съобщиха в четвъртък пред журналистите от Министерството на отбраната на Русия, предава ТАСС. \nМинистърът на отбраната на Израел Авигдор Либерман не потвърди за възможна война с Иран, но предупреди, че неговата страна няма да позволи на Техеран да присъства на северната й граница. В интервю за местна телевизия Либерман изрази съмнения, че Израел се намира във война с Иран, но заяви, че в Йерусалим ще направят всичко възможно за деескалация, като обаче са готови за всякакъв сценарий. По неговите думи иранците ще се опитат да построят фронт против Израел на сирийските Голански възвишения, така както \"Хизбула\" в Ливан. \nРусия е разтревожена от нарастващото военно напрежение между Израел и Иран заради Сирия и ги призовава да смекчат ескалацията след ракетните удари от тази нощ. Това подчерта заместник-министърът на външните работи на Русия Михаил Богданов, цитиран от руските медии. \"Това е много тревожно, предизвиква безпокойство. Трябва да се работи за деескалация на напрежението\", изтъкна Богданов. В същия дух се изказа и френският президент Еманюел Макрон. \"Президентът е осведомяван редовно. Той призовава за деескалиране на ситуацията\", се казва в съобщение на Елисейския дворец. \n\"Атаките са сериозна провокация и ние строго ги осъждаме. Както винаги подчертаваме, че Израел има правото да се защитава\", заяви говорителка на външното министерство на Германия и добави, че \"е критично важно да няма по-нататъшна ескалация на напрежението в региона\".     \n \t\n", "date": "2018.05.11", "title": "Иран и Израел размениха удари в Сирия  "}
{"url": "http://www.duma.bg/node/166609", "text": "С имената на реални пациенти, включени в програмата за новото скъпоструващо лечение на хепатит C, в Пловдив са присвоени над 1 млн. лв. В схемата участват няколко души - основен инициатор в документната измама е фармацевт с фамилия Александров, собственик на няколко аптеки. Той е създал за една година 3 фантомни аптеки, които са съществували само на хартия, с единственото изключение, че е бил назначен по закон и помощник фармацевт. \nИван Деспотов, директор на дирекцията в РЗОК, който отговаря и за аптеките, и негов подчинен са приемали на практика дублирани рецепти на имената на реални хора. Изпращали са искания до НЗОК и са поучавали парите всеки месец. Пациентите са си получавали лекарствата в други реални аптеки. Тяхното лечение не е прекъснато, но присвоените средства са достатъчни за лечението на още двама души, а за програмата се кандидатства сложно и дълго. В схемата има още едно лице, което се води социално слабо, разследвано е по други теми от икономическа полиция, но въпреки това е в основата на създаването на трите фантомни аптеки. \nЛъвският пай на присвоените средства се е падал на високопоставения служител от РЗОК. Възможност да осъществят престъпната си схема, служителите в РЗОК са видели в несъвършения софтуер на НЗОК. Става дума за две програми, които се разминават във времето, така че контролът на изписаните лекарства се осъществява до три месеца след тяхното получаване. В този период фантомните аптеки са откривани и закривани. \n    \n \t\n", "date": "2018.05.11", "title": " Престъпната схема в Пловдив \"хакнала\" новото лечение на хепатит С"}
{"url": "http://www.duma.bg/node/166608", "text": "Има риск спешното отделение на врачанската болница да спре работа. За това предупреди вчера началникът на спешното звено, който изпрати рапорт до ръководството на здравното заведение, че графикът на дежурствата не може да се изпълнява заради напускане или ползване на отпуски. \nРаботещите в болницата от няколко месеца не са получавали възнагражденията си в пълен размер заради задълбочаващата се финансова криза, която премина и в кадрова. Последно цяла заплата е давана през януари, но въпреки кризата болницата не е спирала работа. Сега старите дългове със запори за над 14 млн. лв. изсмукват спечеленото. \"След като в началото на месеца болницата не успя да си получи парите от касата - получихме едва 8000 лв. от заработени 720 000, в болницата и въобще в персонала има едно напрежение и неяснота какво изобщо ще се случи в бъдеще с това лечебно заведение\", коментира Цветков.   \nТова е болницата, която обслужва областта, не само град Враца\", заяви изпълняващият длъжността директор Орлин Цветков.  \nЗаплахата област Враца да остане без 24-часова спешна медицинска помощ предизвика очаквана остра реакция сред врачани.  \n\"Държавата трябва да поеме своята роля да финансира адекватно здравното заведение, за да може то да тръгне и да върви напред – това е единственото решение на проблема\", категоричен е д-р Тихомир Донов, началник на спешното отделение на врачанската болница.     \n \t\n", "date": "2018.05.11", "title": "Спешното във врачанската болница е пред затваряне"}
{"url": "http://www.duma.bg/node/166610", "text": "Йеромонах Спиридон е освободен от длъжността игумен на Чипровския манастир от 8 май, съобщиха от Видинската света митрополия. Наложено му е запрещение от свещенослужение в срок от 15 дни, като срокът на тази мярка предстои да бъде обсъден на заседание на Видинския епархийски духовен съвет. \nНа 6 май в Монтана при контролна проверка от органите на \"Пътна полиция\" йеромонах Спиридон беше хванат в нарушение. Той бе спрян за проверка в Монтана и се оказа, че е шофирал в нетрезво състояние \n21-годишният йеромонах е управлявал служебен автомобил \"Мерцедес\", а дрегерът отчел 2,59 промила алкохол в кръвта. Божият служител отказал да даде кръвна проба. Според закона той може да получи наказание от 1 до 3 години лишаване от свобода и глоба от 200 до 1000 лева.   \n \t\n", "date": "2018.05.11", "title": "Църквата освободи пияния игумен на Чипровския манастир"}
{"url": "http://www.duma.bg/node/166607", "text": "Президентската институция набира дарения за организацията на абитуриентския бал на младежите, израснали в институции, съобщиха от администрацията на президента. Даренията са преди традиционния абитуриентски бал за младежи в неравностойно положение, чийто домакин е президентът Румен Радев. Балът ще бъде на 30 май и е под мотото \"Подкрепи една мечта\". В рамките на инициативата младежите, израснали без родителски грижи, получават информация и напътствия за своята професионална реализация или обучение. \nПрез настоящата учебна 2017-2018 г. са включени 124 младежи. За 54 от тях специалистите от бюрата по труда търсят подходяща форма на заетост. Други 26 са избрали да продължават своето образование във висше училище. 44 от тези 124 младежи ще бъдат настанени в друг вид социална услуга заради висока степен на увреждане и трайно намалена работоспособност. Тази година младежите ще бъдат включени в обучителни курсове по фризьорство, шивачество и автомонтьорство. \nПо време на срещите си с психолозите младежите споделят, че мечтаят за работа, дом и семейство. \nОрганизациите, фирмите и гражданите, които имат желание да подпомогнат благотворителната инициатива \"Подкрепи една мечта\", могат да го направят със средства по банковата сметка на администрацията на президента:   \n \t\n", "date": "2018.05.11", "title": "Президентството събира дарения за бала на младежи без родители"}
{"url": "http://www.duma.bg/node/166611", "text": "ГЕРБ обявиха, че мерило за свободата на словото е броят на убитите журналисти. Това стана вчера по време на дискусията в НС по годишния доклад на СЕМ. Изживяващият се някога като журналист Тома Биков обяви класацията на \"Репортери без граници\", в която България е класирана на 111 място по свобода на словото за манипулативна и съмнителна и че не й вярва. \"Малта е на 37-о място, Словакия е на 26-о, а там убиха журналисти, разследвали правителствата. А тук един депутат държал 7 вестника. И затова сме в дъното на класацията\", възкликна гербаджията в отговор на въпрос на БСП защо СЕМ не е взел отношение по класацията на \"Репортери без граници\", която отрежда на страната ни 111 място по свобода на словото. Изказването на Биков беше в тон със спуснатата наскоро от премиера Борисов \"опорна точка\", че проблемите на медиите са на самите медии. \nОт вашето изказване излиза, че едва ли не, за да има свобода на словото, трябва да има убити журналисти, репликира социалистът Иван Ченчев. Съпартиецът му Александър Симов се съгласи с Биков за изводите му за класацията на \"Репортери без граница\". Той обаче разкритикува СЕМ, че в отчета нямало и дума за класацията.  \n\"СЕМ не може да реагира адекватно на различни ситуации, които са свързани с неговата компетентност. В последния месец разбираме, че национални медии, включително БНР, имат актове от СЕМ за неспазване на Закона за радиото и телевизията. Членовете на регулатора обаче гласуват радиото да не бъде глобявано за неспазване на плурализма на гледните точки. Странно е, че се мери с двоен аршин\", коментира депутатът от \"БСП за България\" Нона Йотова. Тя припомни, че няма отговори какво се случва с проблемите с радио България и редакциите на БНР в чужбина, които ръководството на радиото е искало да закрие, въпреки че те са обсъждани преди година.  \nЙотова изнесе тревожния факт, че през 2016 г. СЕМ е получил автомобил от директора на БНР, който е поискан от Мария Стоянова дни след като регулаторът гласува Александър Велев да бъде избран за ръководител на общественото радио. Това е все едно ЧЕЗ да предоставят автомобил на КЕВР, възмути се народният представител. Йотова обяви още, че директорът на специализираната администрация в СЕМ е съпруга на директора на програма \"Хоризонт\". \"Там тя отговаря пряко за спазването на закона в националната програма. Затова се питам, обективни ли са мониторингите, които се правят към националното радио\", обърна се Йотова към мнозинството. \"Луксозният автомобил, предоставен от БНР на СЕМ, е още на разположение. Как регулаторът ще иска автомобил от регулирания? Това е скандално\", възнегодува Иван Ченчев. Той обясни, че на заседанието на комисията по култура и медии е попитал, какво е становището на СЕМ по отношение на свободата на словото, отговорът е бил циничен, със смях и със забележката, че това не е грижа на регулатора.  \nУправляващите носят отговорност за свободата на словото, предупреди зам.-председателят на ПГ \"БСП за България\" Антон Кутев. \"Това не е ли въпрос на всяко едно управление, включително и на сегашното? От години насам ние констатираме, че сме зле и ще ставаме все по-зле\", коментира Кутев. \"Имаме две обществени медии, но те са 3% от пазара. \"Какво правим с останалите 97%? Те гарантират ли върховенството на закона, културното, образователното и детското съдържание - нищо такова не правят. Нямат и задължението да го правят, защото те работят за печалба\", подчерта Кутев. \"Целият рекламен пазар у нас е по-малък, отколкото е бюджетът на двете най-големи телевизии. Ако това е така, за каква свобода на медиите говорим?, попита социалистът.   \n \t\n", "date": "2018.05.11", "title": "За ГЕРБ мерило за свободата на словото е броят на убитите журналисти "}
{"url": "http://www.duma.bg/node/166612", "text": "ГЕРБ ще подкрепи предложените от Валери Симеонов промени в Закона за хазарта, които забраняват телевизионните реклами на игрите на щастието, но не и поправките в Закона за здравето за връщане на тютюнопушенето в заведенията на обособени места. Това стана ясно след срещата между Валери Симеонов и Цветан Цветанов вчера в парламента. Според зам.-председателя на ГЕРБ е съвсем нормално Симеонов да иска среща по законодателни промени с партиите в НС.  \nОстаналите законови промени, свързани с регулацията на апартхотелите и преместваемите обекти, ще бъдат обсъдени от работна група с участието на депутати от ОП и шефовете на бюджетната и екокомисията Менда Стоянова и Ивелина Василева. \nСимеонов пък заяви, че е доволен от срещата с Цветантов и разбира отказа на ГЕРБ да не подкрепи тютюнопушенето. Той обаче бе категоричен, че няма да оттегли законопроекта си. Лидерът на НФСБ коментира критиката на коалиционния си партньор Красимир Каракачанов към Цветанов преди дни, че \"каруцата на коалицията скърца в парламента\". Според Симеонов нямало проблеми нито в управляващата коалиция \"Обединени патриоти\" - ГЕРБ, нито пък в патриотичната НФСБ - ВМРО - \"Атака\". По думите му \"каруцата скърца, защото върви\".   \n \t\n", "date": "2018.05.11", "title": "ГЕРБ подкрепя забраната на хазартните реклами, но е против пушенето в заведенията"}
{"url": "http://www.duma.bg/node/166613", "text": "Зам.-кметът на Ловеч Цветан Георгиев бе нападнат в сряда сутринта около 7 часа пред дома си в жк. \"Здравец\". Нанесен му е бил побой с метален прът или брадва. Откаран е в спешното отделение на болницата в града. Оттам съобщиха, че Георгиев е с много кървящи рани по главата, счупвания и други травми по тялото.  \n\"Извършеното нападение над нашия зам.-кмет е грубо посегателство с опит за убийство с оглед на нанесените поражения. Той е изключително отговорен общински служител и ние като екип с другите заместници заедно работим за ред и законност. Но очевидно, когато си последователен в своите действия, ставаш неудобен за някои хора\", коментира кметът Корнелия Маринова. Тя имала съмнения, че нападението вероятно е заради сигнали на зам.-кмета до прокуратурата за незаконен дърводобив. \nИзточник на ДУМА коментира, че има две версии за побоя над Георгиев. Първата е, че самият той е част от дървената мафия и аверите му си отмъщават заради изтекла от него информация. Най-вероятната причина обаче е разправа заради лични проблеми, тъй като зам.-кметът бил със \"сложно\" семейно положение и не е изключено да е нападнат от хора, с които има или е имал роднински връзки. Съграждани на Георгиев коментират, че втората версия е най-близка до истината и че кметицата се опитва да изкара нападението като политическа разправа с представител на ГЕРБ.      \n \t\n", "date": "2018.05.11", "title": "Зам.-кметът на Ловеч Цветан Георгиев е бил пребит"}
{"url": "http://www.duma.bg/node/166614", "text": "\"Нужна е нова политика за младите хора, която да е обвързана с образование, професионални възможности, доходи, за да останат тук. ГЕРБ доказаха, че нямат алтернатива за нас и не разбират проблемите ни.\" Това заяви международният секретар на Младежкото обединение в БСП Николай Бериевски, номиниран за негов председател, който се срещна с лидерите на младежки обединения от област Стара Загора. 12 делегати от региона ще участват в ІV национална отчетно-изборна конференция на 12 юни, на която ще изберат свой лидер и ръководни органи.  \nБериевски представи визията си за Младежкото обединение в следващите 2 години. Според него трябва да се въведат атрактивни модели в организационната работа, да се подобри комуникацията на всички нива, да се акцентира върху модерните форми за правене на политика и да се създадат привлекателни платформи за симпатизанти на левицата. Той обеща изнесени заседания на ръководните органи на МО и провеждането на национални събития. \nНа срещата присъства областният председател на БСП в Стара Загора Румяна Динева, която приветства младите социалисти, пожела им успех на предстоящия национален форум и подчерта ролята им в реализирането на политики и инициативи. Проблемите на хората са много, за тяхното решаване е нужно взаимодействие помежду ни, ефективни акции с гражданските структури в подкрепа на образованието, социалния сектор, кандидат-студентите и т. н., предложиха социалистите в дискусия.   \n \t\n", "date": "2018.05.11", "title": "Николай Бериевски:  Нужна е нова политика за младите хора"}
{"url": "http://www.duma.bg/node/166615", "text": "\"Ситуацията в държавата е странна. Всяка партия от управляващото мнозинство тръгва със самостоятелни законодателни програми и търси плаващи мнозинства, вместо те да са предложения на МС.\" Това коментира лидерът на БСП Корнелия Нинова пред журналисти след срещата си вчера с вицепремиера и лидер на НФСБ Валери Симеонов в НС. Тя припомни, че според принципите на парламентарната република трябва да има наличие на управляващо мнозинство, правителство, което си има програма и внася законопроекти за изпълнението й. Нинова подчерта, че в управляващата коалиция не могат да се разберат помежду си, затова ВМРО и НФСБ тръгват със собствени проекти, които очевидно не срещат подкрепа в управляващото мнозинство и търсят такава извън себе си. Не е нормално това, не скри учудването си Нинова. \nЛидерът на БСП бе категорична, че срещите с лидерите на две от партиите във властта не променят позицията на социалистите за оставка на кабинета, защото той се е провалил. Нинова припомни позицията на партията, че е готова да разговаря с всички по темите за национална сигурност, демография, образование и здравеопазване. \nНинова сподели, че ситуацията, която Валери Симеонов представил пред нея, навява на извода, че ГЕРБ вече няма твърдо мнозинство и за всеки законопроект ще се търси конкретна подкрепа. По време на разговора той представил четири законопроекта, два от които изненадващо преди срещата. Това е почти миниуправленска програма по много важни въпроси за държавата, поясни Нинова. Тя обяви, че предлаганите промени в Закона за хазарта са добри и ще получат подкрепата на БСП. \"Поставих на г-н Симеонов принципно въпрос, че не е логично за детски храни, за хляб, за книги да се плащат едни данъци, а хазартът да бъде облекчен. Ако на нашата държава и на нас като политици приоритет ни е хазартът да бъде с по-ниски данъци, отколкото да си отглеждаме децата и да сложим като приоритет лекарствата и възрастните хора, това е странен избор\", изтъкна Нинова. \nЗа тютюнопушенето депутатите от БСП ще гласуват по лична преценка. По време на обсъждането му в ПГ мненията били 50 на 50. Половината смятали, че искането тютюнопушенето да отпадне частично е добро, а другата половина не искала промяна в сегашното положение. Нинова обяви, че Симеонов е поискал становището на левицата и по промени в законите за устройство на територията и за местните данъци и такси. Виждаме ги за първи път, ще ги обсъдим и на следващата среща ще обявим решението си, допълни Нинова. \n\"Тъй като г-н Симеонов не желае да се среща с ДПС, потърси от наша страна подкрепа да разговаряме с тях по неговите законопроекти. Поехме този ангажимент. Ще поканя колегите от ДПС на разговори, ще им представя проектодокументите. Ще бъда този посредник, но те сами ще решат какво ще правят по текстовете\", обясни Нинова. Тя уточни, че това не означава, че става парламентьор на Валери Симеонов. \"Където има национален интерес, трябва да се търси разумно политическо, парламентарно и всякакво решение. Част от предложенията биха изисквали такова съгласие. Мисля, че трябва да направим необходимото да го постигнем въпреки различията си и категоричното ни заявление, че сме опозиция, която иска оставката на това правителство\", категорична е Нинова. \n\"Да направя среща с ДПС, означава да ги легитимирам като политическа сила. За нас те са мафиотска структура\", заяви Валери Симеонов. Той уточни, че ще се срещне с ПГ на \"Воля\" в следващата сряда. Лидерът на НФСБ призна, че право на опозицията е да иска оставки.   \n \t\n", "date": "2018.05.11", "title": "Валери Симеонов търси плаваща подкрепа за законите си  "}
{"url": "http://www.duma.bg/node/166616", "text": "4 години и половина затвор за бившия кмет на Галиче Ценко Чоков за отвличане, побой и палеж на кола, постанови Специализираният наказателен съд. Той обаче бе оправдан за лихварство и ръководство на организирана престъпна група. \nЧоков изслуша присъдата на болничното легло, с което беше докаран със специална линейка от Централния софийски затвор. Пак заради него финалните пледоарии по делото се проведоха в специално пригодена зала в Централния софийски затвор, а той ги изслуша на легло. \nФиналът на делото идва две години след показното задържане на Чоков, сина му и останалите от групата. Оттогава той е в ареста. С изключение на десетина дни, през които беше на свобода срещу 10 000 лв. парична гаранция. Тогава заради оплаквания, че е започнал да сплашва свидетели, отново беше върнат в ареста, а съдебният състав беше подложен на проверка от ВСС.      \n \t\n", "date": "2018.05.11", "title": "4 години и половина затвор за бившия кмет на Галиче"}
{"url": "http://www.duma.bg/node/166617", "text": "Държавният глава Румен Радев ще посети Брацигово по повод 142-та годишнина от Априлската епопея. Днес той ще участва в тържествената заря-проверка на площад \"Централен\". \nСъщия ден вицепрезидентът Илияна Йотова ще открие XV Общобългарски младежки фолклорен събор \"С България в сърцето\". Той ще се проведе на централния площад в Каварна. В събора, който се провежда за петнадесети път, участват деца и младежи от цяла България и от историческите ни диаспори. Мотото на събора е \"Фолклорът - най-атрактивната картичка на България\".   \n \t\n", "date": "2018.05.11", "title": "Президентът отива в Брацигово за годишнината от Априлското въстание"}
{"url": "http://www.duma.bg/node/166560", "text": "ДЕН НА БИБЛИОТЕКАРЯ. Празнува се официално у нас от 2006 г. след решение на МС. Датата първоначално е отредена от БПЦ за честване на славянските първоучители - светите братя Кирил и Методий. От 1851 г. се отбелязва и като празник на българската просвета. За първи път е честван в Пловдив по инициатива на Найден Геров в Епархийското класно училище. С промяната на календара честването се премества на 24 май - Ден на българската просвета и култура и на славянската писменост. На 11 май Националната библиотека \"Св. св. Кирил и Методий\" има патронен празник. ПРАЗНИК НА ЛОВЕЧ. Местният учител по пеене Панайот Пипков е автор на мелодията на химна \"Върви, народе възродени\". Дълги години тук са се провеждали т.нар. Люлякови тържества през май. Това е послужило като повод от 1992 г. градската общественост на Ловеч да избере за празник на града 11 май. ПРАЗНИК НА ШУМЕН. Денят на светите братя Кирил и Методий се отбелязва в Шумен за първи път през 1813 г., а 11 май е утвърден за Ден на Шумен през 2000 г. Тогава е приет химнът на града \"Оттука започва България\" по текст на Антонин Горчев, музика на Хачо Мисакян и в изпълнение на Асен Масларски. 1720 - РАЖДА СЕ БАРОН МЮНХАУЗЕН (УМИРА 1797 Г.). Карл Фридрих Йеронимус, Фрайхер фон Мюнхаузен, е легендарен разказвач на измислени истории. Името му става нарицателно и се употребява за хора, които разказват невероятни истории и небивалици. През 1785 г. е издадена книгата \"Приключенията на барон Мюнхаузен\". 1840 - РАЖДА СЕ СТЕФАН КАРАДЖА, ЧЕТНИЧЕСКИ ВОЙВОДА (УМИРА 1868 Г.). Рожденото му име е Стефан Тодоров Димов. Участва в Първата и Втората българска легия в Белград. Заедно с Хаджи Димитър преминава Дунава начело на чета от 129 души. Тежко е ранен в бой с поробителите. Полумъртъв е изправен пред извънреден съд и осъден на смърт чрез обесване. Умира от раните си в Русенския затвор. Погребан е от баба Тонка Обретенова. 1897 - УБИТ Е АЛЕКО КОНСТАНТИНОВ, ПИСАТЕЛ И ОБЩЕСТВЕНИК (Р. 1863 Г.). Известен с псевдонима Щастливеца. Най-популярните му произведения са сборникът от разкази \"Бай Ганьо\", пътеписът \"До Чикаго и назад\" и колоритните фейлетони \"Страст\", \"Честита Нова година\" и др. По негова инициатива на 26 и 27 август 1895 г. на Черни връх е основан Българският туристически съюз. 1981 - УМИРА БОБ МАРЛИ, ЯМАЙСКИ ПЕВЕЦ И МУЗИКАНТ (Р. 1945 Г.). Най-известният изпълнител на реге, който популяризира този жанр извън Ямайка. Прави първите си стъпки в музиката в началото на 60-те години на миналия век. През 1974 г. групата му добива световна популярност. Славата му се разпростира още повече, когато една от песните на Боб е изпълнена от английския китарист Ерик Клептън.   \n \t\n", "date": "2018.05.11", "title": "Датата"}
{"url": "http://www.duma.bg/node/166561", "text": "Ако човек е чужд турист или български гражданин, който безцелно се разхожда из центъра на София и има време да се оглежда, няма как да не реши, че в страната се ползва латиницата като писменост. Само един рекламен надпис в подлеза при СУ \"Св. Климент Охридски\", на който пише книжарница, макар отстрани на самия магазин, в дъното, може да обърка представите. Всичко останало - реклами, афиши, надписи на супери, банки и т. н., са на латиница. По-точно - на английски. Така е из цялата ни столица.  \nРекламите по билбордовете (безбожно много за столица!) в по-голямата си част следват тази мода, която може да се приеме и като съзнателно налагани нови изисквания. Знае ли човек в тези хибридни времена! Да не би като Казахстан да сме решили да въведем за ползване латиницата, пък в геополитическата суматоха да не сме разбрали? Безспорно е обаче, че няма заведение, което да не счита за престижно да постави името си на английски. Че и да предпочита да предлага меню с чужди манджи и \"специалитети\" със сложни и непознати доскоро по земята ни названия. Да не говорим за онези киноа, авокадо или рукола, без които не може да мине нито една новоизмислена салата, предястие или \"основно\" в ресторанти с вид на американски закусвални. Видно е, че не затрудняваме чужденците, за които не е сигурно дали точно това търсят, когато са в непозната държава. За разлика от Будапеща или Братислава например, които поддържат собствените си традиции и национална кухня, като я предлагат не само с предимство, а преобладаващо в китните си малки заведения из туристическите \"старо место\". Заведения, които също са изградени в съответствие със собствения национален стил и са запазени от поне столетие. Там тълпите чужди туристи са за завиждане. Ние затрихме кръчми като \"Гамбринус\" или \"Ариана\", култови места като ресторанта на СБЖ, \"Бамбука\" или сладкарница \"България\", за да се приобщим към онзи стил, който няма нищо общо с приемственост, традиции, доказващи вековност на народ и държава. Стигна се до положение един бивш министър на културата да оправдава срутването на една стара сграда в центъра на София с \"тази Кирова къща не е паметник на културата, а само е кандидатствала за този статут\", следователно не е ценна. Важното е, че не познава онзи човек, който ни лиши от къща, която придава друг облик на столицата ни и говори за славно минало, което се цени. Но не се съхранява. В тази връзка свой принос има и националното ни радио, което поддържа от 1970 г. един конкурс за нови български песни, който тази година е под заглавие \"Пролет 2018\", но няма песен, изпята на български. Поне не прозвуча такава, след като започнаха рекламите за самия конкурс. На фона на първата наградена песен през 1970 г. (\"Яворе...\"), която и днес звучи завладяващо, новите англосаксонски песнопения изглеждат всякак, дори приятни, но не и български. Защо тогава се дивим защо в суперите, чужда собственост, нямало български стоки или ако има незначителни количества, те са на най-ниските стелажи? Няма нашето знаменце на табелките с цените, както може да се види в Букурещ например, или да има отделни места за местно производство стоки. Да не говорим, че в \"нашите супери\" често липсват табелките с цените, отдавна изчезнаха кошниците, които се носят на ръка (за да се купува повече може би) и промоциите са трудно обясними.  \nВоди се дебат за качеството на храните в тези огромни по площ магазини, но за цените думите не стигат. В Италия спагети, макарони, моцарела или други сирена са толкова по-евтини, че трудно цените у нас могат да се обяснят с транспортни разходи. Същото е за италиански шампоани, лосиони, гел за тяло и т. н., които тук са на двойни цени. Сигурно няма механизъм за контрол или вярата в евроатлантическите ценности не допуска вмешателство в дадени политики. Които се търпят от години и няма сила, която до момента да промени нещата.  \nНие сме си търпелив народ, но не е сигурно как ще се реагира, когато ножът опре до кокала. В случая кокалът е българското. Въпросът е дали и този път ще оставим нещата \"да се оттекат\" в стил \"всяко чудо за три дни\". Защото много ни станаха \"чудесата\" и търпението се изчерпва. Справка - всеки ден протести, всеки ден разкрития за закононарушения, всеки ден \"малката правда\" залива сутрин телеекраните. Отпушва се духът от бутилката, за да стихне напрежението, или е време за генерална промяна? Ето това трябва да решат онези, които се възмущават от неправди, далавери, корупция или лицемерието на управляващите. Въпрос на време, спор няма.      \n    \n \t\n", "date": "2018.05.11", "title": " \"Гамбринус\" и \"Ариана\", оттук минаха и си заминаха...    "}
{"url": "http://www.duma.bg/node/166618", "text": "Недостигът на военни се топи, а кандидат-военните често отпадат на психотестовете на армията. Това стана ясно от отговора на военния министър Красимир Каракачанов в ресорната комисия. Повод стана изказване на президента Румен Радев, че в рамките на година армията е намаляла с 1000 души. \nМинистърът посочи, че заедно с пенсионираните и отказалите се от военна служба напусналите армията през 2017 г. са 887. За тази година те вече са около 250. 30 милион лева има МО за нови кадри - поне 1500 бройки. Обявени са конкурси за над 600 места и 500 нови военни предстои да бъдат назначени. \nВъпреки изнесените данни от МО отчитат стабилизация в офицерските длъжности. Има и намаление на некомплекта за сержанти. Военното ведомство очаква до 2020 г. да се обърне тенденцията при офицерските длъжности. \nСпоред Каракачанов на страната са нужни над 3000 войници. Към края на годината той очаква тези цифри драстично да се променят. Масово кандидат-военните отпадали на психотестовете. Затова и министърът обмисля промени в подбора. \n    \n \t\n", "date": "2018.05.11", "title": " Кандидат-военни отпадат на психотестовете на армията"}
{"url": "http://www.duma.bg/node/166621", "text": "Временната комисия за ЧЕЗ в парламента, създадена по искане на БСП, не успя да разкрие реалния купувач на най-голямото ЕРП в България.   на Булбанк и държавната ББР да предоставят кореспонденцията си по финансовите преговори с купувача \"Инерком\" на Гинка Върбакова. Банките се позоваха на \"професионална тайна\", което според шефа на комисията Желю Бойчев е недопустимо. \"Без отговор на въпроса кой и как финансира сделката за ЧЕЗ не можем да бъдем сигурни кой е купувачът\", заяви той след последното заседание на комисията вчера. Бойчев призна, че не са изпълнени големите обществени очаквания да се отговори на въпроса кой по същество купува активите на ЧЕЗ.      \n \t\n", "date": "2018.05.11", "title": "Парламентът безсилен пред банките за ЧЕЗ   "}
{"url": "http://www.duma.bg/node/166619", "text": "Инспекцията по труда в Ловеч е издала предписание на ръководството на МБАЛ \"Проф. д-р Параскев Стоянов\" в града да изплати възнагражденията на работещите там за февруари и март, които, заедно с обезщетенията за пенсионираните възлизат на около 500 хил. лв., съобщи директорът на инспекцията Митко Митев. По думите му инспекцията се е самосезирала по случая. \n\"Влязохме на проверка, за да установим какви точно са задълженията към работниците. До този момент предписанията са били изпълняване в срокове и не се е налагало санкциониране на болницата\", обясни Митев. \nЗаради забавените заплати и неясното бъдеще на лечебното заведение вчера медиците излязоха на поредния си протест и отново блокираха за около 30 минути движението по една от основните улици в града. \nЗа днес, когато е празникът на Ловеч, те готвят протестно шествие.   \n \t\n", "date": "2018.05.11", "title": "Инспекцията по труда в Ловеч погна болницата заради неизплатените заплати"}
{"url": "http://www.duma.bg/node/166562", "text": "Много често западни политици, анализатори, коментатори, а и средствата за масова информация употребяват понятията репутация и морал, когато става въпрос за Русия. В последните седмици тяхната \"експлоатация\" се засили. Причина за това е одиозният случай със семейство Скрипал и употребата на химическо оръжие в сирийския град Гута. Часове след извършеното деяние в Солсбъри за извършител беше посочена Русия. За атаката с химическо оръжие веднага бе обвинен Асад, а Русия - че не оказва контрол и въздействие върху сирийското правителство. Обвиненията са отправени, без да има разследване, без да има доказателства кой е извършителят. \nЗащо се посочва с пръст Русия? Отговорът е готов - защото Русия има лоша репутация. Какви са фактите за тази лоша слава? Доказаха ли британските служби кой отрови Литвиненко, самоубил ли се е Березовски? Гордият Албион и независимата съдебна система закриха делата и години наред ни вопъл, ни стон. Оглушително мълчание. \nСлучаят Скрипал, ако не беше трагичен за семейство Скрипал, е направо фарсов за британските служби. Да не говорим за словоизлиянията на Тереза Мей и Борис Джонсън. Така се оплетоха като патета в кълчища, че не се знае как ще излязат от там. Колко пъти се смениха версиите къде и как са отровени. Защо нито един път не ги показаха по телевизията. Къде изчезна руската гражданка Юлия Скрипал? А спомняте ли си как всеки ден ни показваха Литвиненко от болничната стая? Всъщност, какво се случва с бащата и дъщерята Скрипал? Някой може ли да отговори? Защо се унищожават всички следи от местата, свързани с престъплението? ОЗХО отиде две седмици след това и не отговори на въпроса къде е произведено веществото. Оказа се, че може да бъде произведено и в други страни. Да не говорим, че швейцарска лаборатория посочи и друга съставка в използваното вещество. Въпроси, въпроси, на които никой не отговаря \nа и няма никога да отговори. Важното е да бъде посочена Русия. \nБез доказателства, с фалшиви театрални кадри от град Дума три държави (членове на Съвета за сигурност) нанесоха удари върху независима, суверенна държава, член на ООН. Присвоиха си правото да решават вместо оторизираните международни организации. И кой тогава нарушава международното право? Тези, които на висок глас обвиняват Русия, че дестабилизира международния правов ред. И когато се намериха факти и доказателства, че това са фалшиви кадри, тези високоморални държави нямаха смелостта и доблестта да чуят истината, да погледнат в очите сирийското дете. \nИзглежда, че лъжата, фалшивите доказателства са в основата на политиката на държавите, присвоили си правото да бъдат \"морални стожери\", носители на евроатлантическите ценности, каквото и да означава това. Предполагам си спомняте епруветката с фалшивия прашец, с която бе оправдано нахлуването в Ирак? И само там ли? А бомбардировките над Югославия, унищожаването на Либия, фалшивата революция в Египет, продължаващата война в Афганистан? И какво донесе тази лицемерна борба за демокрация на тези държави? Разрушения, страдания, липса на държавност, разпад, атентати, убийства. Като пледират за спазване на международното право, колко пъти го нарушиха само в последните години? Да добавим тук и войната, която се води в Йемен от близкия съюзник на САЩ Саудитска Арабия. Кой е разрешил тези военни действия в суверенна държава? А някой да осъжда саудитите, да им налага санкции, да приема осъждащи резолюции в ООН? Лицемерието на Англия е безмерно. Сключи договор за 10 млн. паунда за продажба на оръжие на Саудитска Арабия, за да воюва срещу Йемен.  Плачат за Алепо, а някой да пророни сълзи за Мосул и Рака, където труповете още са по улиците и всичко е разрушено? \nДвойният стандарт, лицемерието са в действие. Те са основно оръжие на западните държави и САЩ. В последните дни стана ясно, че фалшиви доказателства са използвани, за да не бъдат допуснати руските спортисти до Олимпийските игри в Южна Корея. Основният свидетел Родченко е признал, че няма доказателста за нарушения и използване на допинг. Докладът на Маккларън е политически, а не юридически. И какво от това? Някой ще носи ли отговорност за нанесените щети, за моралните загуби, за демонизирането на Русия? \nХибридна война, информационна война, пропагандна война... Както и да я наречем, има две основни причини. Едната са вътрешните проблеми, които имат САЩ, Великобритания и ЕС. Тръмп е подложен на непрекъснати атаки от представителите на либерализма и глобализма. Тереза Мей е атакувана от опозицията, а и от среди на собствената си партия. Европейският съюз също не се намира в добро здравословно състояние.  Втората причина е желанието Русия да бъде сдържана, да бъде изолирана, да й се вменят всички грехове на този свят. И затова ставаме свидетели на невъздържано поведение, на обиди, на нарушаване на международното право, на международния ред, на безпочвени обвинения. САЩ нарушават Виенската конвенция, налагат санкции в нарушение на принципите на СТО, водят протекционистка политика, влизат в търговска война с Китай и ЕС. \nПроблемът на англосаксонците е съществуването на независима и суверенна Русия.  В желанието си \nМосква да бъде демонизирана те са готови да използват всякакви средства. В последно време атаката е съсредоточена към това руската държава да бъде изолирана в международните организации. Да се обвинява в нарушаване на международното право. На срещата в Канада на държавите от Г-7 в резолюцията беше казано, че Русия трябва да прекрати своето \"безотговорно и дестабилизиращо поведение\". Анализатор на агенция \"Блумбърг\" твърди, че е необходимо Русия да бъде изключена от международните организации. Военният министър на Англия обвини Русия, че е по-лоша от Иран и метежниците в Афганистан. Непрекъснато говорят за реформиране на ООН, за да се намали влиянието на Русия. \nИстината е, че САЩ и още 35 държави искат да установят свой международен правов ред, а не да спазват приетия от всички държави членки на ООН. Нас непрекъснато ни зомбират, че светът осъждал Русия за нейните действия. Всъщност от около 200 държави 35 водят истинска война с Руската федерация. Русия е хвалена само тогава, когато е слаба и разпадаща се. Опитват се да ни втълпят, че Русия е бандит, който нарушава международния ред. Така ли е? Какви са фактите. Не минаха и 15 години и Хелзинкското споразумение за ненарушение на границите в Европа вече беше нарушено. Германия се обедини. Чехословакия се раздели на Чехия и Словакия. Югославия беше разпокъсана. Косово обяви независимост в нарушение на правилата и с подкрепата на западните държави. Русия е обвинявана в намеса във вътрешните работи на други страни. А САЩ са извършили 81 операции при избори в други държави. Сенаторът Ранд Пол заявява, че Съединените щати трябва да прекратят политиката си на смяна на режимите в други страни. Да споменем и нашумелите напоследък химически оръжия. Единствената държава от 190 страни, която не е изпълнила споразумението за унищожаване на химическото оръжие, е САЩ. \nВ съвременния свят международното право и международният ред не се спазват. САЩ и техните васали се опитват да наложат своето разбиране за международно право и ред. Тръмп се опитва да наложи своето разбиране за света. Той не се интересува от спазване на сключените международни договори. Излезе от Парижкото споразумение за климата, обяви и напускането на споразумението за Иран. Нарушават се принципите на СТО. Заобикаля се Съветът за сигурност на ООН. Нахлува се и се атакуват държави без санкции на СС на ООН. \nГоляма част от \nмеждународните организации са в услуга на САЩ и съюзниците им. Освен това те имат ограничен потенциал и не оказват влияние за спазване на международното право. Ето един пример как се използват международните организации. ПАСЕ непрекъснато приема резолюции, с които осъжда Русия за проблемите в Украйна и си затваря очите за нарушенията, за нацистките прояви в Украйна, за неизпълнение на Минските договорености. И така е в много организации, защото САЩ оказват натиск върху тях. Заплахите са основно оръжие на американците. Тръмп заплаши със санкции всички, които не гласуват Световното първенство по футбол да се състои в САЩ, Мексико и Канада. И на това му казват спазване на международните правила. Към всичко трябва да добавим, че информацията вече почти не съществува. Фалшивите новини превземат медиите. Лъжата се повтаря, докато се приеме за истина. Медиите се подготвят за политически атаки и не се приема алтернативно мнение. \nТрудно е в съвременната политика да се говори за репутация и морал. Правото на силния доминира. Двойният стандарт и лицемерието шестват в международните отношения. Докога ще бъде така? И колко ще продължи? Да се надяваме, че разумът ще надделее и в обозримо бъдеще ще се установи международен ред, отговарящ на съвременните условия.     \n \t\n", "date": "2018.05.11", "title": "Защо сочат с пръст Русия?  "}
{"url": "http://www.duma.bg/node/166565", "text": "\"Новите контролни функции на министерството са нахално, агресивно и некомпетентно решение на Николина Ангелкова\" \"Браншът е против връщане на тютюнопушеното\" - Господин Драганов, какви са очакванията за туризма през настоящата година, а както вече стана известно, има и поскъпване? \n- Очаква се силен туристически сезон. Годината тръгна добре. Председателството на България стимулира пристигането на повече туристи. Рекламата, която се прави всекидневно в близо 200 медии по целия свят, в която се споменават България и София, очевидно играе положителна роля. Както и стартирането на програма с нискотарифни полети от септември 2016 г., която през м.г. докара около 1 млн. чуждестранни посетители, с цел културен туризъм в градска историческа среда, които останаха с много добри впечатления. И рекламата от уста на уста очевидно е задействала. Продължава интересът към България в това направление, което доведе и до нови нискотарифни полети към летищата във Варна и Бургас към края на март т.г. Това ще генерира по-голям брой туристи и очакваме общо техният брой да надхвърли 12 млн. и 200 хил. чуждестранни посещения през тази година, което е ръст 7-7,5%. \nКато цяло имам увеличение на цените, което се движи в рамките на около 11,2%. То обаче е на база на увеличения интерес. Заради председателството има много голямо търсене на хотелите в София. Тяхната цена се покачи, места за определени дати няма, което означава, че пазарът вече започнал да диктува по-високата цена за хотелите в София. И понеже има увеличение на цената на туристическата услуга, ще има и на приходите. \n- Споделяте прогнозите за спад на руските туристи? \n- Да, тези прогнози са верни. Ние имаме 15% по-малко заявени полети в началото на месец май в сравнение с м.г. Това се дължи, общо взето, на срива на руската рубла, която оскъпи пътуванията. В същото време влияе и връщането на Турция като активен конкурент на България. Анталия е пълна с руски туристи, Турция сваля и визите за тях. Като цяло големият интерес към Турция и по-евтините цени там за качествени услуги ще повлияят на българския пазар. Причината за очаквания спад на руските туристи е комплексна. Но в същото време този спад ще бъде в рамките на около 50-60 хил. туристи в общия брой. Не е това, което ни се случи през 2015 г., когато имахме със 160 хил. по-малко руски туристи. Тази година те отново ще бъдат в рамките над 500 хил. посещения. \n- Има усещане, че на българина не се гледа като на турист в собствената му държава. \n- Това е невярно твърдение и, общо взето, е шлагер, който се изпълнява често, но числата показват друго. 6 млн. и 200 хил. са общо всички пътувания на българи, които са излезли по различни причини от България, а 18,5 млн. са пътуванията на българи в страната с туристическа цел, независимо за какво става въпрос - туризъм или екскурзия, еднодневно посещение. \n- Темата за кадрите в туризма отново е на дневен ред. Може ли наистина този проблем да се реши с внос на нископлатени работници или е необходимо повишаване на заплатите? \n- Миналата година ние сме издали документи за 3400 чуждестранни работници в туризма, а през лятото общо във всички дейности са заети около 360 хил. Няма как да решим проблема с кадрите чрез внос на младежи от Украйна и Молдова. Още повече, че в известна степен м.г. сме се компрометирали и на двата пазара тъй като някои фирми не са платили заплатите по договор за септември. Това с вноса на работници е абсолютно грешна политика. Политиката трябва да бъде увеличаване на доходите. Това беше предложено и от Националния борд по туризъм и от Българския съюз по балнеология и спа туризъм още в края на 2016 г. Тогава бе обявена като цяло средна заплата 1400 евро с хоризонт 2026 г. Кадри има в цяла Европа, но средната им заплата е 1400 евро. Което означава, че за тези, които ще работят на най-ниските длъжности - камериери, рецепционисти, обслужващ персонал в кухнята и др., тя трябва да е не по-малко от 650 евро. А за работещите на междинни и висши длъжности заплатите трябва да бъдат в рамките между 2 и 7 хил. евро. Така че става въпрос за сериозно заплащане, което отговаря и на клиентите, които обслужват. Защото тези туристи, които идват от европейските страни и извъневропейските страни, навсякъде по света плащат цената, каквато плащат и в България, но заплатите и в Кипир, и в Малта, където сме абсолютно еднакви като цени, са по-високи. В Германия например средната заплата е 1400 евро. Трябва да изчистим това разминаване между парите, които получаваме от туристите, и заплатите, които получава персоналът. В момента в туризма у нас кадрите получават 50% от заплатите в другите страни. \n- Трябва да се върви към увеличение от порядъка на 50% ли? \n- Да, увеличение с 50%, но то е абсолютно реално, тъй като ние виждаме, че средната заплата се качва непрекъснато през последните години. В 10-годишен период е съвсем нормално да стигнем тези заплати. \n- Какъв е делът на сивия сектор в туризма? \n- Това личи от проверките, които извършва НАП. Видяхме, че през 2016 г. в някои места увеличението на отчетените приходи беше с 200%, на други със 70%, на трети с 40%. Миналата година при проверките, които бяха направени, само на Слънчев бряг увеличението на приходите е с 36%. Но това не е всичко, това не е ликвидация на сивия сектор, това е леко навлизане в сивия сектор, който не плаща данъци и не използва системата така, както се използва от останалите. Очевидно, че става въпрос за голяма диспропорция между тези, които съвестно плащат данъци и осигуровки, и онези, които се крият, независимо кой ги покровителства. При всички случаи това нанася щета на българския туризъм, тъй като дава възможност за дъмпингови цени и оттам - невъзможност да се платят заплатите, за които говорим.  \n- Туристически инспекторат, туристическа полиция, мерки срещу шума, връщане на тютюнопушенето. Ще има ли полза от всичко това? \n- Не е еднозначно отношението на бранша към тези промени. Много добре се приемат предложенията, свързани с ограничаване на шума. Вицепремиерът Валери Симеонов успя да спре шума в няколко места, които действително генерираха значителна част от проблемите в Слънчев бряг, а и на други места по Черноморието. За това има безпрецедентна подкрепа от страна на бранша. По отношение тютюнопушенето няма такава подкрепа. Туризмът е последният, който ще се съгласи рекреацията да се използва във вреда на туристите и оттам Валери Симеонов не среща подкрепа в бранша. И всякакви обяснения изглеждат далеч от това, което вече е постигнато. България стои много добре на картата със законодателството в здравната част, която е приела, и всякаква промяна ще бъде приета изключително негативно. Както от туристите, така и от чуждестранните туроператори.  \nПо отношение на туристическата полиция или т.нар. контрол на Министерството на туризма, фактически от 1 юни ще бъдем в нова ситуация, в която Министерството на туризма, министърът на туризма и министър-председателят, ще бъдат отговорни за всякакъв проблем с качеството на туристическия продукт. Независимо дали става въпрос за ресторанти или хотели, за които министерството като законодателен орган създава законодателната рамка, като сертифициращ орган вписва в регистрите или извършва категоризацията и като контролен орган ги контролира. Така че след 1 юни всякакво оплакване, независимо дали става въпрос за туристи, които пътуват с туроператор, който е нарушил реда по някакъв начин, или гости на хотел и на ресторант, които се оплакват от качество на храна, трябва да се обръщат към министъра и министър-председателя. Те са взели съвсем неправилно функцията да извършват всичко. Поради тази причина има сериозен конфликт на интереси и браншът е абсолютно против Министерството на туризма да концентрира и трите дейности. Още м.г. беше предложено да бъде създадено обединение на браншовите, продуктовите и професионалните туристически организации, които да водят националните туристически регистри както на хотелиерите и ресторантьорите, така и на туроператорите и туристическите агенции, на екскурзоводите, планинските водачи и скиучителите, на спацентровете и медикълспацентрове, но това се забави. Работна среща беше проведена само веднъж от министър Ангелкова, което е абсолютно недостатъчно и очевидно, че тук се върви по една линия, която няма да доведе до подобряване на българския туристически продукт, изключвайки браншовите, продуктовите и професионалните организации от процеса на контрол. \n- От това, което казвате, разбирам, че този нов контрол няма просто да сработи. \n- Изключено е да сработи, тъй като става въпрос за над 94 хил. заведения на територията на страната, категоризирани от министъра и от кметовете на общините, и за 3600 туристически агенции. Дали МТ има персонал, равен на Министерството на отбраната. То няма да бъде в състояние да свърши тази работа, ако не бъдат включени продуктовите, професионалните и браншовите туристически организации. \n- Това едно неадекватно решение ли беше или желание за съсредоточаване на власт? \n- Това е едно нахално, агресивно и некомпетентно решение на министъра на туризма Николина Ангелкова, което нанася огромна имиджова щета на българския туризъм.     \n \t\n", "date": "2018.05.11", "title": " Вносът на работници няма да реши проблема с кадрите в туризма  "}
{"url": "http://www.duma.bg/node/166563", "text": "МОН, висшите училища и БАН са подготвили проект на 11 национални научни програми, по което институтите и вузовете ще работят съвместно, а целта е решаването на конкретни обществени проблеми, важни за държавата. Такива национални програми има в много европейски страни, у нас се правят за първи път. Те бяха огласени вчера в сайта на министерството за обществено обсъждане до 6 юни. \nВ повечето анализи за състоянието на изследванията у нас в последните години се отбелязва, че има известна фрагментираност в изследователската дейност, а тъй като учените от БАН и вузовете ще работят съвместно за изпълнението на всяка от програмите, този проблем също може да бъде преодолян. Всяка програма има водеща институция и участващи научни звена, които са свързани с темата. По-добре е да финансираме една лаборатория, където науката ще е на високо равнище, отколкото 5 недостатъчно добри лаборатории, подчерта министър Красимир Вълчев. Следващата европейска програма за периода след 2020 г. ще се нарича \"Хоризонт Европа\" и ще има същата методика за финансиране на програми. Общото финансиране за 11-те национални програми е 18 млн. лв., траншовете за тази година ще са от записаните в държавния бюджет 65 млн. лв. за допълнително финансиране на науката тази година. Парите ще бъдат преведени на МОН, което ще ги преведе на бенефициентите, уточни Вълчев. МС вече одобри и 2,5 млн. лв. за увеличаване на стипендиите на докторантите. Така финансирането на науката ще върви по три канала - институционално, чрез конкурси, по програми. МОН ще поиска да се дадат и 10 млн. лв. допълнително за развитие на 14 обекта от т. нар. Пътна карта на научните инфраструктури в България.  \nНационалните програми са направени с отчитане на предложенията на ресорните министерства за приоритетни теми, актуални в момента. Ще бъдат добавяни и нови програми според наболели потребности. Оценката на научните организации и вузовете у нас показва, че има 4 категории - блестящи, добри, слабо видими в науката, невидими изобщо. Последните две категории няма да водят програми, но може да бъдат привличани за участие.  \nСпоред министър Вълчев младите учени чрез националната програма за тях може да си докарват по 200-500 лв. месечно допълнително. А грантът за постдокторанти ще е 1500-3000 лв. месечно. По думите на председателя на БАН акад. Юлиан Ревалски, който е доволен от създаването на национални програми за наука, с помощта на програмата за младите ще може да се разпространи и във висшите училища десетгодишна практика на академията за стимулиране на младите учени. Не може само с европейски пари да задържаме учените в България и да накараме младите да работят в родината си, заяви той.  \nНАЦИОНАЛНИ ПРОГРАМИ - Нисковъглеродна енергия за транспорта и бита Водеща организация - БАН, участват общо 7 организации.  Финансиране: 7,3 млн. лв. за 3 години.  - Опазване на околната среда и намаляване на риска от неблагоприятни явления и природни бедствия Водеща организация - БАН и СУ, участват общо 5 организации. Финансиране: 6 млн. лв. за 5 години.  - Здравословни храни за силна биоикономика и качество на живот Водеща организация - Тракийски университет-Ст.Загора, участват общо 5 организации. Финансиране: 6 млн. лв. за 4 години.   - Културноисторическо наследство, национална памет и прогрес на обществото  Водеща организация - Софийски университет, участват общо 5 организации. Финансиране: 4 млн. лв. за 3 години.  - Информационни и комуникационни технологии за единен цифров пазар в науката, образованието и сигурността Водеща организация - СУ, ТУ-София и БАН, участват общо 5 организации. Финансиране: 3,45 млн. лв. за 3 години.  \n  \n- Eлектронно здравеопазване в България Водеща организация - МУ-София, СУ, БАН, МУ-Пловдив, участват общо 7 организации. Финансиране: 2 млн. лв. за 3 години.  - Репродуктивните биотехнологии в животновъдството в България  Водеща организация - Изпълнителен съвет на общо 5 организации. Финансиране: 1,5 млн. лв. за 2 години.  - Разработване на методология за въвеждане на NAT технология за диагностика на дарената кръв в трансфузионната система на Република България Водеща организация - Национален център по трансфузионна хематология, участват общо 5 организации. Финансиране: 5 млн. лв. за 2 години.  - Петър Берон. Наука и иновации с Европа Водеща организация - научни организации и изследователски университети. Финансиране: 68,4 млн. лв. за 7 години.  \n  \n- Върхови изследвания и хора за развитие на европейска наука  Като прилага класификацията на Европейската рамка за изследователски кариери, програмата се осъществява чрез кандидатстване по две отделни процедури, които да отговарят на двата профила \"Установен изследовател\" и \"Водещ изследовател\". \nФинансиране: около 16,5 млн. лв. за 7 години.  - Mлади учени и постдокторанти \n Министерският съвет е одобрил допълнително 8 млн. лв. за фонд \"Научни изследвания\" на МОН, съобщи Вълчев. Така бюджетът на фонда за 2018 г. става общо 23 млн. лв. (в бюджета бяха гласувани само 15 млн. лв.), което ще позволи де бъдат обявени и нови конкурси, а не само да се изплащат траншовете за проектите от минали години. \n Освен това правителството отпусна допълнително и 5,6 млн. лв., които не достигаха на МОН, за да направи абонамент за световните научни информационни бази данни, който се прави чрез издателството Elsevier и се ползва от учените в институтите и вузовете у нас.      \n \t\n", "date": "2018.05.11", "title": "За пръв път: 11 национални научни програми  "}
{"url": "http://www.duma.bg/node/166564", "text": "Бегла справка в тълковния речник показва, че думата \"заклинание\" означава \"магически формули, изрази с тайнствено значение\". Това понятие може да бъде описано и като инструмент на съзнанието, който освобождава ума от илюзията и материалната обвързаност. А щом стане въпрос за икономика, едно е сигурно - през последната година, откакто на власт е правителството \"Борисов 3\" тя отново се управляваше със заклинания.  Стопихме външния дълг Това е една от новите хвалби на премиера, която е на път да се превърне в заклинание. Трети сме в класацията за най-нисък външен дълг в Европа след Естония и Люксембург, обявява под път и над път той. \nНаистина външният дълг бе един от проблемите на страната в края на 80-те години, когато той нарасна значително, а валутните резерви се стопиха. Логично през 1990 г. България обяви мораториум върху плащанията на дълга. През 1993 г. той беше предоговорен с Парижкия и Лондонския клуб, но въпреки това към 1996 г. валутните резерви отново намаляха и това доведе до хиперинфлация през 1997 г. Трупането на нови външни дългове от държавата започна през 2014 г., когато правителството взе 3 млрд. лв. от външните пазари. Парите трябваха за погасяване на друга емисия в началото на 2015 г. След това, най-вече заради КТБ и дефицитите, България няколко пъти тегли заеми от чужбина. \nКакто е известно, парламентът подписа своеобразен празен чек на второто правителство на ГЕРБ за 16 млрд. лв. Управляващите получиха възможност да теглят от тези пари, когато поискат, и да ги харчат за каквото си поискат. Така през 2016 г. външният дълг на публичния сектор набъбна до 7,5 млрд. евро, или с 3,5 млрд. евро повече спрямо две години по-рано. Според статистиката в същото време  поделения на чужди компании у нас са изплатили близо 6 млрд. евро на своите  собственици зад граница. Това връщане най-често е под формата на заеми, които преди това чуждите компании са предоставили на своите дъщерни дружества в България. Тези пари са използвани за разширяване на дейността и за текущи разходи. Какво се оказва в крайна сметка. Наистина външният дълг намалява, но това е за сметка на частния външен дълг, докато държавата продължава да задлъжнява.  \nИнвеститорите се завръщат Въпросът е обаче какво ги отблъсна, че сега отново ги чакаме с нетърпение. Финансово-икономическата криза обикновено се явява като обяснение на проблема. Постепенно макроикономическата обстановка в страната се нормализира, чуждите инвеститори отново поеха към развиващите се пазари, но съзнателно заобикалят България. \nВ периода 1996-2014 г. преките чуждестранни инвестиции у нас възлизат на 43,7 млрд. евро. Интересът към България като инвестиционна дестинация достига своя пик в периода 2006-2008 г., като тогава бяха направени над 50% от всички преки чуждестранни инвестиции за целия период  1996-2014 г. От 2010-2014 г. чуждите инвестиции възлизат на малко над 1 млрд. евро годишно. \nПреките чуждестранни инвестиции в България през миналата година са 901,9 млн. евро, което е с 36,7% над миналогодишното ниво. За разлика от 2016 г. обаче сега над половината от привлечения капитал е под формата на дългови инструменти, което говори за разширяване на дейността на вече присъстващи в страната чужди компании и за краткосрочен интерес. Реално интересът на инвеститорите към страната ни намалява от 2009 г. насам. Структурата на паричните потоци пък сочи, че голяма част от т. нар. преки чужди инвестиции на практика са български, като парите минават през офшорни компании, най-вече от Холандия. Предприемачите все по-малко гледат на страната ни като на дългосрочна инвестиционна цел. Такъв извод може да се направи от факта, че инвестициите са предимно в дялов капитал и в т. нар. друг капитал, в който влизат кредитите, отпуснати от чужди компании на българските им дружества, като по този начин се формира вътрешна задлъжнялост. Икономиката расте Наистина през последните 2-3 години статистиката отчита 3-3,5% икономически ръст, но за да стигнeм в обозримо бъдеще средноевропейското развитие и стандарт на живот, той трябва да е поне два пъти по-висок. През последните години България е получила нетна помощ по програмите на Европейския съюз в размер на 6 млрд. евро. За същия период 4,4 млрд. евро предимно български капитали са напуснали страната. Затова растежът на българската икономика, колкото го има, се дължи почти изцяло на европейските пари. Според рейтинговата агенция \"Фич\" у нас липсват реформи, които да гарантират ръст на производителността на глава от населението, а не глобален икономически ръст. Всеизвестна истина е, че нашият растеж в момента е благодарение на силния експорт. Но това е износ най-вече на суровини с ниска добавена стойност. Това означава, че ние попадаме в групата на експортно ориентирани страни с модел трети свят. Докато вътрешният сектор е поставен под натиск заради спада на потреблението. Явно чуждестранните анализатори не четат заклинанията на управляващите, че през последните 10 години благосъстоянието на българите се е увеличило три пъти. Навсякъде, във всички модели по света растеж под 3% се тълкува като нисък, от 3 до 6% - като среден и над 6% - като висок. Така че ние оставаме традиционно с нисък икономически растеж и с бюджетни дефицити.  Премахваме пречките пред бизнеса  Оказва се, че големият недостатък на нашата страна продължава да бъде лошата институционална среда, която така и не се подобри след членството ни в Евросъюза. Тази среда най-много зависи от втръсналата ни от обсъждане съдебна система и от качеството на законодателството, което определя условията за правенето на бизнес. \nА промените в законите у нас са многобройни и хаотични, дори смехотворни, е основният извод от поредното изследване на \"Юридически барометър\". Според него близо 70% от приетите закони са променени повече от веднъж за 6 месеца. Лидери в това отношение са Данъчно-осигурителният процесуален кодекс - с 6 изменения и допълнения (т. е. средно веднъж месечно) и Законът за съдебната власт, Законът за местните данъци и такси и Законът за Комисията по финансов надзор - с по 5 изменения и допълнения. Има закони, изменени още преди да влязат в сила. Пример: новият Закон за концесиите. \nНиската производителност и недостатъчната инфраструктура остават основните предизвикателства пред чуждите фирми в България. Това показва традиционното проучване на Германо-българската индустриално-търговска камара. Според него по част от показателите, които определят средата за бизнес, България изостава от останалите страни в региона. За една година делът на германските фирми, които биха инвестирали отново в България, е намалял от 90 на 88%. В сравнение с данните за останалите страни от Централна и Източна Европа оценката на германските фирми в България за борбата с корупцията и престъпността остава далеч под средното ниво за региона. 44% от анкетираните казват, че са много недоволни от усилията в тази посока, което поставя България на предпоследно място преди Словакия. Вече близо десет години се харчат милиони за създаването на е-правителство, а резултатите са незначителни. Освен редовните налози фирмите са принудени да плащат безброй такси при придобиването на многобройните лицензи и разрешителни, което реално си е двойно данъчно облагане. Трите месеца, които даде премиерът на министрите да раздвижат за пореден път  административната реформа, минаха, но на мегдана отново няма нищо. Само вицепремиерът Томислав Дончев призна, че администрацията е много злобна и оказва безпрецедентна съпротива.  Повече пари от данъци и контрабанда  Въпреки спада на незаконната търговия с цигари през последните години до около 7% от общия пазар през 2016 г., негативните ефекти остават сериозни. За 2016 г. този дял се е равнявал на близо 1 млрд. къса незаконни цигари, които са ощетили бюджета на страната с 200 млн. лв. Това биха били приходите за хазната от акцизи и ДДС, ако тези цигари бяха потребени легално. В пиковия момент за незаконната търговия през 2010 г. потенциално пропуснатите приходи за бюджета са надвишавали 800 млн. лв. Не бива да бъде пропускан и големият незаконен пазар при тютюна за пушене или т. нар. тютюн за ръчно свиване. Незаконната търговия при тютюна за пушене достига над 75% от общия пазар. Контрабандата на цигари в България се увеличава с 0,6% за последното тримесечие на 2017 г., показват данни на тютюневите компании. Според изчисленията на бранша в края на миналата година нелегалните цигари заемат 6,6%, като за третото тримесечие те са били 6%. \nНАП официално призна, че за последните 17 години не е могла да събере начислен ДДС в размер на близо 5,8 млрд. лв., въпреки че има влезли в сила ревизионни актове. 5,4 млрд. лв. от тези пари реално трябва да бъдат отписани, защото те са начислени на т. нар \"клошарски\" фирми и няма никакви шансове те да влязат някога в бюджета. От справка на приходната агенция става ясно, че най-много данък се е източвал след 2011 г., за да стигне до края на миналата година, когато общият му размер вече се изчислява на стряскащите 16,2 млрд. лв. \nНа близо 22,6 млрд. лв. възлизат несъбраните данъчни вземания у нас за периода 2008-2016 г., показва проучване на БСК. Индикатор за нарастването на сивия сектор е фактът, че увеличението на данъчните приходи е много по-малко, отколкото би трябвало да бъде при съществуващото нарастване на базови икономически параметри. Оказва се например, че топ 50 на българските компании по приходи почти нямат печалби, а в същото време много от тях правят сериозни инвестиции. \nСимволично изменение има на приходите от акцизи, въпреки че акцизните ставки са се вдигнали значително - от 12 на 33% за горивата и над 20 пъти за цигарите.  Усвояваме успешно еврофондове Четири години след началото на новия програмен период и три години преди края му България продължава сериозно да изостава в усвояването на европейските структурни и инвестиционни фондове. Към края на 2017 г. страната ни е успяла да използва само 1,587 млрд. евро, или 16% от средствата, които са й отредени от бюджета на ЕС, се твърди в анализ на финансовото министерство. Важни програми като \"Околна среда\", \"Наука и образование\" и \"Развитие на селските райони\" са далеч под средния процент, а \"Морско дело\" и \"Добро управление\" са с незавидните 0,2 и 6,2%. \nНовите оперативни програми са допринесли за допълнително нарастване на производството и на БВП само с 2,1% от 2014 г. насам. С най-голям бюджет - 1,887 млрд. евро, е програма \"Транспорт\". Сравнително слабата усвояемост на средства по тази програма - 19%, обаче има много скромен ефект върху икономиката ни, измерим с 0,1% увеличение на БВП. Друга голяма програма - \"Околна среда\", както и в предишния период, се представя най-зле. От бюджета й от 1,770 млрд. евро към края на 2017 г. са изплатени само 94,5 млн. евро, или 5.3%. Затова на практика тази програма до момента по никакъв начин не е повлияла за подобряването на българската икономика и стандарта на живот. Подобно е положението и с \"Региони в растеж\", където усвояемостта е 18,2%. ОП \"Наука и образование за интелигентен растеж\" пък, на която изключително много се разчита да повиши качеството на работната сила в България, до момента може да се \"похвали\" с 9,9% усвоени евросредства. Ще върнем ограбеното Като изкусни популисти лидерите на управляващата партия знаят, че хората са особено чувствителни по темата за ограбването на страната в годините на вече 30-годишния преход. Затова темата за връщането на откраднатите чрез  приватизацията милиарди левове се появява от време на време на дневен ред. Неотдавна ГЕРБ се опита да възроди този проблем. След епизодичните дандании около досиетата това е другият въпрос, с който най-много се спекулира. Още по времето на служебния кабинет \"Герджиков\" стана ясно, че Агенцията за приватизация е предала на прокуратурата пълна информация за  сделките на прехода. Те били подбрани по критериите за обществена значимост, публичен интерес и ореол на скандалност. След като бе конструирана новата власт, третото правителство на Борисов наложи мораториум върху раздържавяването. После из новия парламент се завъртяха няколко законопроекта, свързани с ревизия на приватизацията, и после всичко утихна. Даже човек да не е юрист, може да усети, че както тогава, така и сега съществуват непреодолими юридически бариери пред подобни ревизии от типа \"след дъжд - качулка\". Възобновяването на изтекли давностни срокове, което да доведе до наказателно преследване, е проблемно както с оглед на конституционната ни уредба, така и с международно-правните ангажименти. Не е трудно да си представим и съдбата на подобни дела в българските съд и прокуратура, а връщане на заграбеното в условията на продължаващ грабеж е просто немислимо. \nАко влезем в стила на премиера, който използва стари лафове отпреди 40 години като този, че едно време военната служба била тежка, но за сметка на това продължителна, бихме казали, че икономиката сега мърда въпреки правителството. Освен това оказва се, че заклинанията имат някои общи черти с мантрите, в смисъл, че те помагат за приемането на желанието за действителност. Последната година от управлението на ГЕРБ го доказа. \n    \n \t\n", "date": "2018.05.11", "title": " Заклинания и икономика  "}
{"url": "http://www.duma.bg/node/166620", "text": "Временната анкетна комисия за ЧЕЗ в парламента, създадена по инициатива на БСП, за да разкрие кой реално стои зад сделката между чешката енергийна компания и фирмата на Гинка Върбакова \"Инерком\", не оправда голямото обществено очакване да отговори на въпроса по същество кой и с какви средства купува активите на ЧЕЗ в България. Това заяви пред журналисти председателят на комисията Желю Бойчев след последното й заседание вчера, като призна, че не е удовлетворен. Причината за това е отказът на две от банките, водили преговори с Върбакова за финансиране на сделката, да предоставят на комисията пълната информация за участието си и цялата кореспонденция с купувача, обясни той. Само ПИБ е предоставила тази информация на парламента. Булбанк и ББР са отказали, позовавайки се на \"професионална тайна\". \"Без отговора на въпроса кой и как финансира сделката за ЧЕЗ, не можем да бъдем сигурни и кой е купувачът. С оглед на очакванията на гражданите сме длъжни да съберем максимална информация\", каза Бойчев в отговор на въпрос на ДУМА.  \nСпоред него целите на комисията са изпълнени частично - открити са определени слабости в законодателството и са посочени отговорностите на институциите. Той обясни, че сделката за ЧЕЗ не е приключена, но в крайна сметка е била отказана информация на комисията, което е крайно нередно. Бойчев не приема и факта, че българските спецслужби нямат информация за хода на сделката и за ангажираните лица. БСП ще предложи допълнение в Закона за кредитните институции, касаещ термина \"професионална тайна\", защото се оказва, че всички могат да използват тази информация, но не и Народното събрание. \nКомисията прие с 11 гласа \"за\" и двама \"въздържали се\" доклада с мерки и препоръки срещу бъдещи рискови сделки за предприятия от енергийния сектор. Документът ще бъде разгледан и в пленарна зала. В него се предлага до края на годината БНБ да предостави на НС пълната информация за финансовите намерения на ЕБВР и Булбанк и кореспонденцията им с \"Инерком\". Отпадна предложението кабинетът да предложи на парламента критерии, върху които КЕВР да упражнява контрол при продажбата на дялове и акции от капитала на енергийните дружества. Доводът е, че до края на май в НС ще бъдат внесени промени в енергийния закон, в който ще бъдат включени и тези правомощия на КЕВР. \nДо края на годината правителството да ревизира постановлението си за определяне на стратегическите обекти и дейности от значение за националната сигурност в енергетиката, включвайки основни активи и дейности на ЕРП-тата, реши още комисията. МС трябва да извърши и задълбочен технически, икономически и социален анализ на изпълнението на целите в Стратегията за приватизацията на ЕРП. Службите за сигурност пък трябва да предоставят на парламентарната комисия за контрол на службите детайлен анализ на действията си за своевременното и качествено информиране на изпълнителната власт по сделката за ЧЕЗ.  \n    \n \t\n", "date": "2018.05.11", "title": " Банки саботираха разследването на сделката за ЧЕЗ"}
{"url": "http://www.duma.bg/node/166598", "text": "\n-    като спечелим от тотото ще сменим каруцата с ферари .а дай Боже да е скоро ,че бая се изтрепахме \n-    скрърцали й колелцата на коалицията, че то на нас и зъбите от глад ни скърцат, ама пита ли ни някой… \n-    Нищо ново не е по-различно от старото. Внасяме законопроект, създаваме комисия, организираме дебат, разискваме, после Парламентарен контрол, после пак дебати, после подкомисията заседава, после среща с избиратели, после дискусии по темата, после поправки в идеята, после казуса се изчерпва, поради промяна на ситуацията. Красиво и демократично. После мандата и мандалото хлопва и после пак отначало. Преди всичкото после са разговорите и договорките за комисионните, щото всичко другото после е мижи да те лажем. \n-    Това правителство е \"ялово\" - нито реформи, нито развитие, нито важни решения - просто борба да останат на власт докато не спрат европарите, от които се хранят ! Поне нещо смислено да бяха свършили ... хрантутници \n-    Този мехур Шкембе воеводата, срам за БА,така се е впил в пустата му власт, като кърлеж. Гледах го на парада, повярвал си е вече, за толкова малко време. Явно иска да се подсигури в правителството на Нинова, а тя ще има нужда от подкрепа. Тиквоча си заминава, поиска държавата, изпука и окраде парите, ще бяга. Важното е като дойде Нинова да търси сметка за разрухата!!! \n-    За нищо не става това правителство - никакви реформи, никакъв напредък. Не говоря за някакви тежки области като корупция, съдебна система, здравеопазване. Не могат да решат елементарни проблеми, които се влачат с години - побоите над лекарите, незконната сеч, циганските набези над възрастни хора по селата.. все неща, които помрачават живота на хората и надежда от никъде не иде! \n-    Е стига, де! Иска власт. А не казва какво ще даде. При предсрочни избори разходите да плащат тези, които ги искат! \n-    \"Каракачанов изрази недоумение защо партньорите му от ГЕРБ са избързали и са внесли в парламента проект, в който текстовете са повече по предпочитание на ДПС.\" - Защото така се поставя основата на бъдещата Кокалиция, след скорошните и близки избори. Та тъй \n-    Симеонов знаем що се цупи на срещата на Каракачано. Все пак те са вицета,а Сидерчо......какво се пъне.Да стане министър и тогава да се \"репчи\".Сега да си трае,защото си го знаем… \n-    \"Голяма коалиция между ГЕРБ и БСП е невъзможна за България. Не само е невъзможна, тя е вредна за България\", заяви Нинова. Според нея подобни срещи са полезни и се е получил хубав разговор за приоритети и политика.....\" .... Никаква коалиция, ни малка ни голям -не може да има с партията на Бою Тиквата и суджуците му. Социалистите да внимават , да не профукат и последния си шанс!     \n \t\n", "date": "2018.05.11", "title": "Наз@ем от мреж@та"}
{"url": "http://www.duma.bg/node/166599", "text": "Обща рубрика, посветена на българското кино, започнаха от 4 май  БГ Радио и Нова телевизия. Всеки петък между 9 и 9,30 ч. в ефира на радиото ще се излъчва \"Петък отива на БГ кино\". Новата рубрика е част от сутрешния блок в медията и е част от забавното предаване \"Стартер\". Водещи продължават да са Симо и Богдана. \nМиналата седмица техни гости в новата рубрика бяха Геро и Крис от сериала \"Полицаите от края на града\", както и Теодора Духовникова и Иван Юруков от филма \"Дъвка за балончета\". \nВсяка седмица в \"Петък отива на БГ кино\" Симо и Богдана ще представят актуални гости и новини, а слушателите ще имат възможността да разберат забавни истории, случили се \"зад кулисите\", както и да спечелят награди от любимите си продукции. \n    \n \t\n", "date": "2018.05.11", "title": "БГ Радио и Нова тв с обща кино рубрика "}
{"url": "http://www.duma.bg/node/166600", "text": "С апел за помощ в името на съществуването си се обърна вестник \"Култура\" към своите почитатели и съмишленици. \"Скъпи приятели, както знаете, вестник \"Култура\" ще престане да съществува в края на юли т. г. Дори лишени от заглавието, на което повечето от нас са посветили десетилетия от живота си, ние ще се опитаме да продължим да издаваме Култура - под друго име, но със същия заряд. Мислим, че той е нужен на България, защото в нея продължава да има твърде много политкомисари, заменили едно \"тоталитарно\" верую с друго - \"демократично\" верую\", пишат колегите от изданието. Те смятат, че българската интелигенция заслужава вестник \"на всички гледни точки; издание, дом на оперативната художествена критика; средище на истински дебати за нашето развитие; една истински обществена културна медия\". \nЗаради тази трудна задача колегите от \"Култура\" търсят помощ от всеки, който е готов да помогне. Затова посочват и банковата сметка на Фондация \"Пространство \"Култура\", дългогодишен и бъдещ техен издател: \"СИБАНК\": IBAN:  BG93 BUIB 9888 1000 6561 09 ДУМА припомня, че още в края на 2017 г. изданието обяви, че вестникът ще бъде преформатиран. Тогава бе съобщено, че \"Култура\" ще стане списание, което ще започне да излиза през септември 2018 г. \"Това е последният коледен брой на тази \"Култура\" с този екип и този издател. В края на юли 2018 г. съществуването на вестника ще бъде прекратено и от септември ще има друга \"Култура\" - списание, с главен редактор Тони Николов. А сегашната \"Култура\" със сегашния екип и, надяваме се, със сегашните автори ще търси нова реализация с нови идеи и нови съмишленици. За което, скъпи наши читатели, ще намерим начин да ви информираме навреме\", анонсираха през декември колегите. \nНовината за \"пенсионирането\" на изданието дойде в годината, когато в. \"Култура\" отбеляза 60-ия си юбилей.     \n \t\n", "date": "2018.05.11", "title": "Вестник \"Култура\" търси помощ"}
{"url": "http://www.duma.bg/node/166601", "text": "Идеята в Европейския съюз да бъде въведено понятието \"сродно право\" бе приветствана от Алианса на европейските информационни агенции (ЕАНА), съобщава БТА. В организацията членуват информационните агенции на 32 европейски страни, сред които Българската телеграфна агенция, Франс прес, германската ДПА, италианската АНСА и британската Прес асосиейшън. \nСпоред информация от АФП от ЕАНА са харесали идеята на Брюксел новият термин да позволи на медийните издатели, сред които са информационните агенции, да получават заплащане от интернет гигантите. Одобрението си алиансът показа в специално изявление, в което подкрепи  позицията на докладчика на комисията по юридически въпроси на Европейския парламент Аксел Вос, който представи идеята при разискванията в ЕС за преразглеждане на директивата за авторското право. Въвеждането на \"сродно право\" за медийните издатели и агенции е част от мерките, които се обмислят в рамките на директивата, но след близо година и половина дискусии 28-те страни от ЕС все още не са постигнали споразумение. \nЗа тази сряда в Брюксел е насрочена нова среща на представителите на страните членки. Комисията по юридическите въпроси на ЕП още не се е произнесла по въпроса, но Аксел Вос подкрепи въвеждането на такова право и прилагането му и към информационните агенции. \"Финансовият и организационен принос на издателите и информационните агенции в производството на информации трябва да бъде признат и насърчен, за да се гарантира запазването на медиите, а оттам и наличност на надеждни информации\", заяви Вос за ЕАНА. Според алианса предложението е \"голям напредък в правилната посока с цел съхраняване на производството на качествена журналистика\".      \n \t\n", "date": "2018.05.11", "title": "За въвеждане на \"сродно право\" се обявиха европейските информационни агенции"}
{"url": "http://www.duma.bg/node/166577", "text": "Председателят на Европейската комисия Жан-Клод Юнкер каза, че САЩ при управлението на президента Доналд Тръмп обръщат гръб на многостранните отношения и приятелското сътрудничество \"със свирепост, която само може да ни учудва\", предадоха медиите. \nЮнкер заяви, че след решението на Тръмп за изтегляне от споразумението за иранската ядрена програма САЩ \"вече не искат да си сътрудничат с други части на света\". \nВ изказване пред фламандския регионален парламент в Белгия Юнкер заяви, че от Евросъюза зависи дали ще поеме ролята на САЩ. \"В този момент трябва да заместим САЩ, които губят сила като международен играч, а оттам и влияние\", каза той.   \n \t\n", "date": "2018.05.11", "title": "Юнкер: Да поемем ролята на САЩ"}
{"url": "http://www.duma.bg/node/166578", "text": "Френският президент Еманюел Макрон и иранският му колега Хасан Рухани се съгласиха да работят \"по изпълнението на ядрената сделка\" след решението на САЩ да се оттегли от споразумението, съобщи Елисейският дворец. В телефонен разговор, продължил над два часа, Рухани е заявил на Макрон, че \"ще направи всичко, за да остане в споразумението\" за ядрената програма, но иска от европейците много спешни гаранции, че техните компании ще продължат да работят с Иран\", гласи съобщението. Президентите се споразумяха да сформират незабавно работни групи между Европа и Иран за вариантите на първите гаранции, които да покажат, че европейците ще могат да продължат своите икономически дейности в Иран. Още следваща седмица сформирането на такива групи ще бъде обсъдено на среща между външните министри на Франция, Великобритания, Германия (трите страни от ЕС, подписали споразумението) и Иран. Хасан Рухани обясни, че в Иран има силен натиск за излизане от споразумението и тези гаранции са му необходими, за да убеди иранците, че страната им трябва да остане в споразумението. Рухани набляга, че интересите на Иран трябва да бъдат гарантирани с ясни и прозрачни решения, особено за продажбата на петрол, банковите отношения, инвестициите, застрахователната дейност и транспорта. \"Ако в кратък срок от време успеем да стигнем до ясно решение за ядреното споразумение, ще можем да имаме широко взаимодействие между Иран и ЕС\", добави той. За да спасят споразумението, европейците ще трябва да издействат от Вашингтон да не бъдат санкционирани техните компании. \nМеждувременно президентът на САЩ Доналд Тръмп предупреди Иран да не подновява ядрената си програма. Той подчерта, че Техеран трябва да започне преговори за ново споразумение, като предупреди, че иначе \"нещо ще се случи\". \"Не бих посъветвал Иран да започне работа над ядрена програма. Ако започнат, това ще има много сериозни последствия\", предупреди президентът. \nМеждувременно САЩ наложиха санкции на руския 183-ти гвардейски зенитен ракетен полк заради Иран. Санкции са наложени още на конструкторско бюро, военен и учебен център край Санкт Петербург. \nРусия е готова да задълбочава отношенията си с Иран въпреки решението на САЩ да излязат от ядрената сделка с Техеран, заяви пред руския зам. външен министър Сергей Рябков, който пристигна в Техеран. \nАко Иран се сдобие с ядрено оръжие, Саудитска Арабия ще направи всичко възможно да постигне същото, това заяви саудитският външен министър Адел ал-Джубейр пред Си Ен Ен.     \n \t\n", "date": "2018.05.11", "title": "Европа и Иран обсъждат общи мерки"}
{"url": "http://www.duma.bg/node/166602", "text": "Промяната в приоритетите на БНТ покрай новото ръководството видимо пролича и покрай фиксацията на обществената медия да подобри зрителския рейтинг. \nНапоследък телевизията все по-често започна да публикува данни от изследвания на зрителското мнение. \"Празничното предаване \"Денят на храбростта\" отново е безспорен лидер в телевизионния ефир, сочат пийпълметричните данни на ГАРБ. Според тях специалният формат е проследен от всеки трети зрител в съответния часови пояс\", похвалиха се те с резултатите на предаването, посветено на 6 май. От БНТ уточняват, че пик в гледаемостта е регистриран при директното излъчване на Тържествения парад от площад \"Княз Александър I\" в София, когато рейтингът достига 8,7%. Над половин милион зрители са проследили първите реакции на публиката и преминаването на летателната техника, отбелязват от медията. \nВъв възрастовата група между 18-34 години аудиторният дял e почти 43%, уточнява БНТ, позовавайки се на ГАРБ. Според статистиката на агенцията между 7,45 ч. и 12 ч. пазарният дял за БТВ е 20%, 10,6% са за Нова тв, а останалите 26,4% се разпределят между останалите телевизии. \nВ края на април и предаването \"Стани богат\", което БНТ успя да \"измъкне\" от Нова телевизия, започна да вдигна рейтинга на медията в делничната вечер след 19 ч. \nЛюбопитно е да се отбележи, че БТВ също разчита на ГАРБ за проучванията на зрителските нагласи. Частната медия обаче се е концентрирала в противоборството си в Нова тв и в прессъобщенията си набляга именно на това.  Нова телевизия пък използва услугите на Нилсен Адмосфер България и също се мери основно с БТВ. \n\"Новинарското, развлекателното и филмовото съдържание на БТВ отново окупира челните позиции в зрителската класация за изминалия месец, сочат данните на ГАРБ. През април 37% от всички български зрители избраха bTV, 21% - други канали, 17% - Нова ТВ, и 7% - БНТ1\", гласи трактовката на БТВ за гледаемостта през април. От медията подчертават, че музикалното шоу \"Гласът на България\" оглавява Топ 50 за трети пореден месец, според техните данни то е привлякло почти половината от всички зрители в неделните вечери от 20 часа. \n\"Разнообразните по жанр праймтайм предавания отново бяха оценени високо от аудиторията - около четвърт от активното население в България (18-49 г.) пред екраните предпочете Нова, а делът е с 22% по-голям от този на втората по гледаемост телевизия - БТВ, сред същата аудитория, както през целия ден, така и в най-гледаното време. Значително предимство пред БТВ медията отчита и сред по-младите зрители на възраст 18-34 години - над 60%\", контрират обаче от Нова отново с априлско изследване. Според медията забавното шоу \"Като две капки вода\" \"е най-гледаното предаване в ефира сред активното население в България (18-49 г.)\". \n\"Капките\" на Нова тв и \"Гласът\" на БТВ този път не се конкурират пряко, тъй като се излъчват в различни дни. Това обаче не пречи на медиите да \"сблъскат\" зрителите им в класациите по гледаемост. \n    \n \t\n", "date": "2018.05.11", "title": " БНТ се прицели в зрителския рейтинг "}
{"url": "http://www.duma.bg/node/166603", "text": "Кардиологичното и неонатологичното отделение в многопрофилната болница в Добрич са на път да останат без специалисти. Трима от общо петимата лекари в кардиологията са подали молби за напускане. Завеждащият лекар на неонатологията също е в предизвестие, информира директорът на здравното заведение д-р Трифон Йорданов. Разговорите с желаещите да напуснат лекари продължават, тъй като трябва да се направи всичко възможно работата на големите отделения да се запази в същия обем и качество. \n\"Немислимо е да работи областна болница без кардиологично отделение, без неанотология, тъй като неонатологичното отделение е пряко свързано с акушер-гинекологичното отделение. При един работен график, специално за големите отделения, минимум 6-7 лекари са необходими. При натоварването, на което са подложени, кризата ще се задълбочава все повече и повече\", каза директорът. Кадровият дефицит според д-р Йорданов не е въпрос на добро или лошо управление на областните здравни заведения, а на държавна политика. \n    \n \t\n", "date": "2018.05.11", "title": "Ключови отделения на болницата в Добрич са на път да останат без специалисти"}
{"url": "http://www.duma.bg/node/166604", "text": "Българите, които живеят в Италия, са около 100 хил., от които около 30 хил. души работят в земеделието - 96,1% са със срочни договори. Голяма част от тях полагат труд на полето в южните райони на Италия. \nПо данни на Националния статистически институт на Италия 43% (около 400 хил. души) от заетите в земеделието в страната изпълняват недеклариран труд. От тях 100 хил. души, основно чужденци, са обект на експлоатация и са принудени да живеят при тежки условия, далеч от санитарни и хигиенни норми, съобщиха от КНСБ. Оттам поясниха, че феномен на италианското земеделие е капоралът - посредник, който предоставя работа, като взема част от изработената надница. Той действа в гетата и затворените общности. В активния сезон един капорал може да менажира по 9-10 хил. работници. \nПо данни на статистиките заплащането на труда на земеделските работници с нередовни договори (черна или сива икономика), обект на капоралите, е около 25-30 евро на ден, което е с 40% по-ниско от заплащането на легалните работници, а работният ден е 10-12 часа дневно.  \nГолям дял от работниците мигранти в италианското земеделие идват от Румъния и България. Те често живеят в гета и рядко влизат в контакт със синдикатите или местните институции. \nБългарите, които търсят работа в този регион, са основно от районите около Сливен, Пловдив, Кърджали, Монтана, Търговище, Омуртаг, Попово и Варненско. \nПовече от 1,2 млн. българи официално работят извън България, над 30% от тях са сезонни работници в земеделието на Европа. В Германия са около 300 хил. души, в Англия - 300 хил., в Испания - 350 хил., в Гърция - 120 хил., във Франция – 40 хил., в Австрия – 25 хил., в Швеция - 9 хил. българи.   \n \t\n", "date": "2018.05.11", "title": "Българи с нередовни договори работят в земеделието в чужбина"}
{"url": "http://www.duma.bg/node/166605", "text": "Държавата подпомага общо 333 български училища в чужбина, повечето от които са неделни и са създадени от самоорганизирали се наши общности, съобщи вчера министър Красимир Вълчев. МОН огласи вчера проект за постановление на МС, с което се улеснява назначаването на преподаватели от България в тези училища. В т. нар. лекторати ще се уредят и командироването на преподаватели от вузовете и БАН, техните трудови и осигурителни права. На 208 училища ще бъде помогнато по постановлението. Департаментът по езиково обучение на СУ издава сертификати, които удостоверяват степента на владеене на езика и се признават в света, включително в 6 американски щата, уточни ректорът проф. Анастас Герджиков. На българчетата, учили езика в чужбина, сертификатите ще помогнат да се реинтегрират лесно в българската образователна система, ако се завърнат в страната. Сертификатът ще замества балообразуващата оценка при кандидатстване във висше училище, допълни Вълчев. \nМОН е подкрепило петицията на Асоциацията на българските училища в чужбина, внесена в Европарламента, българският език да се признае за матуритетен, т. е. българчетата в Европа да могат да държат на български матурата в съответната страна. На 22 май в Брюксел предстои среща на просветните министри, на която въпросът ще бъде поставен, както и идеята майчиният ни език да стане избираем предмет в европейските училища. МОН подготвя и нов нормативен акт, с който ще разшири дистанционното изучаване на български език чрез електронно обучение.  \nВ рамките на инициативата \"Розите на България\" днес в 25 държави българчета ще играят хоро, в Япония хорото ще бъде изпълнено от местен състав. В София инициативата ще е пред Двореца на децата в 14 ч.          \n \t\n", "date": "2018.05.11", "title": "На 333 български училища в чужбина помага държавата"}
{"url": "http://www.duma.bg/node/166580", "text": "Бременна българска изчезнала на остров Крит \nСънародничката ни Десислава Илиева, 37 години, е изчезнала на остров Крит, където е живеела. От 7 години тя имала връзка с гръцки гражданин и била бременна от него, съобщи NOVA. Въпросният 45-годишен мъж пък бил намерен обесен четири дни след изчезването на Десислава. Приятелките на Десислава твърдят, че мъжът не искал детето, и предполагат, че гъркът може да я е убил  и после да се е самоубил. \n Гърция даде родителски права на гейове  \nГръцкият парламент прие закон, позволяващ хомосексуални двойки, свързани с договор за граждански съюз, да могат да стават приемни родители. Текстът бе приет с гласовете на 161 депутати, а 103-ма гласуваха против. В залата присъстваха 264 депутати от общо 300 депутати. \n Британската компания BТ ще съкрати 13 000 служители \nБританската телекомуникационна компания BT обяви, че следващите три години ще съкрати около 13 000 работни места от администрацията си. Целта е да намали със 1.7 милиарда евро разходите си. Промените ще засегнат най-вече службите на компанията извън Лондон. Тя обаче ще търси да назначи около 6000 нови служители за обслужването на клиенти и разгръщане на мрежата. В BT работят 106 400 служители. \n Ислямисти в Сомалия екзекутираха жена с камъни  \nЖена беше убита с камъни в Сомалия, след като съд, контролиран от радикалната ислямистка групировка \"Ал-Шабаб\" я обвини в това, че имала 11 съпрузи. Шукри Варсаме била обвинена, че се била омъжила 11 пъти, без да се развежда със съответния си предишен съпруг. В съда свидетелствали 9 от нейните съпрузи, включително настоящият. Жената била заровена до врата в пясък и замервана с камъни, докато не издъхнала. Групировката контролира големи райони в Сомалия \n Светкавици убиха 29 жители на Бангладеш \nДесетки жители на Бангладеш бяха убити от светкавици, след като над страната се разрази гръмотевична буря, предшестваща сезона на мусонните дъждове. 29-те жертви са предимно Фермери, които събирали ориза в открити полета, те са намерили смъртта си през последните 24 часа. 112 души са били убити от светкавици през първите 10 дни на май. Властите обявиха светкавиците за природно бедствие, дължащо се на обезлесяването. Те имат план за засаждането на 5 млн. дървета, досега са посадени около 3,8 млн. палми.  \nКамион разля 12 тона горещ течен шоколад на магистрала на около 60 км източно от град Познан, Западна Полша. Камионът се е преобърнал след удар в мантинелата. Шофьорът е с леки наранявания. 5-сантиметровият слой течен шоколад постепенно се е втвърдил. Магистралата остава блокирана и в двете посоки. Властите се опитват да изчистят шоколада с гореща вода.  \n    \n \t\n", "date": "2018.05.11", "title": "Кратки новини"}
{"url": "http://www.duma.bg/node/166606", "text": "Отново хиляди деца в София ще останат извън яслите и детските градини, показа проверка на ДУМА. Снощи бе затворена онлайн системата за записване на малчуганите. Днес класирането ще бъде извършено в Столичната община под граждански контрол. Подреждането обаче се очаква да бъде обявено едва в събота в Информационната система за обслужване на детските заведения, която тази година обхвана за първи път и подготвителните групи в училищата. \n11 957 свободни места обявиха от общината през март. От тях 10 263 са за прием по общия ред, 1311 за деца с хронични заболявания и 401 за деца със специални образователни потребности. Реално обаче местата в детските градини са под 10 000, тъй като останалите са за предучилищните класове в училищата. \nВъпреки уверенията на общината, че се прави всичко възможно да се осигурят места за почти всички деца, хиляди от тях отново ще останат извън класирането. Най-голям е недостигът в центъра на столицата, и то най-вече за яслените групи. В район \"Триадица\" например има градини, които не са обявили никакъв прием в ясла, а за една от тях за първа група чакат 90 деца за 51 места. 120 пък са кандидатите от набор 2017 г., които се борят за едва 20 места, отново в \"Триадица\". Остра нужда от места има в самостоятелните ясли в район \"Оборище\". В една от тях 60 деца се борят за 13 места. \nТревожно е положението и в район \"Лозенец\". 82 деца от набор 2016 кандидатстват за 30 места в една от самостоятелните ясли там. Подобно е положението в друга детска ясла в района, където 76 малчугани чакат на опашка за 29 места. \nВъпреки че най-голям недостиг има в централните райони, в някои крайни квартали родителите сигнализират също за липса на места. В район \"Искър\" 90 кандидат-ясленчета се борят за едва 30 места в една от градините, а в район \"Младост\" 30 хлапета чакат за 8 места. \nНай-ощетени тази година се оказаха вторите деца в семейството, които за първи път попадат в социалната опашка заедно с деца от многодетни семейства, близнаци, самотни родители или сираци. Тъй като точките на вторите деца са по-малко от останалите в тази опашка, шансът им за прием е значително по-малък отпреди. \nДУМА припомня, че през миналата година 4000 деца, основно в яслена възраст, останаха извън първото класиране. \n    \n \t\n", "date": "2018.05.11", "title": "Хиляди деца пак останаха без градина в София "}
{"url": "http://www.duma.bg/node/166581", "text": "Европа не може повече да разчита на защитата на САЩ, заяви германският канцлер г-жа Ангела Меркел, цитирана от медиите. \n\"Повече няма такова нещо, че САЩ просто ще ни защитават и Европа трябва да поеме съдбата си в свои ръце, това е задачата на бъдещето\", обясни тя позицията си, след като президентът на САЩ Доналд Тръмп денонсира ядреното споразумение с Иран. Подобен коментар канцлерът направи точно преди година. \nАнгела Меркел направи това изявление в момент, когато на посещение в Германия е френският президент Еманюел Макрон. Той призова Германия да поеме водеща роля в реформирането на Европа в този \"исторически момент\" за съюза. \"Трябва да направим всичко възможно да направим Европа по-силна, по-обединена, по-независима, по-демократична\", заяви Макрон.     \n \t\n", "date": "2018.05.11", "title": "Меркел призова ЕС да не разчита на Вашигтон"}
{"url": "http://www.duma.bg/node/166582", "text": "САЩ остават държавата, която печели най-много от войните в различни части на света, става ясно от публикуваните наскоро данни от Стокхолмския  Международния институт за изследване на мира в Стокхолм (Sipri). \nСАЩ увеличават своята преднина като износител на оръжие номер едно в света, страната извършва 34% от всички продажби на оръжия в световен мащаб, което е увеличение в сравнение с 30% преди пет години и сега те са на най-високото си ниво от края на 90-те години на миналия век. \"САЩ са отворени за доставка на оръжие на голямо разнообразие от получатели и има голям брой държави, готови да придобият оръжие от САЩ\", казва Петер Веземан, изследовател в института. Износът на оръжие от страна на САЩ е с 58% по-висок от този на Русия, вторият по големина износител в света. И докато износът на оръжие в САЩ се е увеличил с 25% през 2013-17 г. в сравнение с 2008-12 г., износът на Русия е намалял със 7,1% през същия период. Страните от Близкия изток са сред най-големите клиенти на САЩ. Саудитска Арабия е начело на списъка, а регионът като цяло представлява почти половината от износа на оръжия в САЩ през периода 2013-17.     \n \t\n", "date": "2018.05.11", "title": "От войните печели най-много Америка"}
{"url": "http://www.duma.bg/node/166583", "text": "С руския президент Владимир Путин винаги говорим искрено и открито по всички теми. Винаги, когато е необходимо, Путин застава до Сърбия. Сърбия е коректен и предвидим партньор и това не продължава един ден. \nТова каза сръбският президент Александър Вучич в интервю за държавната телевизия РТС в края на визитата си в Москва. \n\"Благодаря на Путин за честа, която той даде на сръбската делегация и Сърбия като държава да бъде сред основните гости на парада по повод победата над фашизма. Това доказа, че освен нашето общо минало, ние ще имаме и много общи неща в бъдеще. С Путин говорихме много, много дълго за Косово. Анализирахме всички документи на ООН, поведението на международните фактори преди всичко по този въпрос. Очаквам го в Сърбия през месец октомври или ноември\", каза още Вучич. \n\"Всички знаят и тук, и в Европа, че Сърбия е на европейския път, но когато Сърбия каже, че няма да въвежда санкции срещу Русия, това означава, че Сърбия няма да прилага санкции срещу Руската федерация. Когато казва, че ще остане военно неутрална и че няма да влиза в НАТО, това означава, че Сърбия точно така ще се държи\", подчерта сръбският държавен глава. \n\"Всеки път, когато сме имали проблем с Косово, с дивашките нападения на албанците на север, включително и пребиването на Марко Джурич, независимо от факта, че Путин бе в ужасна ситуация - приключване на изборите, пожар в МОЛ със загинали деца, той в рамките на 24 часа се обади и разговаряхме за всичко. Винаги и във всеки момент може да се свържем с Путин. Когато е нужно, Путин е до Сърбия и аз лично съм му много, много благодарен\", каза още Александър Вучич. \nСлед завръщането си в Белград Вучич, на съвместна пресконференция с кипърския си колета Никос Анастасиадис, заяви, Сърбия е заинтересована от постигането на компромисно решение по въпроса за Косово, но няма намерение да търпи унижения и ултиматуми. \nДКипър е една от страните в ЕС, която най-активно защитават международното право и териториалната цялост на Сърбия. Сърбия е заинтересована от компромисно решение за Косово, но с нас никой не може да разговаря с език на обидите, с ултиматуми и заплахи, че ние сме длъжни да приемем това, което е изгодно само на албанцитеУ, каза Вучич. \nАнастасиадис благодари на Вучич за поддръжката на целостта на Кипър и подчерта, че Кипър не признава едностранното провъзгласяване на независимостта на Косово. Анастасиадис допълни, че с госта му са обсъдили европейския път на Сърбия и изрази убедеността си, че Дбъдещето на Сърбия е в ЕвропаУ. \nПо-рано германският канцлер Ангела Меркел  заяви след срещата си с косовския президент Хашим Тачи в Берлин, че \"отношенията между Косово и Сърбия са основният въпрос по пътя на двете страни към ЕС. Това не е лека задача, но има напредък по този въпрос. Отношенията между двете държави ще бъдат дискутирани по време на срещата на върха ЕС-Западни Балкани в София\".     \n \t\n", "date": "2018.05.11", "title": " Путин винаги е до Сърбия, обяви Вучич "}
