{"url": "https://duma.bg/mourino-zameni-pochetino-v-totnam-n203900", "text": "Жозе Моуриньо пое Тотнъм. Португалецът замени уволнения късно снощи Маурисио Почетино. Аржентинецът беше натирен с мотива за неубедителни резултати от края на миналата и началото на настоящата кампания. Почетино изкара 5 г. начело на \"шпорите\", като през юни игра финал в Шампионска лига срещу Ливърпул.  Жозе Моуриньо поема Тотнъм с договор до края на сезон 2022/23. \"В лицето на Жозе ще имаме един от най-успешните мениджъри във футбола. Той има много богат опит, успява да вдъхновява отборите си, като в същото време е страхотен тактик. Вярваме, че той ще внесе енергия и вяра в съблекалнята\", обяви изпълнителният директор на клуба Даниел Леви. Специалния, както Моуриньо е известен, ще прибира по 13 млн. евро на сезон. От миналия декември той беше без работа, когато Манчестър Юнайтед го уволни заради слаби резултати. Скандалният португалец ще дебютира в събота срещу градския съперник Уест Хем на Олимпийския стадион.", "date": "2019.11.20", "title": "Моуриньо замени Почетино в Тотнъм"}
{"url": "https://duma.bg/sarbiya-zabrani-balgarski-hram-v-zapadnite-pokraynini-n203879", "text": "Сръбската православна църква е забранила откриването на храм в Западните покрайнини, дарен от България, съобщи БГНЕС. Църквата е дарение от българската Дирекция по вероизповеданията към Министерския съвет. Тя е сглобяема и е трябвало да бъде монтирана на Архангеловден в сръбското село Ракита. Дарението е предвиждало православната църква да бъде инсталирана като преместваема монолитна конструкция върху частна земя, за да могат вярващите да посещават храма.  Пред местна телевизия от Нишката епархия съобщили, че храмът не е получил благословията от съответния епископ, и изрично са подчертали, че \"в този храм не може да има богослужения\". Инициатор на дарението е Сашо Златанов от Българския културно-информационен център. Седмица по-рано той е заявил, че е получил благословия от Епархията. \"Ние получихме благословията от Нишката епархия и църквата може да бъде поставена. Това ще стане, когато получим и камбанарията. Отецът от Погановския манастир вече освети храма\", уверил тогава Златанов. От Нишката епархия отричат тези твърдения. Те твърдят, че са разбрали за църквата от медиите и при тях не била пристигнала никаква молба. По думите им става въпрос за изцяло частна инициатива, която била извън юрисдикцията на Епархията и не се намира върху църковен имот. В официално съобщение от Нишката епархия подчертават, че \"в църквата няма да има никакви богослужения и други църковни дейности\". В Западните покрайнини има голямо българско малцинство. Преди месеци сръбските власти не са приели и дарение на Софийската община за децата по случай 24 май. В Деня на будителите са върнали и дарение за училищата.", "date": "2019.11.20", "title": " Сърбия забрани български храм в Западните покрайнини"}
{"url": "https://duma.bg/balgarite-sa-s-nay-niska-prodalzhitelnost-na-zhivota-v-es-n203880", "text": "Българите са с най-ниската очаквана средна продължителност на живота сред всички останали нации в ЕС - 74,8 години, показват данните на Евростат за 2017 г. Средният показател за Евросъюза през посочения период е 80,9 г., над него са Испания с 83,4 години и Италия с 83,1 г. Запазва се тенденцията мъжете да умират по-рано от жените. За периода 2015-2017 г. очакваната продължителност на живота при силния пол в ЕС е била 78,1 години. Те са живели с около 5,4 години по-малко от жените. У нас средната продължителност на живота при мъжете е 71,4 години и 78,4 години при жените. И по този показател сме на последно място в ЕС.  Най-ниска е средната очаквана продължителност на живота на хората в северозападната част на страната - 73,5 години, а най-висока е в югозападната - 75,7 г.", "date": "2019.11.20", "title": " Българите са с най-ниска продължителност на живота в ЕС"}
{"url": "https://duma.bg/suhopatnite-voyski-oshte-chakat-tehnologichno-obnovlenie-n203877", "text": "Видимо раздразнение от изоставащото технологично развитие и инвестиране в Сухопътните войски (СВ) демонстрира командирът им ген. Михаил Попов. \"Често чуваме, че Сухопътните войски са гръбнакът на въоръжените сили, но се грижим за гръбнака, когато стане късно. Първи сме по участие в мисии, учения и оказване на помощ при бедствия. В областите, свързани с финансирането, не можем да се класираме и в челната тройка\", възмути се генералът. \"Това е може би защото не сме атрактивни. Може би защото аз не мога да правя вятър на този или онзи. Може би причината е, че не пълня ушите на хората, че сме най-важни, най-ценни, най, най. Смятам подобно поведение за неправилно\", добави той. Ген. Попов подхвана и темата за най-големия проект, който СВ очакват да стане факт от десетилетие - придобиването на нови бронирани машини. \"Когато очаквах високо технологичното обновление на СВ, в средата на годината виждах светлина в тунела. Оказа се, че светлина има, но не бе тази, която очаквахме. И сега пак сме в тунела, светим си с газения фенер и се надяваме\", посочи той. Припомняме, че правителството задвижи проектите за модернизация на военната авиация и плановете за купуване на два нови патрулни кораба. По проекта за бронирани машини за СВ обаче няма никакво движение. Президентът Румен Радев изрази надежда, че изоставането на модернизацията на СВ ще бъде преодоляно и напомни, че винаги е настоявал тя да тече едновременно в трите вида въоръжени сили като най-добър и балансиран подход. Държавният глава посочи като голям проблем за армията дефицита и неокомплектоваността с личен състав. \"Тук трябва да бъде акцентът на усилията и трябва да се възстановят привлекателността и достойнството на военната професия\", каза Радев.", "date": "2019.11.20", "title": "Сухопътните войски още чакат технологично обновление"}
{"url": "https://duma.bg/borisov-dade-na-zaden-za-bolnichnite-n203881", "text": "Премиерът Бойко Борисов очаквано даде на заден ход за идеята първият ден от болничните да не се плаща на работника. Предложението няма да бъде внесено в Народното събрание, съобщи той, въпреки че мярката беше лансирана миналата седмица от управляващата коалиция именно след среща при него. Отстъплението идва след сериозни критики от работещите, синдикатите и част от бизнеса. КНСБ и \"Подкрепа\" заплашиха с национални протести и стачка. Независимо от решението на Борисов стачните комитети на двата синдиката не възнамеряват да отменят планираното за края на месеца недоволство. Председателите на националните стачни комитети на двата синдиката Любка Георгиева и Тодор Капитанов потвърдиха, че структурите са в протестна готовност. По думите им е крайно време правителството да разбере, че не може да си играе с нервите на хората, да се подиграва и да си прави експерименти с тях. КНСБ иска незабавна среща с Борисов и спешно свикване на Националния съвет за тристранно сътрудничество, защото идеята за орязването на болничните грубо заобикаля социалния диалог. \"С едностранни и необмислени решения проблемът с издаването на фалшиви болнични няма да бъде решен. Необходима е комплексна експертна оценка и включване на всички контролни и правоохранителни органи за отстраняването му\", заявиха от КНСБ. Предложението за орязване на болничния създава несигурност и недоверие в осигурителната система, която би трябвало да подкрепи правоимащите при възникнала временна нетрудоспособност, за който риск те се осигуряват и имат права, смятат синдикалистите. Твърдението на някои работодателски организации, че между 1/3 и 2/3 от болничните листове с продължителност до 3 дни са фалшиви, защото работещите ги използват за удължаване на почивките преди или след празнични дни, не са основателни, категорични са от КНСБ. Те цитираха статистика на НОИ, че за 2018 г. болничните листове с продължителност до 3 дни, които се плащат само от работодателите, се равняват на 55 хил. дни, или 0,31% от изплатените в страната 18 млн. дни. Най-голям принос, приблизително 58,5% от общото нарастване на изплатените дни за последните 5 години, имат болничните между 15 и 30 календарни дни, следвани от тези между 8 и 14 дни - 19,7%, казват от синдиката. От \"Подкрепа\" опровергаха Асоциацията на индустриалния капитал в България, чиито представители оповестиха на кръгла маса преди месец как се изплащат болничните в страните членки на ЕС. Според работодателите в 12 от 28-те страни първите 1 до 3 дни от болничните не се плащат. В Швеция например правилото важи за 7 дни, ако не се прави избор. В случай че се прави избор, изчакването може да бъде от 1, 14, 30 или 90 дни.  Експертите на \"Подкрепа\" твърдят, че в 22 държави членки болничните се плащат от първия ден, в 5 държави не се плаща от първия ден, а в две работодателят плаща от 5 до 9 дни.", "date": "2019.11.20", "title": " Борисов даде на заден за болничните"}
{"url": "https://duma.bg/prezidentat-ultimatumi-ne-priemam-ot-nikogo-n203878", "text": "Президентът Румен Радев заяви, че ще се произнесе за избора на Иван Гешев в \"обозрим срок\", но не приема ултиматуми от никого, включително от Висшия съдебен съвет. Така държавният глава отговори на заявките на Сотир Цацаров и Данаил Кирилов, че трябва да подпише указа за назначаването на Гешев за главен прокурор в срок от 3 до 7 дни. \"Ултиматуми не приемам от никого. Ще реша в обозрим срок. Не съм човек, който протака и използва различни машинации. Отговорът на всички ваши въпроси е в Конституцията, четете внимателно и ще си отговорите\", отсече Радев. По повод настояването на ВСС за бърз указ държавният глава припомни, че и той се е обърнал към висшите съдии с настояване, което те не са изпълнили по най-добрия начин. Докато обикаляше с джипа си из страната, премиерът Бойко Борисов защити избора на Гешев. \"Ние не избираме булка, избираме главен прокурор. Щом са му добри професионалните качества... Колкото го познават другите, толкова го познавам и аз. Изцяло сме стъпили на професионалните качества и избора. С Христо Иванов така го променихме закона, че прокурорите да си избират прокурор, съдиите - съдии\", заяви Борисов. Припомняме, че на 24 октомври 20 от членовете на ВСС одобриха единствения кандидат за главен прокурор Иван Гешев, само четирима бяха \"против\". На 7 ноември Радев върна процедурата във ВСС. Президентът настоя да се разсеят обществените съмнения, че Гешев няма да защитава обществения интерес, правата на гражданите и върховенството на закона. Мнозинството от магистратите обаче отново повтори решението си, въпреки че обществените протести и недоволството срещу избора на Гешев продължават.", "date": "2019.11.20", "title": " Президентът:   Ултиматуми не приемам от никого"}
{"url": "https://duma.bg/ne-e-li-vreme-za-novo-shou-n203885", "text": "Той най-обича да шофира. Искрено се радва на багери и самосвали, захласва се по строежи, използва телефона да си прави клипчета, а после сам си ги гледа. И най-мрази да го бият на футбол. И на \"Не се сърди, човече\". Не, не говоря за най-големия шоумен в държавата, а за 5-годишния си син. Разлики дотук трудно се намират. Първият обаче по някакво абсурдно, цинично и тъжно стечение на обстоятелствата управлява реална държава, а не дървено влакче. Управлява я все по-често от прозореца на джипа си и от поредната дупка, насред която трябва да изникне магистрала. Защото много се изнервя да му протестират под прозорците на кабинета. И за да му се махнат от главата, пренесе кабинета в купето на джипа.  Крайно досадно му е да се среща там с някакви \"партньори\". Затова пък си чеше егото, като се здрависва с багеристи и мляска чужди посланички. Потушава народното недоволство с пачки, а ако и те не стигат, благородно слиза от джипа и отсъжда правилно пред камери и микрофони за директното си предаване във фейсбук.  Откровено се подиграва със зрителите. Които, ако не са му избиратели, са комунисти, тарикати и предатели.  Ама нали е благороден, отпуска си душицата за всички. За да не му развалят инспекцията и да му викат под прозорците. Мъмри шумно онези от свитата, които е избрал за вестители на \"лоши новини\". А зрителите днес гледат поредния епизод от шоуто му. Смътно осъзнавайки, че не става въпрос за забавление, а за унижение и унищожение. На една нация, на цяла държава, на остатъците от демокрация. Шофьорът на джипката храни егото си, като брои лайкове във Фейсбук. Но си бетонира властта, хранейки дузина олигарси и крупни бизнесмени. Имитира милосърдие на едните, докато гарантира робовладелския строй на вторите. А ако и тогава има недоволни - Гешев е радост и музиката да свири. Превключете канала! Не е ли време за ново шоу?", "date": "2019.11.20", "title": " Не е ли време за ново шоу?"}
{"url": "https://duma.bg/sportat-po-televiziyata-dnes-n203893", "text": "по БНТ 3 20.50 Европейски квалификации (обзор) по Макс спорт 1 22.00 Баскония - ЦСКА Москва по Евроспорт 1  ЕП в Хелсинборг 10.00 Чехия - Швеция (жени) 15.00 Швейцария - Шотландия (мъже)", "date": "2019.11.20", "title": "Спортът по телевизията днес"}
{"url": "https://duma.bg/urediha-tsatsarov-v-kpkonpi-n203876", "text": "ГЕРБ и \"патриотите\" очаквано номинираха главния прокурор Сотир Цацаров за шеф на Антикорупционната комисия (КПКОНПИ) и внесоха кандидатурата му в деловодството на НС. Новината бе съобщена на съвместен брифинг в парламента, макар само няколко дни по-рано всички да обясняваха как все още няма номинации за поста. Цацаров се срещна с ръководствата на двете парламентарни групи, но не остана за пресконференцията.  Името бе съобщено от Даниела Дариткова от ГЕРБ, а Емил Димитров от ОП обясни, че в началото Цацаров не е искал да оглави комисията, но те намерили \"подходящите аргументи\" да го убедят. \"Изборът на Сотир Цацаров е продиктуван от биографията му. Няма по-подходящ човек от него за поста\", изтъкна атакистът Явор Нотев.  Цацаров не е единственият кандидат за поста. Ден преди крайния срок \"Воля\" предложи депутата Симеон Найденов. 7-годишният мандат на Цацаров като главен прокурор изтича на 10 януари 2020 г., но той вече направи заявка, че може да оваканти по-рано поста за Иван Гешев.", "date": "2019.11.20", "title": "Уредиха Цацаров в КПКОНПИ"}
{"url": "https://duma.bg/es-i-sasht-na-razlichni-pozitsii-za-izrael-n203864", "text": "Евросъюзът смята, че израелската политика за заселване на Западния бряг не съответства на международното право, гласи изявление на ръководителката на евродипломацията Федерика Могерини. Тази политика е незаконна съгласно международното право и подкопава решението за двете държави на ООН, както и перспективите за траен мир, гласи становището на ЕС.  Преди това държавният секретар на САЩ Майкъл Помпео обяви, че Вашингтон се отказва от позицията на предишния президент Барак Обама и вече не разглежда израелските селища на окупирания Западен бряг като несъответстващи на международното право. Според Помпео статутът на Западния бряг е въпрос на преговори между израелци и палестинци. На свой ред Москва заяви, че решението на САЩ да отстъпи от предишната си политика за израелските селища само ще \"ескалира\" напрежението между Израел и палестинците.", "date": "2019.11.20", "title": " ЕС и САЩ на различни  позиции за Израел"}
{"url": "https://duma.bg/v-oik-se-samnyavat-v-izbora-na-fandakova-n203883", "text": "Деветима от 37-те членове на Общинската избирателна комисия в София са сложили подписите си с \"особено мнение\" в официалния протокол за резултатите от втория тур на изборите за кмет. Те твърдят, че разликата между Йорданка Фандъкова и Мая Манолова не е голяма и предвид съмненията за манипулиран вот в кварталите \"Христо Ботев\", \"Факултета\" и \"Филиповци\", където изборните резултати се различават от резултатите в другите секции в същите райони, е възможно отчетените резултати да не отразяват действителната воля на избирателите. Деветимата изтъкват и сигналите за манипулиран вот, както и големия брой недействителни бюлетини. Софийският административен съд ще разгледа утре жалбата на Мая Манолова срещу резултатите от изборите в столицата. Неголямата разлика в броя на гласовете за Фандъкова и Манолова, за която пишат членовете на ОИК, е точно 22 366 гласа по окончателните данни на ЦИК, а съмненията за манипулиран вот в ромските секции в цитираните квартали идват от огромната подкрепа за ГЕРБ в тях и солидната разлика между гласуването там и в други секции в кварталите. Изразеното особено мнение от деветимата обаче не води до последствия, касаещи изборните резултати. Официално те са обявени в този вид. ДУМА припомня, че делото за касирането на местните избори в София ще се гледа утре, 21 ноември, в Софийския административен съд. То е по жалба на Мая Манолова. Делото по жалбата на Борис Цветков от БСП за район \"Искър\" започна вчера. Съдията по делото отхвърли настояването за ново преброяване на бюлетините. Кандидатът за кмет от левицата изостана със 114 гласа на балотажа и искаше преброяване в минимум 4 секции. След около 10 дни ще бъде ясно становището на магистратите по казуса, но изгледите за промяна не са добри, тъй като съдийката се отметна и от първоначалната си готовност да бъдат изслушани до двама свидетели. Не е допуснат и записът, който Цветков предостави на разследващите органи и за който се твърди, че показва купуване на ромски гласове. ", "date": "2019.11.20", "title": " В ОИК се съмняват в избора на Фандъкова"}
{"url": "https://duma.bg/bsp-poiska-speshno-izslushvane-na-shefovete-na-toplofikatsiya-n203882", "text": "Столичните общински съветници от БСП поискаха спешно изслушване на ръководството на \"Топлофикация\" след новината, че дружеството отново е със сменен директор. По време на втората сесия на СОС лидерът на групата на левицата Калоян Паргов настоя той да се представи пред членовете на новосформираните и утвърдени вчера ресорни комисии към СОС. \"Трябва да знаем има ли дружеството готовност за новия отоплителен сезон, както и какви са причините за оставката на досегашния шеф\", заяви Паргов и припомни, че е наложителен финансов одит. Социалистите са категорични, че следващият директор на \"Топлофикация\" трябва да бъде избран с конкурс, а не назначаван от Надзорния съвет на дружеството.  ДУМА припомня, че в понеделник изненадващо бе обявено, че изпълнителният директор на столичното парно Кремен Георгиев е подал оставка, а на мястото му е утвърден Александър Александров. Бившият омбудсман Мая Манолова се възмути от смяната, извършена на тъмно. \"Това ли е публично и прозрачно управление, което преди седмици госпожа Фандъкова, старият нов кмет, обещаваше в предизборната кампания\", попита тя. Общинските съветници избраха още един зам.-председател на СОС - Борислав Иванов от \"Атака\", който е член на новата група \"Патриоти за София\" заедно със съветниците от ВМРО. Утвърдени бяха и постоянните комисии към СОС, които ще бъдат водени основно от коалицията ГЕРБ и СДС. Изненадващо една от ключовите комисии - транспортната, бе дадена на ВМРО в лицето на Карлос Контрера. Досега неин водач бе синдикалистката Екатерина Йорданова. Другата изненада бе оглавяването на важната финансова комисия от Георги Георгиев (от гражданската квота в ГЕРБ), юрист и преподавател в СУ. Досега неин председател бе Орлин Алексиев, който обаче не попадна в листата на управляващите. ", "date": "2019.11.20", "title": " БСП поиска спешно изслушване   на шефовете на \"Топлофикация\""}
{"url": "https://duma.bg/su-izbira-rektor-dnes-n203875", "text": "Общото събрание на Софийския университет трябва да избере днес ректор на Алма матер за следващите 4 години, след като мандатът на проф. Анастас Герджиков изтече. Той обаче е единствен кандидат за поста при новия избор и очакванията са, че ще бъде избран за втори мандат. Кандидатурата му е издигната от Факултета по класически и нови филологии.   С 60% по-високи заплати за преподавателите, по-високо качество на обучението, повече международни контакти и сътрудничество в образованието и в научните изследвания, по-достойно място в световните класации на университетите. Това са част от основните задачи, които проф. Герджиков е посочил в програмата си за втори мандат. В последните три години субсидията на СУ е увеличена с 60%, дадени са и допълнителни милиони, вузът почти е изплатил задълженията си. СУ е водещ по качество в почти всички направления, в които обучава студенти и докторанти, единствен от българските вузове е сред първите 1000 висши училища в света. Проф. Герджиков обещава обединяване на дублиращи се програми, повече чуждестранни студенти, развитие на електронно дистанционно обучение, оптимизиране на стопанисването на университетските имоти и пр. Оказа се, че за пръв път при избора на ректор Общото събрание ще е закрито за външни лица и за журналисти. След промяна в Правилника на вуза от 2017 г. насам в ОС може да присъстват само лица от академичната общност. Проф. Герджиков днес ще настоява журналистите да бъдат допуснати, но това може да решат само 400-те членове на Общото събрание. Възможно е медиите да не чуят отчетния доклад на ректора и дебатите по избора. След него за тях ще има брифинг.", "date": "2019.11.20", "title": "СУ избира ректор днес"}
{"url": "https://duma.bg/variantite-za-balgariya-v-ligata-na-natsiite-n203899", "text": "С изиграването на последните мачове от евроквалификациите стана ясно, че националният отбор на България ще участва в двоен жребий в петък, когато в Нион ще бъдат определени полуфиналните двойки за баражите за Евро 2020. Заради директното класиране на Уелс, България има шанс да е домакин в първия мач на 26 март, а при успех и във втория двубой пет дни по-късно от предстоящите битки за класиране през Лигата на нациите, съобщава Спортал. \"Трикольорите\" ще попаднат или в поток С, или в поток А, като това ще бъде определено чрез жребий измежду нас, Унгария, Израел и Румъния. Ако жребият ни отреди да останем в поток С, то там съперник ще ни бъде Шотландия, като гостуваме в полуфинала, а след това играем с победителя от Норвегия - Сърбия. Спечелим ли двата двубоя, отиваме на Евро 2020. Така от поток В мачовете са Босна и Херцеговина - Северна Ирландия и Словакия - Ейре. В поток D мачовете са Грузия - Беларус и Северна Македония - Косово, което е доста любопитен сблъсък. Ако жребият обаче ни прати в поток А, то там единствено сигурен е тимът на Исландия, който със сигурност е домакин. Потенциалните ни съперници са отново Израел, Румъния и Унгария. Единственият вариант да сме гости, е в петък да бъдем изтеглени като съперник на Исландия. Всеки друг съперник означава, че ще сме домакини в първия мач. Потоците: Поток А: Исландия, три отбора измежду Унгария/БЪЛГАРИЯ/Израел/Румъния Поток В: Босна и Херцеговина, Словакия, Ейре, Северна Ирландия Поток С: Шотландия, Норвегия, Сърбия, един измежду Унгария/БЪЛГАРИЯ/Израел/Румъния Поток D: Грузия, Северна Македония, Косово, Беларус. Двойките в потоци В и D вече са ясни, тъй като те се определят от позициите от 1 до 4 на отборите. Така от поток В мачовете са Босна и Херцеговина - Северна Ирландия и Словакия - Ейре. В поток D мачовете са Грузия - Беларус и Северна Македония - Косово, което е доста любопитен сблъсък. ", "date": "2019.11.20", "title": "Вариантите за България в Лигата на нациите"}
{"url": "https://duma.bg/bryuksel-savetva-kiev-da-kupuva-gaz-ot-rusiya-n203865", "text": "Еврокомисията препоръча на Украйна да купува директно от Русия газ в обем от 15 млрд. кубика годишно, като по този начин намали скъпоструващите реверсни доставки. Това разкри за ТАСС източник от евроинституциите, който следи отблизо хода на тристранните преговори между ЕС, Русия и Украйна. Събеседникът на агенцията отбеляза още, че връщането към пряко купуване на газ ще увеличи заинтересоваността на Русия към използването на украинската газопреносна система за транзит на газ в Европа, а и ще намали напрежението по въпроса за цените на газа.  Междувременно украинският министър на енергетиката Алексел Оржел оцени като неприемливо предложението на \"Газпром\" за продължаване на действащия или сключване на нов договор за транзит на газ през Украйна. \"Предложението е неприемливо, защото предвижда да се откажем от арбитражите и да подпишем договор само за една година, заяви министърът в ефира на местна телевизия. Той обаче добави, че \"може да се постигне разбирателство\". ", "date": "2019.11.20", "title": " Брюксел съветва Киев  да купува газ от Русия"}
{"url": "https://duma.bg/profsayuzite-vav-folksvagen-ne-iskat-zavod-v-turtsiya-n203868", "text": "Профсъюзите във \"Фолксваген\" (Volkswagen) са против намерението на германския автомобилен гигант да построи завод в Турция, пише \"Дойче веле\". При това организациите на служителите не просто са против, но и имат законово право да блокират инвестицията. Председателят на Съвета на работниците и служителите във \"Фолксваген\" Бернд Остерло е заявил, че изграждането на завод в Турция е неприемливо в момент, когато Анкара \"се опитва да постигне своите цели чрез война и насилие\". Той е добавил, че на фона на историята на концерна по времето на националсоциализма Фолксваген е натоварен с особена отговорност. \"Фолксваген е длъжен да постъпва морално\", коментирал е Остерло. В отговор на тези позиции Турция сега се опитва да си спечели одобрението на профсъюзите в германския автопроизводител. Президентът на турския Съюз на износителите от автомобилната промишленост Баран Челик е казал пред германския вестник \"Ханделсблат\", че е отправил предложение към съответните турски синдикати да разговарят неофициално с колегите си във Волфсбург. Турски източници твърдят, че независимо от всичко разговорите между \"Фолксваген\", турската автомобилна индустрия и правителството в Анкара продължават. В края на миналата седмица Баран Челик е потвърдил, че турското правителство продължава контактите с концерна.  Алпер Канджа, ръководителят на турската асоциация на автодоставчиците, твърди, че \"Фолксваген\" продължава преговорите и с турските подизпълнители в автомобилния бранш. Канджа казал още, че пратениците на \"Фолксваген\" в Турция дори са проучили въпроса с местата в детските градини и в училищата. Той лично продължавал да се надява, че \"германците все пак ще дойдат\". До края на тази година германският концерн ще реши дали ще строи новия си завод в Турция. Това бе съобщено след заседание на Надзорния съвет на концерна. В средата на октомври заради турската офанзива в Северна Сирия, която офанзива предизвика остра международна критика, \"Фолксваген\" за пореден път отложи решението за завода.", "date": "2019.11.20", "title": "Профсъюзите във \"Фолксваген\" не искат завод в Турция"}
{"url": "https://duma.bg/10-godishen-rekord-v-prodazhbite-na-koli-v-evropa-n203867", "text": "Регистрациите на леки автомобили в Европа нарастват с 8,6% през октомври до най-високото им ниво от 2009 г. насам, обусловени от стабилното търсене в Германия и Франция и възстановяването на търсенето на \"Фолксваген\", която отчете ръст от 29%. Регистрациите нарастват до 1,214 милиона автомобила в страните от Европейския съюз и Европейското споразумение за свободна търговия (EFTA), показва статистиката, публикувана от Европейската асоциация за автомобилна индустрия ACEA, съобщава Ройтерс. Година по-рано регистрациите отчетоха спад, тъй като производителите на автомобили се надпреварваха да сертифицират нови превозни средства, които да отговарят на световната хармонизирана процедура за тестване на леки превозни средства (WLTP). Общият ръст от 12,7% в Германия и от 8,7% във Франция помагат за преодоляване на спада от 6,7% във Великобритания, показва статистиката на ACEA.", "date": "2019.11.20", "title": " 10-годишен рекорд в продажбите на коли в Европа "}
{"url": "https://duma.bg/zarnoproizvoditelite-iskat-bonus-sistema-pri-tol-taksite-n203869", "text": "Проектът за въвеждането на тол системата у нас е качен в интернет страницата на Министерството на регионалното развитие и благоустройството. Общественото обсъждане ще продължи месец, а първите несъгласия с проекта вече са факт. Те са от страна на Националната асоциация на зърнопроизводителите. \"Нашето предложение е да се въведе бонус система на тези тол такси - за българските превозвачи или регионалните превозвачи, които работят в България, т.е. колкото повече караш в България, да плащаш по-малко, за да се запази местният бизнес, регионалният бизнес\", обяви пред БНР председателят на асоциацията Костадин Костадинов. \"При тези такси един чужд камион, който минава транзит през България, преминава от Русе до \"Капитан Андреево\", от порядъка на 60-70 лв. Един камион, който превозва зърно на 100 км от Варна, преминава това разстояние за същите пари. Камионът отива пълен и се връща празен, но плаща и за двата курса, всичко това е двойно върху цената. Превозвачите няма да калкулират тази цена върху себе си. Това е за сметка, на гърба на производителите и в последствие на потребителите. Движението в България искахме да стане по бонус система, където при определени изминати километри - 80-100 хил. км на година, цените намаляват\", каза Костадинов. По думите му има пътища в страната \"в нищото\", но въпреки това са предвидени тол такси. Слагаме каруцата пред коня - първо публикуваме, после ще се събираме за нещо, което вече е факт, подчерта Костадинов. Все пак той каза, че очаква да се създаде работна група, която да обсъди публикуваното и да се видят грешките. От Конфедерацията на автобусните превозвачи заявиха преди ден, че от 13 декември ще обявят протестни действия. Те ще са символични в рамките на един месец, а на 13 януари е възможно и да преустановят превозите до решаване на проблемите с тол таксите.", "date": "2019.11.20", "title": "Зърнопроизводителите искат бонус система при тол таксите"}
{"url": "https://duma.bg/evrosayuzat-dogovori-byudzheta-za-dogodina-n203866", "text": "След дълги спорове Европейската комисия, Eвропейският съвет и Европейският парламент се споразумяха за бюджета за 2020 година. Постъпленията в бюджета ще са в размер на 168,7 млрд евро. Това е с 1,5% повече, отколкото в бюджета за 2019 г. Сумата на финансовите постъпления е компромис между искането на Европарламента за 171 млрд евро и желанието на държавите от съюза за приходна част от 166,8 милиарда. Общата сума на разходите ще бъде 153,6 млрд евро - с 3,4% повече отколкото през 2019 година. Увеличени са разходите за защита на климата (над 500 милиона евро ще бъдат заделени за борба с климатичните промени), за борба с безработицата сред младежите и внедряване на цифровите технологии. Същевременно с 85 млн евро е намалена помощта за Турция, с която Брюксел има немалко разногласия през последните месеци. Предвид ситуацията в страната в области като върховенството на закона и свободата на медиите средства ще бъдат отпускани само за гражданското общество, сирийските бежанци и по програмата \"Еразъм\". Комисарят на ЕС по бюджета Гюнтер Йотингер заяви, че новият бюджет ще пренасочи ресурси към сферите, където са особено необходими. \"Той ще помогне за създаване на работни места, за борба с климатичните промени и стимулиране на инвестициите в цяла Европа\", коментира Йотингер. Представителите на Германия, която предоставя над една пета от бюджета на ЕС, са определили новия бюджет като \"добър компромис\", съобщава агенция ДПА. Планираните разходи на ЕС включват и вноска от Обединеното кралство, което планира да излезе от съюза до 31 януари. Въпреки това в споразумението за напускане, което все още предстои да бъде ратифицирано от британския и от Европейския парламент, е предвидено Лондон да продължи да внася своя дан към бюджета. Британските бенефициенти ще продължат да бъдат финансирани по европейски проекти. Преговорите между различните европейски институции относно бюджета за 2020 година протекоха трудно, като страни членки настояваха за намаляване на общите разходи. Анализаторите предвиждат трудностите да са по-сериозни в течащите продължителни обсъждания за дългосрочния бюджет от 2021 до 2027. Европейският парламент ще приеме бюджета следващата седмица. 93% от парите отиват за финансиране на европейски програми, 7 на сто са за издръжка на европейските институции.", "date": "2019.11.20", "title": " Евросъюзът договори   бюджета за догодина"}
{"url": "https://duma.bg/bdzh-patnicheski-prevozi-pusna-porachki-za-oshte-77-mln-lv-n203870", "text": "\"БДЖ - Пътнически превози\" обяви серия от поръчки за още 77 млн. лв. в опит да обнови остарелите си влакове и да се пребори с редовните закъснения. В края на октомври държавната компания откри процедура за закупуване на 40 нови пътнически вагона за същата сума. Сега дружеството планира да купи, наеме или ремонтира общо 28 електрически локомотива. Най-голямата поръчка е за доставка и гаранционна поддръжка на 10 броя нови магистрални електрически локомотива, с прогнозна стойност 57,5 млн. лв. без ДДС. Кандидатите за нея трябва да подадат заявление за участие до 16 декември, като след това ще бъде направена селекция и до края на февруари догодина избраните участници ще бъдат поканени за договаряне. В процедурата могат да участват компании с поне 60 млн. лв. оборот общо за последните три години, от които 35 млн. лв. трябва да са от производство и доставка на електрически локомотиви. От кандидатите се изисква също да са изпълнили поне една подобна доставка за последните три години. Бъдещият изпълнител трябва да достави локомотивите най-късно до 54 месеца и да осигури планова поддръжка, която да е предвидена в офертата. Основният критерий за оценка е цената, а по 10 точки ще се дават за срок на гаранцията, срок на доставката на първия локомотив и срок на доставка на всички локомотиви. Отделно от това дружеството търси и компания, която да направи капитален ремонт и преустройство на 10 електрически локомотива в експлоатация за срок от 3 г. Прогнозната обща стойност на поръчката е 16,6 млн. лв. Кандидатите трябва да имат минимален оборот от 20 млн. лв. за последните 3 г., включително 8 млн. лв. от подобна дейност, както и да разполагат с необходимата площадка и оборудване. Ремонтът на всеки един локомотив трябва да отнеме между 60 и 120 дни, като не може повече от два локомотива да се ремонтират едновременно. Водещ критерий за класиране е цената - 80%, срокът на изпълнение носи 12% от оценката, а броят локомотиви, които ще бъдат приемани едновременно за ремонт - 8%. Оферти се подават до 3 януари 2020 г. За да допълни парка си, компанията е обявила и поръчка за наемане на 8 броя магистрални електрически локомотива, която е разделена на позиции и е с обща стойност 2,8 млн. лв.", "date": "2019.11.20", "title": " \"БДЖ - Пътнически превози\" пусна поръчки за още 77 млн. лв."}
{"url": "https://duma.bg/dps-shte-se-sdobie-s-obshtinski-savetnik-v-panagyurishte-n203874", "text": "ДПС изненадващо ще се сдобие с общински съветник в Панагюрище. До това води решението на Пазарджишкия административен съд, който отмени и обяви за недействително становището на ОИК за избор на общински съветници в балканския град. Делото беше заведено по жалба на ДПС. От движението твърдят, че в секция N132000003 в Панагюрище изборните резултати са подменени. Вместо очакваните 31 гласа в протокола пише, че имат 16 недействителни. Съдът разпореди обстойна проверка на бюлетините и протоколите в секцията и се оказало, че всички подадени за ДПС бюлетини са действителни. Само пет гласа не достигаха на движението да вкара свой човек в общината. В жалбата се споменават още няколко нарушения, сред които отстраняване на секретаря на избирателната секция при преброяването на бюлетините и отчитането на резултатите. Mагистратите установиха, че 61 бюлетини, в която няма отбелязано гласуване за партия, а само преференции и са отбелязани за недействителни, са разпределени като гласове за партии. Съдът установи, че протоколът от визираната по делото секция води до промяна на волята на избирателите и промяна на мандатите в новоизбрания Общински съвет в Панагюрище. Така би следвало ГЕРБ да има 8 мандата, а не определените от ОИК 9 мандата, а ДПС да получи 1 мандат в новоизбрания Общински съвет. Решението на Административния съд в Пазарджик може се обжалва пред ВАС. Общинският съвет в Панагюрище положи клетва на 11 ноември. ", "date": "2019.11.20", "title": "ДПС ще се сдобие с общински съветник в Панагюрище"}
{"url": "https://duma.bg/14-rast-na-zaemite-ot-barzi-krediti-n203871", "text": "Компаниите, които отпускат бързи кредити, отчитат ръст на кредитирането през третото тримесечие на тази година, показва банковата статистика. До края на първото тримесечие на тази година, в продължение на една година, имаше забавяне на вземанията на дружествата, специализирани в кредитиране. Преди това - от края на март 2016 г., в продължение на 12 поредни тримесечия, кредитирането на небанковите дружества непрекъснато растеше. Предварителните данни на БНБ показват, че в края на септември вземанията на компаниите, специализирани в кредитиране, са 2,775 млрд. лв. при 2,433 млрд. лева преди година. Те се увеличават с 14,1%, или 342,3 млн. лв. на годишна база и с 4,2%, или 111 млн. лв. на тримесечна. В централната банка изчисляват, че в матуритетната структура преобладават заемите над пет години, които в края на септември достигат 1,242 млрд. лв. при едногодишен ръст от 17,2% (182 млн. лв.), а за три месеца увеличение с 3,4% (41,2 млн. лв.). Относителният дял на тези кредити в общия размер на вземанията по заеми нараства за една година от 43,6% до 44,7%. В края на третото тримесечие на тази година вземанията по кредити с матуритет над 1 до 5 години са 721,9 млн. лева, като се увеличават с 10,6% (69,1 млн. лв.) на годишна база и с 6,9% (46,4 млн. лв.) в сравнение с края на второто тримесечие на 2019 година. Вземанията по заеми с матуритет до 1 година са 616,9 млн. лева, като за една година нарастват с 26,9% (130,6 млн. лв.) и с 4,7% (27,6 млн. лв.) в сравнение с края на юни. В края на септември размерът на необслужваните кредити е 194,7 млн. лева, като намалението е с 16,8% (39,4 млн. лева) в сравнение с края на септември 2018 г. и с 2,1% (4,2 млн. лева) спрямо края на юни 2019 г.", "date": "2019.11.20", "title": " 14% ръст на заемите от бързи кредити"}
{"url": "https://duma.bg/s-2-st-na-kilovatchas-poskapva-tokat-n203873", "text": "Два варианта за либерализация на енергийния пазар до пълното освобождаване на цените на тока за домакинствата обсъждат енергийното министерство, ресорната парламентарна комисия и представители на бизнеса. Предпочетеният вариант ще влезе в сила от 1 юли 2020 г., когато Комисията за енергийно и водни регулиране (КЕВР) трябва да започне да формира тарифите за електроенергията, като включи в тях част от постигнатата на свободния пазар средногодишна цена. Според единия вариант освобождаването на цените за бита ще е за три години, като в първите две години 30% от цената се формира от борсата за ток, а през последната - 40%. Вторият вариант обхваща пет години, с по 20% свободна цена всяка година. Все още не е решено кой от двата варианта да се избере, но по-важното е да се реши електроснабдителните дружества от кой сегмент на борсата за ток ще трябва да си купуват допълващата квота, за да не стават манипулации, които да доведат до рязко поскъпване на тока за домакинствата. Това е станало ясно по време на българо-корейски енергиен форум в София с участието на енергийния зам.-министър Жечо Станков, председателя на КЕВР Иван Иванов, шефа на парламентарната енергийна комисия Валентин Николов и бившия енергиен министър от ГЕРБ и ексдепутат Делян Добрев, съобщава \"Медиапул\". От думите на Валентин Николов стана ясно, че този път пълната либерализация на електроенергийния пазар, за която от години се говори, но все се отлага, е неизбежна. Постепенното освобождаване на цените за бита ще започне от 1 юли 2020 г. По думите му до края на настоящата година трябва да се избистри моделът за освобождаване на цената за бита и до края на януари 2020 г. да бъдат приети поправките в Закона за енергетиката с фиксирания график за пускане на тарифите и процента на пазарната компонента в тях. Регулаторният шеф Иван Иванов заяви, че \"ако някой смята, че токът ще поскъпне с 20-30%, както се твърди по някои медии, да знае, че това не е възможно и няма да се случи\". Според него присъединяването на България към европейския енергиен пазар ще осигури повече количества енергия за българската борса на ток, а това няма да допусне по-сериозен ръст на цените. Предстои и разрастване на трансграничната свързаност на преносните мрежи в региона на Балканите, което ще даде възможност от втората половина на 2020 г. да се внася електроенергия и от Италия, и от Чехия и Полша, посочи Иван Иванов. Досега са правени предварителни разчети и анализи за ефекта от либерализацията върху цените за бита. Базата е очертаваща се средна пазарна цена на тока за следващия ценови период (юли 2020 г.) от около 106 лв./МВтч. Сега определената от КЕВР е близо 90 лв./МВтч. Повишението обаче ще се компенсира от очакван спад на някои от компонентите в тарифата като \"Задължение към обществото\". Затова прогнозата е с прибавянето на пазарен елемент повишението на цената ще е от порядъка на 2 стотинки за киловатчас за следващата година.", "date": "2019.11.20", "title": "  С 2 ст. на киловатчас поскъпва токът"}
{"url": "https://duma.bg/emil-tabakov-predstavya-osmata-simfoniya-na-brukner-sas-sofiyskata-filharmoniya-n203854", "text": "Маестро Емил Табаков застава на 21 ноември пред Софийската филхармония, за да представи едно от най-грандиозните произведения в музикалната история - Симфония 8 на Антон Брукнер. Маестро Табаков неведнъж е демонстрирал афинитет и дълбочинен прочит на творбите от австрийската школа, към която принадлежи и Брукнер. Неговите интерпретации традиционно оставят публиката въодушевена, посочва Кремена Николова-Флор, реклама и връзки с медиите на Софийската филхармония. Австрийският композитор е сред ярките представители на Романтизма, станал популярен през XX век благодарение на Караян. Осмата му симфония е сред абсолютните шедьоври в класическата музика - триумф на вярата и благодарността към живота. Брукнер завършва работата по нея през август 1887 г. И бърза да я представи на диригента Х. Леви - негов приятел и ментор. След като се запознава с партитурите, Леви казва, че симфонията е неосъществима и предлага на Брукнер да я намали значително. Брукнер преживял много болезнено критиката от на своя \"баща в изкуството\", но през 1889-1890 г. се връща към симфонията, като я редуцира донякъде и редактира първата част. Премиерата е на 18 декември 1892 г. във Виенската филхармония под ръководството на Х. Рихтер. Тя е толкова успешна, че феновете на композитора я обявяват за \"короната на музиката от XIX век\". Съвременниците наричат Осмата симфония \"Апокалиптична\". Пианистът и музикален критик Й. Шалк пише, че тя представя борбата за култура и най-висшите идеали на човечеството. Пак според критиците Осмата симфония е грандиозна романтична концепция, основана на типичния конфликт за романтиците между, от една страна - бруталната сила и спокойствието на вечната красота на Вселената, и от друга - самотния човек, изгубен в нея.", "date": "2019.11.20", "title": " Емил Табаков представя Осмата симфония на Брукнер със Софийската филхармония"}
{"url": "https://duma.bg/neizvestno-platno-na-zlatyu-boyadzhiev-otiva-na-targ-n203853", "text": "Непоказван до днес семеен портрет на Златю Бояджиев ще бъде изваден на търг на благотворителния бал на юристите на 23 ноември в столичния хотел \"Маринела\". Платното е рисувано  преди 80 години и в момента е собственост на внучката на художника - Цена Бояджиева-Ценова. Актьорът Ники Сотиров, адвокатът-художник Румяна Недялкова, Кеазим Исинов, Иван Яхнаджиев, Красимира Михайлова, Илиан Савков, скулпторът Добромир Иван са творците, които ще предоставят свои творби за търга.  Събитието за седма поредна година събира средства за деца, болни от церебрална парализа. По време на благотворителния бал се предвижда да бъдат отличени и най-добрите през отминалата година адвокати, съдии, нотариуси, прокурори, млади юристи, кантори, синдици и медиатори. Събитието се организира от Балканската медийна асоциация с подкрепа от Международния адвокатски съюз, Адвокатските колегии от цялата страна, Камарата на нотариусите, Българската съдийска асоциация, Професионалната асоциация на медиаторите, Асоциацията на жените адвокати и Асоциацията на синдиците в България. Те са подготвили своите предложения за номинации в различните категории. Церемонията се осъществява с подкрепата на телевизия Евроком и предаването \"Темида - цената на истината\", БНТ, БНР и предаването \"Законът и Темида\", както и БТА.", "date": "2019.11.20", "title": "Неизвестно платно на Златю Бояджиев отива на търг "}
{"url": "https://duma.bg/datata-n203856", "text": "1858 - РАЖДА СЕ СЕЛМА ЛАГЕРЛЬОФ, ШВЕДСКА ПИСАТЕЛКА (УМИРА 1940 Г.). Първата жена носителка на Нобелова награда за литература (1909 г.) за високия идеализъм, яркото въображение и духовната извисеност, които характеризират творчеството й. Световноизвестна е най-вече с книгата си \"Чудното пътуване на Нилс Холгерсон през Швеция\". 1872 - В СОЛУН НЕДЕЛЯ ПЕТКОВА ОСНОВАВА ЖЕНСКОТО ДРУЖЕСТВО \"ВЪЗРОЖДЕНИЕ\", което дава начало на девическото образование в България. Неделя Петкова е родена в Сопот през 1826 г. Дълги години учителства, като основава женски училища в София, Велес, Солун и др. Участва в борбата за църковна независимост. По молба на Левски извезва знамето на БРЦК. След Освобождението разгръща просветна дейност в Родопите. Умира на 1 януари 1894 г. в София. 1875 - В ОДРИН СЕ РАЖДА ЙОСИФ ХЕРБСТ, БЪЛГАРСКИ ЖУРНАЛИСТ, ПУБЛИЦИСТ И ОБЩЕСТВЕНИК (УМИРА 1925 Г.). Първи председател на Дружеството на столичните журналисти и пръв директор на печата, уволнен по искане на княз Фердинанд. След Септемврийското въстание (1923) се противопоставя на произвола на полицията и правителството. Арестуван на 16 април 1925 г. след атентата в храм \"Св. Неделя\" в София и вероятно убит още същия ден. 1904 - РАЖДА СЕ ОРЛИН ВАСИЛЕВ, ПИСАТЕЛ, ДРАМАТУРГ И ПУБЛИЦИСТ (УМИРА 1977 Г.). Истинското му име е Христо Петков Василев. Директор на Народната библиотека \"Кирил и Методий\", депутат в 5-ото Народно събрание. Автор е на романите \"Зъб за зъб\" и \"Хайдутин майка не храни\", на драми, на сценариите за филмите \"Страхил войвода\" и \"Калин Орелът\". 1945 - ЗАПОЧВА ПЪРВИЯТ И НАЙ-ИЗВЕСТЕН НЮРНБЕРГСКИ ПРОЦЕС (продължава до 1 октомври 1946 г.). На подсъдимата скамейка застават 24 нацистки лидери (политици, военачалници и идеолози на националсоциализма). След 11-месечен процес 12 души получават смъртни присъди от Международния военен трибунал за престъпления срещу човечеството и мира, за военни престъпления и организиране и провеждане на война. Трима получават доживотни присъди, а на различни срокове са осъдени още четирима души. Двама са обявени за невинни, други двама са оправдани, а един се самоубива преди процеса. 1959 - ГЕНЕРАЛНАТА АСАМБЛЕЯ НА ООН ПРИЕМА ДЕКЛАРАЦИЯ ЗА ПРАВАТА НА ДЕТЕТО. На 14 декември 1954 г. ООН и ЮНЕСКО обявяват 20 ноември за Световен ден на децата. Тази дата обаче не е повсеместно възприета, тъй като мнозинството страни предпочитат да съхранят традициите си в честването на празника. 1984 - УМИРА ДИКО ИЛИЕВ, ДИРИГЕНТ И КОМПОЗИТОР (Р. 1898 Г.). Приживе го наричали \"Майсторът\". Създал е стотици произведения, сред които десетки маршове и танцови мелодии в ритъма на валс, танго, румба и др. Автор е на повече от 40 хора. С \"Дунавско хоро\", създадено от композитора на 18 април 1937 г., българите посрещат Нова година.", "date": "2019.11.20", "title": "Датата"}
{"url": "https://duma.bg/kratki-novini-n203862", "text": "Гръцкият премиер Кириакос Мицотакис остро критикува ЕС, че не намира трайно решение на мигрантския проблем. \"Европа смята държави като Гърция за удобни места за паркиране на бежанци и мигранти. Повече няма да приемам това\", подчерта Мицотакис в интервю за германския в. \"Ханделсблат\". Тази година в страната са регистрирани почти 60 000 бежанци и мигранти. Данните са далеч от тези от 2015 г., но поставя правителството в Атина под натиск.  Румънските ученици ще имат по-малко учебни часове от следващата учебна година. Съгласно новия закон учениците в първи клас ще имат средно по 20 часа седмично спрямо 22 часа в момента, в прогимназията ще имат по 25 часа спрямо 34, а гимназистите - средно по 30 часа. Законът беше оспорен от синдикатите, защото с намаляването на часовете над 20 000 учители ще загубят работата си. Турският президент Реджеп Ердоган заяви, че е информирал американския си колега Доналд Тръмп за невъзможността Анкара да се откаже от руските ракетни системи  С-400. \"Обяснихме на Тръмп, че Турция няма да отстъпи по въпроса. Разказах на Тръмп как Турция стигна до закупуване на С-400 и той призна нашето право\", заяви Ердоган в реч в Анкара Руското посолство в Естония посъветва местния депутат Антас Лаанеотс, който е бивш командир на Силите за отбрана на прибалтийската република, \"да излезе от танка\". По-рано Лаанеотс обяви по местна телевизия, че Русия се превъоръжава и се готви за агресия. \"Споменатият депутат отново говори за някаква \"подготвяща се агресия\" от страна на Русия, очевидно по навик, придобит в продължение на много години служба в съветската армия, като продължава да вижда окръжаващия свят чрез танковия мерник\", коментира руското посолство във фейсбук. Терористи са нападнали патрул на въоръжените сили в източната част на Мали, в резултат на което са загинали 24 войници, а 29 са били ранени. Нападението е станало в хода на съвместна операция на Мали и Нигер за елиминиране на \"терористите по границата\". Военните от Мали са ликвидирали 17 терористи, а нигерските колеги са задържали \"около 100 заподозрени\". Унищожени са и 70 мотоциклета. ", "date": "2019.11.20", "title": "Кратки новини"}
{"url": "https://duma.bg/malak-teatar-na-kraya-na-sveta-v-plovdiv-n203851", "text": "Европейската столица на културата представя куклената алегория за възрастни на Езекиел Гарсия Ромеу \"Малкият театър на края на света, Опус 2\", продукция на Театър дьо ла Масю от Ница, Франция. Представленията ще бъдат всеки ден от 25 до 29 ноември (понеделник-петък) от 19 ч. във Военния клуб, ул. \"Иван Вазов\" 2. Участват Езекиел Гарсия Ромеу, Ирослав Петков, Маргарита Костова, Теодора Рашед, Христо Иванов, Пламен Канев. За представленията пристигат и преподаватели от Университета на Лазурния бряг, които ще изследват социологията на публиките. Любопитно е също, че за \"Малкият театър на края на света, Опус 2\" е създаден струнен квартет от композитора и създател на Фестивала на Радио Франс и Монпелие Рьоне Коеринг, научи ДУМА от Ясен Атанасов.", "date": "2019.11.20", "title": "\"Малък театър на края на света\" в... Пловдив"}
{"url": "https://duma.bg/vazkrasnaliyat-svidetel---n203857", "text": "Доц.  Едно 4-5-годишно момченце върви по улицата и държи в ръката си опитомен гълъб. Спира го германски войник и иска да му вземе гълъбчето. Момченцето не си го дава и го притиска до гърдите си. Тогава представителят на \"европейската най-висша и най-цивилизована германска раса\" пуска куршум в главата му. Детето пада, но продължава да стиска гълъбчето. И след смъртта си руското момченце не дава любимата си птица на изверга.  Случаят е станал в  гр. Ростов на Дон на 29 ноември 1941 г. Този факт е представен от главния съветски обвинител Роман Руденко на Нюрнбергския процес (20 ноември 1945-1 октомври 1946) за съдене на хитлеристката военна върхушка за престъпления срещу човечеството.  За Нюрнбергския трибунал е писано много, отразяван е през цялото време от печатните издания и радиостанциите в целия свят, написани са много книги, създадени са филми. Психиатърът на процеса Джон Джилбърт внимателно наблюдава поведението на подсъдимите военнопрестъпници и веднага след края му издава книга (Nurenberg Diary, New York, 1947). Известно е много за трибунала, но не всичко. Има случки и парадокси, за които малко се знае. А и времето посипва забрава върху хитлеристките престъпления и виновници, оневинявани или прикривани от настъпващите днес неонацизъм и неофашизъм.   На процеса са изнесени случаи, умопомрачителни по замисъл и звероподобни по изпълнение. Заслужава си да ги припомним. Малкият Макс, син на коменданта на концентрационния лагер \"Дахау\", празнувал рождените си дни не със запалени свещи на торта, а с... разстрел на лагерници. Колкото години навършвал, толкова лагерници разстрелвал. Свидетел на обвинението на процеса разказва, че на 12-ия си рожден ден синчето разстреляло лично 12 лагерници. На 13-ия Макс убил 13 мъже. Искал да застреля още един, но строгият и грижовен татко не му позволил: \"Не си навършил още 14 години\". Не стигат думи да се коментира случката.  В с. Кузнецово на 28 октомври 1943 г. нахлуват пияни германски войници, събират жителите,   натикват ги в колхозната управа и подпират вратата с кол. След това запалват селото от четирите страни.  Горящите хора пищят, а немските войници се забавляват. Подобно нещо извършват хитлерови войници и във френското село Орадур на Глан (Oradour sur Glane). Мъжете са затворени в една плевня и са запалени, жените и децата са натикани в черквата и са задушени с газ, но за по-сигурно немците хвърлят вътре и няколко гранати. Палачите са млади момчета от бронираната SS-дивизия \"Дас Райх\", току-що станали войници и в това мирно френско село получават \"бойното си кръщение\". Това се случва няколко дни след откриването на Втория фронт от американски и английски войскови части (6 юни 1944).  Година след това ген. Шарл де Гол обявява с. Орадур за национално гробище и музей.    Никога няма да се забравят човеконенавистническите изтребления в Бабий Яр. Това е дълбок и дълъг естествен дол, в който хитлеристите са нахвърляли телата на разстреляните. Докарвали са мирни жители от всички краища на СССР, от различни националности и възрасти, най-много жени и деца, и най-вече евреи. Изправяли ги пред дълбоката пропаст и ги разстрелвали с картечници. По групи от стотици наведнъж. Всеки вторник и петък, от 29 септември 1941 г. до 30 септември 1943 г. в продължение на 103 седмици са разстреляни общо 300 000 жени, деца и старци в Бабий Яр, Киев, Сирецкий лагер и 800 душевно болни в клиниката за психични  разстройства.                         На процеса присъстват журналисти почти от всички страни на света. Доказателствата са толкова много и почти еднакви - масови разстрели, убийства на жени и деца, палежи на цели селища, изтезания и умъртвяване на пленници, изгаряния в пещите на концлагерите и много други, че репортерите започват да свикват с тях и влизат все по-рядко в съдебната зала. Но един ден през месец март 1946 г., когато кокичетата и минзухарите са разцъфтели, рано преди началото на процеса всички журналисти се втурват към съдебната палата. Няма места за всички. Какво е станало?  Американският в. \"Звезди и черти\" е написал: \"Трагично произшествие в съда. Съветският обвинител ген. Руденко стреля по Херман Гьоринг\". В дописката се разказва, че Роман Руденко не издържал на безочливостта на райхсмаршал Гьоринг, извадил пистолета си и го застрелял на място. И сега всички журналисти тръпнат в догадки какво ще последва от това. Но когато виждат как безсрамно изпъченият Гьоринг влиза и заема мястото си при подсъдимите, носейки одеялото, с което завива краката си, всички разбират, че това е поредната американска фалшификация. Тогава един английски журналист казва: - У нас има една пословица: \"Бикът е опасен отпред, конят - отзад, а американският кореспондент - от всички страни\". Няколко дни след това в. \"Звезди и черти\" пояснява, че не става дума за физическо убийство, а за това, че \"съветският обвинител морално е застрелял райхсмаршал Гьоринг\", но била изпусната съответната дума. Вдигат престижа на Руденко. И в следващите дни акредитираните журналисти не могат да си поeмат дъх от сензации и изненади. Главният съветски обвинител Роман Руденко обявява пред съда писмените показания на фелдмаршал Фридрих фон Паулус, участвал пряко в  разработването и изпълнението на плана \"Барбароса\", съставен  специално за нахлуването в СССР. Защитниците на обвиняемите - д-р Щамер и адв. Заутер, надават вик: - Това е невъзможно. Паулус е мъртъв. Искаме да бъде извикан пред съда лично свидетелят Паулус. Ген. Фридрих фон Паулус е командващ 300-хилядната хитлеристка армия за превземането на Сталинград. След 6-месечни боеве Паулус заповяда капитулация и гладните и измръзнали немски войници се предават на съветското командване. Паулус е повишен в чин \"фелдмаршал\", с постъпката си той спасява от смърт около 100-120 хиляди войници и офицери. Хитлер заповядал да се скрие това поражение, Паулус е бил обявен за геройски загинал като истински германски войник. Уредено му е било пищно погребение, на което самият Хитлер присъствал и държал реч. Лично той положил върху празния ковчег най-високата награда за германски герой. Бил е обявен тридневен национален траур, хитлеристките знамена са били свалени до половината, камбаните биели, в църквите били отслужени траурни литургии. Но сега изневиделица мъртвият фелдмаршал обвинява с убийствени показания! Защитниците Щамер и Заутер си правят сметката, че дори да е жив Паулус, докато руснаците го докарат, може да осуетят изслушването му или процесът ще свърши. Председателят на съдебния състав сър Джефри Лоурънс, въпреки британското си студенокръвие и тежък  аристократизъм, също е заинтригуван и пита съветския обвинител: - Какво е Вашето мнение за ходатайството на защитата? Цялата зала е смълчана. Всички очакват Руденко да се откаже. Но той твърдо произнася: - Съветското обвинение не възразява, Ваша чест. - Колко време ще е необходимо, за да се докара тук свидетелят Паулус? Отново мъртва тишина. Очакват седмици, месец. - Не повече от пет минути, Ваша чест - със спокоен глас отговаря Руденко. - Свидетелят е тук, намира се в помещенията на съветската делегация. Подсъдимите са втрещени. Гьоринг започва да крещи нещо, другите подсъдими говорят разгорещено помежду си. Защитниците Щамер и Заутер едновременно се втурват на трибуната и се надвикват: - Не! Не! Защитата не настоява за извикването на свидетеля пред съда! Писмените заявления ни задоволяват. Но непоколебимият юрист и неподвластен на емоции сър Джефри Лоурънс твърдо обявява: - Съдът извиква свидетеля фон Паулус. В залата влиза висок слаб човек в цивилен костюм, стои му много добре на военната стойка. Бавно, със спокойна крачка, изправен и с достойнство, Паулус се изкачва на свидетелската трибуна. Заклева се и започва да говори уверено и твърдо, не отрича участието си в разработването на плана \"Барбароса\", в който задача №1 е да се превземат Москва, Ленинград, цяла Украйна, Кавказ с петролните извори и да се излезе на линията Архангелск-Астрахан. Фелдмаршалът не отрича и жестокостите на германските офицери и войници. От изобличенията подсъдимите онемяват, навеждат глави и застиват така. Защитниците им контраатакуват. Питат: ако Вие сте Паулус, посочете кои от лицата на подсъдимата скамейка са главни виновници за войната. Надяват се, че свидетелят няма да ги познае. Паулус ги посочва и изговаря: Гьоринг, Кайтел и Йодл. След заседанието на фелдмаршал Паулус е уредено свиждане с неговия син и роднини (съпругата му е починала), която продължава целия след обед. Той е бил много благодарен за този жест. ", "date": "2019.11.20", "title": "Възкръсналият свидетел           "}
{"url": "https://duma.bg/ot-ipi-prognozirat-po-visoki-mestni-danatsi-n203872", "text": "Местните данъци и такси ще се увеличават, прогнозира икономистът Петър Ганев при представянето на ежегодния алтернативен бюджет, разработен от Института за пазарна икономика (ИПИ). Експертите предлагат два процента от данъка върху доходите на физическите лица да остава в общините, да се намали осигурителната тежест и да се прехвърлят част от вноските за здраве в частни фондове. Причините за увеличаване на местните налози са две - първата, че общините не разполагат с достатъчно собствен ресурс, обяви икономистът Петър Ганев. Данъчен бюджет след избори. Това е ясно. Видяхме го през 2016 г. и 2017 г., затишие 2019 г., почти няма промени. Очакваме, а вече имаше и заявки, че през 2020-2021 ще има покачване на данъците\", каза той. Най-вероятно ще бъде увеличена данъчната основа при имотните данъци, прогнозира Ганев, според когото два процента от подоходния данък също трябва да остава в общините, а не да стои в държавната хазна, както е в момента. \"Това би бил ресурс в рамките на 876 милиона лева\", каза икономистът. Според него това ще промени и поведението на местните власти. Експертите препоръчват спиране на негативните тенденции за увеличаване на данъци и осигуровки и реални стъпки за намалението на данъчно-осигурителното бреме, в т.ч. чрез премахване на някои данъци - облагането на дивидентите, лихвите и застрахователните премии. От ИПИ настояват за  увеличаване на заплатите в публичния сектор, в т.ч. заплатите на педагогическия персонал, но и сериозно преструктуриране на администрацията, защото през последните три години липсват каквито и да са мерки за свиване на публичния сектор. Освен това са необходими реални осигурителни промени, които да дадат повече избор на хората - намаляване на пенсионните осигуровки с 2 пр.п. и прехвърляне на 2 пр.п. от здравните осигуровки към частни дружества, за да се разбие монополът на НЗОК. Приоритетите на алтернативния бюджет на ИПИ могат да бъдат завършени с препоръката за свиване на преразпределението през бюджета, мерки за финансова децентрализация и планиране на излишък, който да направи бюджета по-прозрачен. Това беше и едно от основните теми, които депутатите разискваха по време на първото четене на републиканския бюджет миналата седмица. За разлика от предложението на ИПИ обаче - опозицията, особено БСП, поиска още по-голяма преразпределителна роля на държавата. Една от важните препоръки - вместо балансирания бюджет, който Горанов представи, да се планира известен излишък, в размер на 1%-1,5%, който да поеме евентуални тежки сътресения в световната икономика. Експертите не са доволни от блокираната приватизация, която остави зад борда на частните инвестиции дружества като БДЖ, ВиК, \"Български пощи\" и \"Топлофикация София\".", "date": "2019.11.20", "title": "От ИПИ прогнозират по-високи местни данъци"}
{"url": "https://duma.bg/vazpomenatelna-vecher-za-stoyu-shishkov-v-plovdiv-n203852", "text": "Регионалният исторически музей в Пловдив кани приятелите на Родопите на \"Вечер, посветена на Стою Шишков и планината на Орфей\". Инициативата ще се състои днес, 20 ноември, от 17.30 ч. в зала \"Съединение\". Събитието се организира по повод новата книга на Николай Щърбов и Снежина Рижикова, която проследява житейския път на Стою Шишков в Пловдив. Освен двамата автори в тематичната вечер ще вземе участие и състав от училище \"Любен Каравелов\", който ще представи традиционен родопски фолклор. Стою Шишков е роден на 27 юли 1865 г., израства в село Устово. Неговият професионален път започва като учител в различни родопски селища, а след 1906 г. го отвежда в Пловдив, където преподава български език и история в Първа прогимназия, мъжката гимназия \"Александър I\" и френския мъжки колеж \"Св. Августин\". Стою Шишков е създател на Пловдивския окръжен музей, в който е назначен за секретар през 1917 г. Автор е на първото упътване за събиране на предмети, което ръководи дейността на новосъздадената институция. През своя дългогодишен творчески път Стою Шишков издава над 70 книги и списания, публикува стотици статии, студии, рецензии, съобщения. Различни изследователи на неговото дело го определят като историк, географ, етнограф, фолклорист, демограф, народоук, родополог. Неразривно свързан от детските си години с Родопите и Тракия, Стою Шишков им посвещава едни от най-ценните си и значими изследвания.", "date": "2019.11.20", "title": " Възпоменателна вечер за Стою Шишков в Пловдив"}
{"url": "https://duma.bg/gruzinski-maydan-n203860", "text": "Напрежението в Грузия от последните дни е вътрешнополитическо боричкане, което Западът се опитва да превърне в нещо като грузински Майдан. Опозицията и привържениците й протестират не срещу паднали доходи, вдигнати данъци или корупция, а срещу смесената избирателната система. Половината от 150-те депутати се избират по мажоритарната, а другата половина по пропорционалната система. Такава демократична система има по цял свят. Опозицията обаче иска системата да стане изцяло пропорционална за парламентарните избори догодина.  В новата конституция на страната е записано, че тя ще стане такава, но през 2024 г. Този юни лидерът на управляващия блок от две партии \"Грузинска мечта-Единна Грузия\" Бидзина Иванишвили от конюнктурни съображения избърза да обещае промени в изборния закон за вота от 2020 г. Но парламентът не одобри предложената избирателна реформа, макар за нея да не й достигнаха само 12 гласа. Тогава опозицията яхна протестната вълна и поиска разпускането му и нови избори.  Въпросът е защо тя припира за бързото въвеждане на пропорционалната система. След вота от 2016 г. управляващият блок на Иванишвили има квалифицирано мнозинство - 115 депутати. Докато двете опозиционни сили, които сега скачат, спечелиха \"трохи\" - дясноцентристката партия \"Единно национално движение\" на бившия президент Михаил Саакашвили има 27 депутати (загубила е 38 мандата), а национал-консервативният \"Алиансът на патриотите в Грузия\" има само 6 депутати. (Още двама други депутати не влизат в сметката). Опозицията реши, че вината за слабото й представяне е смесената система.  И тук тя получи рамо от Запада - САЩ и ЕС излязоха със съвместно изявление, в което се казва: \"Ние изцяло подкрепяме правата на мирните демонстранти и свободата на изразяване\".  \"Привържениците на Саакашвили не крият, че разчитат на сценарий за Майдан\", възмути се грузинският аналитик Йосиф Манджавидзе пред в. \"Взгляд\".  ", "date": "2019.11.20", "title": "Грузински Майдан?"}
{"url": "https://duma.bg/falshivi-plakati-i-zakachki-zalivaha-predizbornata-kampaniya-n203859", "text": "С напредването на онлайн технологиите издънките в кампаниите на кандидатите за изборни позиции все по-трудно могат да останат \"в сянка\". Мрежата и виртуалните кибици подхващат всяка недомислица и я разпространяват, често без да се замислят доколко тя е истинска или е просто злонамерена шега от недоброжелател.  Още в първите дни на кампанията за местна власт фейсбук бе залят от дами с безумни прически, господа с мутренски физиономии, че и от кандидати, известни само с прякорите си. В калабалъка от абстрактно търсене на внимание мрежата отново подхвана и стари плакати, представяйки ги за \"пресни\". Шегаджии направиха колаж с порнозвезда, който заля не само фейсбук, а попадна и в някои имащи се за сериозни медии. Два месеца онлайн потребителите дъвкаха и \"разкостваха\" кандидатите за кметове и общински съветници, присмиваха се на недостатъците им... Накрая не ги избраха за нищо, освен за обект на подигравка.  \"Деян Колев е роден 1974 г. в град Ловеч. От малък е различен във всички аспекти - помни преражданията си и живота си на съзвездията Сириус и Орион. На 20-годишна възраст вече е активен лечител и надарен с дарбата ясновидство\", пише за кандидат-общинаря на сайт, представящ първия международен фестивал \"Еволюция на духа\", проведен през 2013 г. Колев бе четвърти в листата на НДСВ в Ловеч. В мрежата се появи забавен \"негов\" плакат с името и номера му в бюлетината.  Оказа се, че силата не е с Колев, който бе заложил на меч, злорадстваха сеирджиите. Тениска с палми и обещание за честност и отговорност бяха акценти от картинката, в която се твърдеше, че той е мераклия за председател на Общинския съвет в Ловеч. На профила му в социалните мрежи е публикуван \"официалният\" плакат, на който той се е изтипосал в лъскава ризка. Четвъртият в листата на НДСВ е събрал едва 16 преференции, толкова всъщност има и водачът им Иван Първанов (кандидат и за кмет), като цяло партията в града е получила скромните 126 гласа. Явно енергийният лечител и ясновидец не е провидял правилно бъдещето. Мечът се оказа ключов момент в плакат, разпространен във фейсбук и търсещ преференции за осмия в листата на \"Възраждане\". От него обаче не се разбира за кой град става въпрос. \"Възраждане е мечът в твоите ръце. Да разсечем корупцията\", призовава анонимният мераклия за власт. Тъй като партията успя да стигне до балотаж за кметския пост във Варна, погледнахме преференцииите на осмия в листата им - 40 са. Седем от съпартийците му имат повече от него. Ако за плаката на Деян Колев не е ясно дали е шега или злонамерена закачка, Георги Георгиев-Готи откровено заложи на провокативна кампания при мераците си да стане кмет на София, или поне общински съветник от \"Българско национално обединение\". На един от плакатите си той позираше гол, прикрил с тиква мъжките си атрибути. Все пак, и той имаше \"официални\" снимки - с костюм и дори вратовръзка. Припомняме, че Гeoргиeв издигнa Eвгeния Бaнeвa зa eврoдeпутaт нa пocлeднитe избoри зa EП, а през 2016 г. партията предложи Митьo Пищoвa и Рaдo Шишaркaтa зa кaндидaтпрeзидeнтcкa двoйкa. Ексцентричното дуо тогава събра 14 974 гласа. Гoти ce прeдcтaвя зa aктьoр, рeжиcьoр и бизнecмeн. Провокациите са събрали 471 гласа за кметската му кандидатура. За листата на БНО гласовете са 404, като преференциите за водача са едва 14. Кой не е чувал за Ценко Чоков и безбройните скандали около него? Бившият кмет на Галиче не се притесни от съдебните си неволи и проблемите си със закона и се впусна в нова надпревара. Този път се опита да кметува в община Бяла Слатина и остави съпругата си Цветилина Нелова да се бори за Галиче. Тя се докопа до балотаж, но той не достигна до втори тур, макар и да събра близо 20% от вота на избирателите. За загубата обвини малкото време за подготовка. Припомняме, че Чоков е подсъдим като лидер на престъпна група за палежи, рекет и побой. Бившият кмет на Галиче е осъден от Специализирания наказателен съд на 4 години и половина затвор за отвличане, побой и палеж на автомобил. Той обаче обжалва и бе под домашен арест, докато чака решението на Апелативния наказателен съд. Плакатът му, меко казано, подсказва избухливия му нрав. Фитнес инструкторката Виолета Генчева се бе прицелила в Общинския съвет на Сливен, а в някои от рекламните си плакати реши да заложи на ярки цветове и... физиономията на ексмета и бивш футболист Йордан Лечков. Всъщност, електрикавият цвят е знаков за партия \"Нова алтернатива\", от която двамата бяха кандидати. Генчева събра само 22 преференции, което не й даде никакъв шанс да стане един от двамата общинари, излъчени от листата.", "date": "2019.11.20", "title": "Фалшиви плакати и закачки заливаха предизборната кампания"}
{"url": "https://duma.bg/uspeh-bez-fanfari-n203858", "text": "Вече се превърна в недобра традиция резултатите на БСП на местните избори да бъдат оспорвани откъм правдивост не само от чужди, но най-вече от свои. Тази ситуация далеч не е от днес, има дълга предистория и е свързана със старата и откровено порочна практика партията да не издига навсякъде чисто партийни кандидати, а да играе на местния вот с формулата \"подкрепен от\", която е и основната причина за пораждане на спекулации, обвинения, раздори и пр.  Когато правехме собствен анализ в ДУМА на резултатите от местните избори, покрай другото видяхме и колко често основният политически противник на БСП - партията ГЕРБ, издига свои кандидати. Формулата \"подкрепен от\" е по-скоро изключение за тях, макар да се среща и то в известни общини. ГЕРБ са издигали еднопартийни кандидати дори в тези места, където техните представители са търпели поредни загуби.  Подобна практика трябва да бъде приветствана. Най-честният начин за явяване и пред избирателите, и пред собствената партия е това да става от името на партията или в коалиция, в която тази партия е водеща сила. Често левите хора казват: \"Ама ние тоя си го знаем, той е наш, и тоя е наш, тоя е направо стар комунист\". Да, в средите на БСП някои от тези обстоятелства може и да са добре известни, но в България не живeят само хора от средите на БСП. Много меко казано. За пред света, извън тесните партийни кръгове, БСП има толкова кметове, колкото носят щемпела \"БСП\" в изборните си документи в ЦИК.  Водени от това условие, преброихме и ние \"пилците наесен\". За да установим реалния,  а и нейното влияние в местната власт след Избори 2019. Решихме да смятаме за \"червени\" само онези кандидати на БСП за кметове и общински съветници, които са били избрани като еднопартийни или в състава на местни коалиции, в които социалистическата партия е била водещата сила, т.е. тя е извадена в регистрите на ЦИК преди скобите, в които се изброяват присъединилите сe други партии и движения. Същия метод приложихме и към Избори 2015, за да направим сравнение и да разберем \"къде бяхме и къде отидохме\". На 4 ноември лидерът на БСП Корнелия Нинова обяви, че партията има 61 кмета на общини и райони (в окончателния вариант след пленума на НС на БСП от 17 ноември - 60). Те се разделят според нашия строг метод по следния начин - 37 кметове на общини и 1 районен кмет в София, избрани като еднопартийни кандидати или от местни коалиции, оглавявани от БСП, и 21 кметове на общини и 1 районен кмет в София, избрани по формулата \"подкрепен от\". Разбира се, тук влизат и тримата кметове на областни градове - Русе, Разград и Перник, избрани от името на БСП, и кметът на Благоевград, подкрепен само от социалистическата партия.  По съвпадение, на 4 ноември, но през 2015 г., в ДУМА подготвяхме за публикация на следващия ден резултатите от изборите, предадени от Националния предизборен щаб. Според списъка, публикуван в нашия вестник, на предходните избори БСП е имала общо 60 кметове на общини, от които 33 избрани с бюлетината на БСП, а 27 - \"подкрепен от\". Районни кметове БСП на тези избори няма, както и за пръв път след 1989 г. нямаше и кмет на областен град.  Какво виждаме? Почти пълен паритет между общите резултати за партията и при двата избора. Всъщност, реално през 2019 г. кметовете на \"истинските\" общини, които БСП е спечелила или припознала, са дори 59, защото районните нямат тази власт и финансови ресурси, която имат колегите им от общините. Разликата обаче напълно се компенсира от победите в четирите областни центъра, които са не само важни от гледна точка на възможността за прокарване на леви политики в големи градове, но в случая дават и така нужния оптимизъм на партията, че е  от последните местни избори. Този психологически фактор е много важен в момента за социалистите и не бива да се омаловажава.  Резултатите обаче не дават категорично никакъв повод за фанфари. Завръщането на БСП в местната власт, както каза Нинова, е за сметка преди всичко на успехите в упоменатите областни градове, и то само спрямо резултатите от 2015 г. През 2011 г. например левите спечелиха в 6 областни центъра.  Радостта от представянето, което наистина е крачка, макар и малка, напред, трябва да е умерена, особено на фона на постигнатото от ГЕРБ. Да, партията на Бойко Борисов и олигархията ерозира, тя губи влияние, ще управлява в 17 областни града, а не в 22, както досега, но е увеличила броя на \"гербаджийските\" общини от 130 на 140 по данните, изнесени от Томислав Дончев. В сравнение с предишните избори извън областните градове БСП печели нови кметове с партийни кандидатури в 10 общини - Созопол, Дряново, Златарица, Пещера, Никопол, Първомай, община Родопи, Девин, Антон, Нови пазар. Социалистите запазват партийния си резултат в 24 общини - Болярово, Тунджа, Чавдар, Самоков, Правец, Пирдоп, Златица, Садово, Левски, Искър, Гулянци, Ковачевци, Медковец, Троян, Трекляно, Бобошево, община Добричка, Генерал Тошево, Кресна, Гоце Делчев, Павликени, Макреш, Белоградчик и Стражица.  От 60-те кметове, които БСП е обявила или припознала за свои през 2015 г., 19 са загубили своите кресла и сега те се заемат от представители на други политически сили. Част от тези кметове - 14 на брой, са били избрани преди четири години като кандидати на БСП. Като най-значими могат да бъдат определени загубите в Асеновград, Чирпан, Каварна, Провадия. Доскоро Асеновград бе най-многолюдният град (над 50 000 души), управляван от социалист. Към списъка със загубените по-големи градове би трябвало формално да се добави и Свиленград, където предишният кмет, подкрепен от БСП, бившият митничар Георги Манолов дори го нямаше сред участниците в тазгодишните избори. Партийният кандидат Стамо Димитров взе сега само 13% от гласовете, но БСП поне получи реална представа за подкрепата й в крайграничния град.  Тук стигаме до някои дежурни вече феномени, свързани с формулата \"подкрепен от\". Част от тези подкрепени и избрани с гласовете на социалистите кметове и през 2015 г., и през 2019 г. са хора, повече или по-малко свързани с БСП. Такива са например новите стари кметове на общините Сухиндол и Невестино. Единият - Пламен Чернев, е член на НС на БСП, а другият - Димитър Стаменков, е член на Областния съвет на БСП в Кюстендил. Обаче и двамата се явяват и печелят от името на инициативни комитети (ИК). Такава е и ситуацията в Полски Тръмбеш, където Георги Чакъров също е член на НС на БСП. С БСП винаги досега са били свързвани и кметовете на Балчик и Летница - Николай Ангелов и Красимир Джонев. Вторият на предните избори бе чисто партиен кандидат. Кметът на Горна Малина Ангел Жиланов също винаги е смятан за \"червен\". За хората, които не са запознати с тези подробности и гледат само документите на ЦИК, тези кандидати не са на БСП, въпреки че  Тези неща не са нови, не откриваме топлата вода, но в един момент трябва да се удари чертата и тази порочна практика да спре. Тези кметове могат съвсем спокойно да спечелят и ако се издигнат от името на партията, а не от разни ИК и местни коалиции. Още повече, че имаме и успешни примери като в Пирдоп, където през 2015 г. Ангел Геров печели с коалиция \"Пирдоп може повече\", подкрепена от БСП, а тази година повтори своя успех, но вече като партиен кандидат.   Често кандидатите от ИК отиват след изборите накъдето задуха вятърът, а той повечето пъти духа натам, откъдето са големите пари, с които опозицията по дефиниция не би могла да разполага. БСП си е патила от това и не е ясно защо продължава тази практика. Та, като заговорихме за пари. Един от подкрепените от левицата на тези избори представители на ИК - кметът на Свищов Генчо Генчев, надали го заслужаваше. През 2015 г. той бе избран като кмет от БСП, но по-късно, уж в името на добруването на съгражданите си, мина в колаборация с ГЕРБ. През 2018 г. в емблематично интервю за \"24 часа\" той заяви: \"Не бих казал, че съм знаков кмет на БСП. Тази партия ме е подкрепила, но всеки кмет работи първо за хората, без значение политическата принадлежност.\" И след това прекрасно откровение в стил \"няма ляво, няма дясно\" добавя: \"В лицето на местния водач, и представител на ГЕРБ, Цветан Цветанов имаме един изключително силен и възлов депутат.\"  Подобно отношение би трябвало да е обидно за социалистите и фактът, че БСП го толерира, изобщо не заслужава адмирации. Да, в Свищов всички партии обичат Генчо Генчев, но през 2018 г. се оказа, че Генчо най-много обича Борисов и Цветан Цветанов, защото другите нямали пари. По-добре да нямаш кмет, отколкото да си записваш в актива кандидат, демонстрирал публично неуважение към собствената си партия.  След тези избори също не бе спестена ситуация, подобна на свищовската. При това много бързо. Бдителни граждани съзряха градоначалника на Летница Джонев сред кметовете на ГЕРБ, събрани на 7 ноември на сгледа с Бойко Борисов. Добре, сега кой има кмет в Летница? БСП или ГЕРБ? Освен това, по наша информация, синът на Джонев - Адриан, който е и лидер на БСП в Летница, на първата сесия на Общинския съвет е предложил за негов председател да бъде избран местният лидер на ГЕРБ Андрей Мавродинов. И това става факт с гласовете на БСП. Дето се вика - танто за кукуригу.  Слава Богу, този път бе спестена подкрепата за кандидат на ГЕРБ, каквато имаше на предните избори в община Малко Търново.  В Благоевградска област БСП обяви подкрепа и за кандидат-кметовете в общините Белица, Сатовча, Струмяни и Хаджидимово, и сега те са отбелязани в списъка с 60 общини. Хубаво, обаче три от тях са спечелени гръмовно от ДПС (според ЦИК), а в Струмяни е подкрепен кандидатът на Обединени земеделци, който предния път е избран за кмет от Реформаторския блок. Т.е. десен кандидат, ако в Струмяни изобщо се интересуват от такива идеологически тънкости. Подобна е и ситуацията в Бобов дол. По тоя почин партиите в един момент може да имат повече кметове, отколкото са по списък общините в държавата.  В Софийска област, в Етрополе, БСП подкрепя ИК на Димитър Димитров, братовчед на видния гербаджия Емил Димитров - Емо Фаса, но и ГЕРБ го броят за техен кмет. Така кметът на Етрополе е минимум раздвоен, но по-скоро е разчетворен, защото е припознат и от партията БАСТА, и от ВМРО. Това се нарича фарс или фас. Както ви харесва.  Общо взето, 7-8 от тазгодишните кметове, избрани във формата \"подкрепени от\", могат да бъдат признати като резултат на БСП. Подобна е била картината и през 2015 г.  На тези избори борбата с ГЕРБ стана като в спорта - за метри и секунди - за всеки кмет на община и общински съветник. Но тогава е още по-нелицеприятно да виждаш как кандидати от \"една кръвна група\" се явяват един срещу друг или си пречат, като отнемат гласове от едно електорално тяло - на левите. Особено обидно стои положението в Шумен, където БСП загуби със 77 гласа от кандидата на ГЕРБ, но до този резултат се стигна и защото част от левите хора гласуваха за друг, също ляв кандидат - бившия кмет и доскорошен член на НС на БСП Красимир Костов, явил се сега от партия \"Български социалдемократи\".  Липсата на предизборни споразумения за единни кандидатури по места с другите леви партии доведе до ситуации като в Мездра например, където кандидатът и досегашен кмет от БСП Генади Събков е загубил от човека на АБВ Иван Цанов. Или в Батак, където досегашният кмет от БСП Петър Паунов тази година се оказа кмет от АБВ. Или в Медковец, където преди четири години Венцислав Куткудейски става кмет от коалиция БСП-АБВ, а сега пак успява, но с фотофиниш пред друг кандидат на лява партия - \"Движение 21\". И на други места  в условията на дясна олигархична доминация в България - партия \"Обединена социалдемокрация\" победи БСП в Ябланица и ще има свой кмет. Някои ще кажат: \"Ама то тия леви са едни леви, та не се видяло\". Добре де, вие като сте толкова хубави, що не спечелихте? И в същото време имаме примера на Кресна, където АБВ подкрепи БСП и социалистът Николай Георгиев печели нов мандат. Да не забравяме, че единението по места в крайна сметка неизбежно ще се пренесе и на централно ниво. В Русе почти всички големи леви партии се обединиха зад Пенчо Милков и резултатът е налице. Въпросът за среща на левите партии и вземането на решения за съвместно явяване на избори срещу ГЕРБ е повече от презрял.  В актива на лява България трябва да добавим още кметовете на АБВ в Стрелча, Раковски, смолянската община Баните, Гълъбово, на Политическо движение \"Социалдемократи\" в Братя Даскалови, на партия МИР в Ботевград. Списъкът не е изчерпателен, но онагледява докъде води роенето в БСП.  За да приключим с представянето на кметовете, трябва да кажем, че в седем области БСП няма кметове на общини през 2019 г., а в още две области няма партийно избрани кандидати. Но и през 2015-а областите, в които БСП е нямала нито един общински кмет, са били осем, а в още три е нямало избрани ясно изразени партийни кметове.  И, разбира се, София. Постигнатото от Мая Манолова е най-високият резултат, получаван за кандидат-кмет, подкрепен от БСП в столицата. Манолова също се вписва във формулата \"подкрепен от\", но ситуацията в София е по-различна. Тук, поне засега, чисто партийна кандидатура на БСП  Последният балотаж на БСП срещу ГЕРБ в столицата бе чак през 2005 г. При това гласуването в София категорично по-скоро бе като за парламентарни, а не като за местни избори. И то бе правилно. Бившата народна представителка от социалистическата партия бе на косъм да детронира Йорданка Фандъкова, което би отворило реална възможност за демонтаж на режима на Бойко Борисов, който и без това вече показва крайна нервност от случващото се. Предстои да чуем решението на съда за евентуалната касация на вота.  Анализът ни за броя на общинските съветници, спечелени от БСП, показа разминаване с декларирания брой, както със сегашните, но особено с изборите от 2015 г. Тези дни в медийното пространство се завъртя числото 930 - броят на общинските съветници социалисти през 2015 г. Има и друго число - 910. Нашето преброяване обаче показа нещо съвсем различно - 840. Разликата може да се обясни с това, че често хора на БСП са влизали в общинските съвети през различни местни коалиции, но все пак разминаването е много голямо. Сега наброихме 997 общински съветници на БСП при декларирани от партийното ръководство в различни медийни изяви 1006. Разминаването е много по-малко и по-лесно обяснимо. Например двамата общински съветници от коалиция МИР в Трявна, които са всъщност местното ръководство на БСП. Останалите седем души също влизат през различни коалиции. Най-много общински съветници БСП ще има в Пловдивска област - 85, следвана от Софийска - 79, а най-малко са в Кърджалийска - 8. За отбелязване е и резултатът в София, където социалистите удвоиха резултата си и ще имат като втора политическа сила 15 съветници.  Нашето преброяване по окончателните данни на ЦИК показва, че БСП е първа политическа сила в 28 Общински съвета в страната. В други 11 Общински съвета тя има еднакъв брой съветници с другата или с другите водещи партии. В седем области, освен столицата, няма нито една община, в която БСП да е получила мнозинство в местния парламент. Това са Разградска, Русенска, Сливенска, Търговищка, Хасковска, Шуменска и Кърджалийска област. На изборите през 2015 г. пак е била първа политическа сила в 28 общини, а в 19 общини е имала паритет с други партии, получили най-много мандати. И тогава пак в седем области, освен София, социалистите не са успели да вземат първото място в нито един Общински съвет. Географията им е същата като през 2015 г. Тези данни обаче все пак не показват реалното разпределение на силите. Поради много шарените местни парламенти е възможно на места, където БСП доминира, десните партии да се колаборират и да неглижират лявото мнозинство, както е възможна и обратната ситуация.  Когато човек слуша тези дни различни интерпретации за изборните резултати, не го напуска натрапването на тезата, че  при това винаги - и за собствения си резултат, и за резултата на ГЕРБ, че и на другите партии, и за нарушения комфорт на отделни лица дори. Това внушение не е случайно. То както експлоатира традиционно силно завишеното чувство за самокритичност на редовите социалисти, така и обслужва политиката на управляващите да отмятат от себе си, като сочат другите, всяко съмнение за нечестна игра на изборите.  БСП направи своя анализ за резултатите, но покрай разказа за слабостите на партията не бива да се подминава разказът за силата на ГЕРБ. Излишното самобичуване е вредно. Имаме си работа не с политическа партия, а с групировка, сраснала се с държавата, разполагаща с всичките й ресурси. Това е неравна битка и фактът, че сантиметър по сантиметър е започнало отвоюването на държавата от ГЕРБ, може само да бъде поощряван, а не остракиран. Но основната сила на ГЕРБ не е в парите и взаимозависимостите. Тя е в апатията на хората. Ако българите не убият ГЕРБ в себе си, ако не убият Мутрата в себе си, никакви усилия на БСП или който и да било друг няма да имат резултат. ", "date": "2019.11.20", "title": "Успех без фанфари"}
{"url": "https://duma.bg/bezsilie-n203861", "text": "В един телевизор министърът на транспорта Росен Желязков кърши пръсти, че пътниците били прави, дето са недоволни от закъсненията на влаковете. И той, министър вече повече от година, който обяви за приоритет в работата си подобряването на жп превозите, се извинявал на пътниците. Известява ги обаче, че закъсненията щели да продължат до средата на следващата година. Щото дотогава, според него, щели да продължат неотложните ремонти и евентуалното наемане на подвижен състав, с който да се осигури графикът на пътническите превози. Вместо да подаде оставка за това, че не е свършил обещаното, се извинява. И каканиже, че той самият не бил виновен за нищо. Наглост! Причините били няколко за тая кофти ситуация - най-вече недостиг на локомотиви и вагони и лошата организация. Вече обаче били взети мерки за ремонти и за наемане и доставка на нов подвижен състав. Шест месеца БДЖ не сколасало да организира обществени поръчки за това. Като се намесил той обаче, всичко станало бързо. Ами защо не се намеси по-рано, а? Съвсем друг въпрос е дали и до средата на 2020 г. това ще се случи. Вторият проблем бил съпротива. Съпротива срещу промяната. Желязков, ама то реформи има ли? Май нямате никаква идея. Пък и тия, дето се съпротивляват, са вашите хора, дето години наред определят финансовата и ремонтната политика. Сега щял да бъде закрит холдингът. Знаете ли  въобще какво да правите? Смешен е начинът за \"обновяване\" на БДЖ, за който говори Желязков. Видяхме, че връщането на дълговете не подобри състоянието и работата на железниците. Значи проблемът е в управлението. Сиреч - у вас. Очевидно е, че властта не знае каква структура да направи. Това, което правите и говорите, издава най-малкото безсилие и обърканост. Политиката ви е калпава.", "date": "2019.11.20", "title": "Безсилие"}
{"url": "https://duma.bg/divi-i-shtastlivi-tragvat-na-turne-n203855", "text": "Актьорите от най-новата романтична екшън комедия \"Диви и щастливи\" тръгват на турне. Яна Маринова, Луиза Григорова-Макариев и Александър Сано, заедно с режиьора на филма Мартин Макариев, ще се срещнат с феновете първо във Велико Търново, където са заснети ключови екшън сцени. След това продължават към Шумен, Русе, Варна, Бургас, София и Пловдив. Билети за всички предварителни прожекции от турнето се продават в съответното кино, както и онлайн. Графикът включва Велико Търново - днес, 20 ноември, кино \"Palace\", Шумен - 21-ви, \"Latona Cinema\", Русе - 22-ри, \"Cinema City\", Варна - 25-и, кино \"Арена Grand Mall Varna\" и \"Cinema City Delta Planet Mall\", Бургас - 26-и, \"Cinema City\", София - 27-и, кино \"Арена The Mall\", Пловдив - 28-и, \"Cinema City\" и кино \"Арена Мол Марково Тепе\", София - 7 декември, \"Cinegrand Park Center Sofia\". В романтичната екшън комедия, която тръгва по всички български кина от 29 ноември, участват още  международно признатите звезди Базил Айденбенц и Бен Крос, от българска страна са Дария Симеонова, Калин Врачански, Явор Бахаров, Койна Русева и много други родни звезди с пистолетни, но запомнящи се роли. Постоянното преобличане, смяна на визии с различни перуки, наситените с адреналин екшън сцени и модерен хумор са ключовите елементи в \"Диви и щастливи\", посочват от екипа.  Благодарение на зрителския интерес, освен ексклузивните прожекции от турнето, кината \"Арена\", \"Cinema City\", \"Kinopolis\" и \"Cinegrand\" пускат извънредни прожекции една седмица по-рано - от 22 ноември.  \"Диви и щастливи\" е история и за истинското приятелство и жертвоготовността, за това, че винаги има избор, за любовта и себеуважението. Сцени от него показват най-красивите места във Варна, София, Велико Търново и Русе. Изпълнил е международните изисквания, за да се квалифицира като екшън - има каскади с мотори, бъгита, леки коли, камиони и хеликоптер. Заснет е динамично и с най-добрата техника. Всичко това е причина филмът да бъде забелязан от международен дистрибутор и да бъде продаден предварително за разпространение в чужбина.  Първите прожекции са на 30 ноември и 8 декември в Лондон, в Rio Cinema.", "date": "2019.11.20", "title": "\"Диви и щастливи\" тръгват на турне"}
{"url": "https://duma.bg/gledayte-n203844", "text": "по БНТ 3 20.50 Европейски квалификации (обзор) по Макс спорт 1 22.00 Баскония - ЦСКА Москва по Евроспорт 1  ЕП в Хелсинборг 10.00 Чехия - Швеция (жени) 15.00 Швейцария - Шотландия (мъже)", "date": "2019.11.20", "title": "Гледайте"}
{"url": "https://duma.bg/malkata-dashterya-na-itso-hazarta-s-parvo-intervyu-n203846", "text": "По-малката дъщеря на най-успешния български рап изпълнител даде първото си телевизионно интервю. Лора разкрива пред камерата на \"Търси се...\" какъв е Ицо Хазарта като баща. Прекрасното момиче разказва, че музикантът е изключително добър кулинар и най-много обича да й прави пържоли. И смята, че двамата си приличат най-много по чувството си за хумор. \"Най-често ходим на Витоша и караме колелета. Той е много умен и забавен! Той е супер баща!\", споделя Лора. На емоционалните й признания, както и какво казват за Христо Петров другите членове на журито в \"България търси талант\" ще станат свидетели зрителите в неделя, 24 ноември, от 11 ч., по bTV.", "date": "2019.11.20", "title": "Малката дъщеря на Ицо Хазарта с първо интервю"}
{"url": "https://duma.bg/tervel-izliza-s-korav-amerikanets-v-plovdiv-n203845", "text": "Тервел Пулев ще се бие с коравия американец Дешон Уебстър на галавечерта в Пловдив на 14 декември. Мачът им е за Интерконтиненталната титла в първа тежка категория на професионалния бокс. 28-годишният Уебстър е сред силните бойци в категорията. До момента има 16 двубоя, като е спечелил 12, 6 от които с нокаут. Американецът има и по две равенства и загуби, едната от тях е с нокаут. Последните му два мача с Ал Сандс (САЩ) на 9 август и с Денис Морис (САЩ) на 7 септември завършват наравно. Загубите му са от непобедените до момента Стивън Нелсън (САЩ) на 9 юни 2018 г. и Али Ахмедов (Каз) на 8 декември 2017 г. За пръв път в кариерата си Уебстър излиза да се бие извън Щатите. В галавечерта \"Битката на седемте тепета\" Пулев ще търси 15-и успех в 15-ия си двубой. Тази среща ще е основната в зала \"Колодрума\". Билетите са между 20 и 40 лв., а ВИП пропуските са по 100 лв.", "date": "2019.11.20", "title": "Тервел излиза с корав американец в Пловдив"}
{"url": "https://duma.bg/kvalifikatsii-za-evro-2020-n203827", "text": " 1:0 Имобиле (8) 2:0 Дзаниоло (9) 3:0 Барела (29) 4:0 Имобиле (33) 5:0 Дзаниоло (64) 6:0 Романьоли (72) 7:0 Жоржиньо (75-д) 8:0 Орсолини (78) 8:1 Бабаян (79) 9:1 Киеза (81);   0:1 Пуки (27) 1:1 Манталос (47) 2:1 Кулурис (70);   0:1 Чивич (57) 0:3 Ходжич (64 и 72).    3. Гърция 14 4. Босна и Херцеговина 13 5. Армения 10 6. Лихтенщайн 2. ;   1:6 0:1 Итен (10) 0:2 Варгас (50) 0:3 Фаснахт (57)1:3 Стич (74) 1:4 Бенито (75) 1:5 Итен (84) 1:6 Джака (86).   3. Ирландия 13 4. Грузия 8 5. Гибралтар 0.  1:0 Руис (8) 3:0 Морено (33 И 43) 4:0 Рус (45-авт) 5:0 Оярсабал (90+2);   0:1 Кинг (7) 1:1 Фенех (49) 1:2 Сьорлот (62);   1:0 Андерсон (29) 2:0 Сванберг (72) 3:0 Гуидети (80).  3. Норвегия 17 4. Румъния 14 5. Фарьорски острови 3 6. Малта 3. *Отборите с главни букви ще играят на Евро 2020.", "date": "2019.11.20", "title": "Квалификации за Евро 2020"}
{"url": "https://duma.bg/levski-s-meratsi-za-popeto-i-slavchev-n203836", "text": "Славчев пък в момента разтрогва договора си с Карабах и ще започне подготовка със \"сините\" през януари, твърди азербайджанското издание APA. На практика двете страни са се били разбрали за детайлите по контракта и той се очаква да влезе в сила с отварянето на зимния трансферен прозорец. Славчев е в Карабах от година и половина, като има 39 мача и 2 гола. Този сезон обаче софиянецът не играе често и иска да напусне, за да не търка пейката. И Славчев, и Попов са юноши на Септември Сф, но навлязоха в мъжкия футбол от Литекс, когато собственик беше Гриша Ганчев, и оттам преминаха в европейски клубове.  Много вероятно е обаче двамата да откажат да заиграят на \"Герена\" заради апетитите към тях на Гриша Ганчев, който сега е собственик на ЦСКА-Сф, или на шампионите от Лудогорец. Разградчани надцакаха \"сините\" за изгонения от ЦСКА-Сф Станислав Манолев, както и за израелския национал Талеб Тауата.", "date": "2019.11.20", "title": " Левски с мераци за Попето и Славчев"}
{"url": "https://duma.bg/pochitat-s-izlozhba-i-kniga-balgarski-poet-ot-besarabiya-n203847", "text": "С изложба и книга ще бъде почетен българският поет от Бесарабия Михаил Бъчваров-Бондар. На рождения му ден - 21 ноември, Дружеството за връзки с бесарабските и таврийските българи \"Родолюбец\", Таня Танасова, Нико Стоянов и др. събират приятели този четвъртък, от 18,30 ч., в Мраморното фоайе на Столичната библиотека, за да представят \"Сънят на скитника\" (избрано). Съставител на сборника е Йорданка Цонева. Спомоществователи на книгата са Руслан Мъйнов и община Силистра. Михаил Б.-Бондар е автор на седем книги, издадени между 1986 и 2013 г. Поетът е роден в с. Чийший, Болградски район, Украйна. До смъртта си през 2017 г. е живял в Силистра. \"За бесарабските българи се пише много и в различна светлина. Но малко знаят колко е сложен процесът на интегриране на един реемигрант, направил опит да се завърне в прародината си\", пише в предговора на сборника Мишо Бъчваров. Представянето на книгата ще бъде придружено с изложба от цветни портрети - общо над 20, дело на М. Бондар. Със завидно майсторство и любов той е оставил за поколенията своя художнически поглед на част от родата, на личности като кмета на Силистра д-р Юлиян Найденов, проф. Анчо Калоянов, актьорите Петър Петров-Мустака и Руслан Мъйнов. Нарисувани са руските класици Блок, Есенин, Пушкин, Пастернак, Тютчев, Бунин, Евтушенко и др.", "date": "2019.11.20", "title": "Почитат с изложба и книга български поет от Бесарабия"}
{"url": "https://duma.bg/pazaruvaneto-onlayn-vodi-do-zavisimost-n203848", "text": "Експерти от медицинското училище в Хановер твърдят, че онлайн пазаруването води до зависимост. Хората, купуващи през интернет какво ли не, развиват т.нар. buying-shopping disorder (BSD). Състоянието се характеризира с невъзможността да се контролира желанието за придобивки, които в по-голяма част от случаите са необмислени, непланирани и ненужни. Време е да определим BSD като отделно психично разстройство и да започнем да споделяме повече за него чрез глобалната мрежа, посочва д-р Астрид Мюлер, осъществила проучването. Според експертката и нейния екип повечето хора, които страдат от BSD, често купуват повече, отколкото могат да си позволят.", "date": "2019.11.20", "title": "Пазаруването онлайн води до зависимост"}
{"url": "https://duma.bg/misis-balgariya-2019-krie-shokirashti-tayni-n203850", "text": "Изненадващи тайни крие новоизбраната носителка на титлата \"Мисис България Worldwide 2019\" Марина Цветанова, издават близките й. Едва 27-годишна красавицата има зад гърба си тежки удари от съдбата, които я амбицират да се бори и да побеждава. Марина изживява кошмарно преждевременно раждане преди 6 години, но лекарите успяват да се преборят за живота на дъщеря й Кристияна, след като бебето изпада в кома. Преди да се омъжи, чаровницата се опитва да сбъдне детската си мечта и през 2010 г. подписва договор с нашумялата тогава музикална компания на Ники Китаеца - Real Enterprises. Той става неин продуцент, а сценичната й кариера ударно стартира с псевдонима Марина Риналди. След редица неизпълнени обещания и лъжи се разделят с шумен медиен скандал. Въпреки разочарованието от продуцента, Цветанова започва да се занимава професионално с пеене в продължение на 2 години. Малцина знаят обаче, че тя е завършила Факултета по журналистика и масова комуникация в СУ \"Св. Климент Охридски\" с профили телевизия с вътрешна политика и икономика. Освен това перфектно владее английски и испански език, което я превръща в уникат сред носителките на корони. След бурната си музикална кариера и с диплома на журналист Марина се доказва на още едно поприще: до края на 2017 г. е акаунт мениджър \"Корпоративни клиенти\" в една от големите ни компании за мобилни услуги. Натрупала опит на сцената и в бизнеса, носителката на титлата \"Мисис България Топ модел\" започва да работи професионално като манекенка. Мерките й са повече от забележителни - 90-60-90. Марина е участвала в ревюта на български и чужди дизайнери. През последната година създава и собствен моден сайт за италиански дрехи - www.rinaldi.bg, с над 1000 артикула, който с бързи темпове успешно се налага на пазара. Първата си колекция Марина ще представи на 29 ноември по време на традиционния моден форум Sofia Green Fashion Days, като фешън линията е изработена съвместно с дизайнера Милена Петрова и бранда Wolf Walley.", "date": "2019.11.20", "title": "\"Мисис България 2019\" крие шокиращи тайни"}
{"url": "https://duma.bg/lavovete-tarsyat-sparing-za-fevruari-n203837", "text": "  Офанзивата по осигуряване на спаринг ще започне след жребия за баражите в Лигата на нациите в петък в Нион. Дерменджиев ще присъства на тегленето в централата на УЕФА заедно с временния президент Михаил Касабов и чиновници от БФС. Проверката ще се проведе именно по настояване на селекционера. Целта е да се намери подходящ съперник, наподобяващ по стил противника в баражите, които са през март. \"След жребия ще търсим да премерим сили с отбор, който практикува подобен стил на нашия опонент в Лигата на нациите\", обяви Дерменджиев. Петър Занев остава най-опитният футболист в националния отбор след отказването на капитана Ивелин Попов. 34-годишният бранител има 42 срещи за България и от най-дълго време е в \"А\" отбора. Пред руски медии защитникът на ЦСКА-Сф определи като провал представянето на \"лъвовете\" в евроквалификациите.  \"Решението на Ивелин беше неочаквано за всички нас. Той дълго време беше капитан на отбора, но ние като цяло не успяхме да запишем добри резултати в тези квалификации, а и в предишните. Той сам каза, че дава път на младите и това си е негово лично решение. Уважаваме го много, макар че за нас е огромна загуба неговото отказване, защото губим лидер и играч с огромни качества. Но така е във футбола - ветераните си отиват, идват младите момчета на тяхно място. Той играе в Русия, аз също съм играл там и знам колко е трудно да пътуваш хиляди километри, докато другите почиват. А и семейството му го чака в Русия. Той всеки мач играеше на 100% и това е във всичките му 90 битки за родината. Той можеше да направи разликата винаги. Надявам се, че федерацията ще го почете подобаващо, той го заслужава. Сега вече треньорът ще реши кой ще е капитан на неговото място. Не мисля, че този въпрос е най-важен сега, трябва да го помним като голям лидер, който даваше всичко от себе си винаги. Липсата му ще се усеща, защото сега нямаме играчи като Христо Стоичков, Боби Михайлов, Емил Костадинов, които бяха звездното поколение от САЩ'94. После дойде другата вълна с Димитър Бербатов, Стилиян Петров и Мартин Петров, подпомагани от Красимир Балъков. Те оставиха дълбока диря, докато нашето поколение се попровали малко\", заяви Занев пред РИА \"Новости\". ", "date": "2019.11.20", "title": "\"Лъвовете\" търсят спаринг за февруари"}
{"url": "https://duma.bg/dami-opredeliha-kola-na-godinata-n203849", "text": "По време на автосалона в Дубай бяха обявени победителите в конкурса \"Дамска световна кола на годината 2019\". Общо 41 експерти от 32 държави участваха в гласуването. За номер едно при семейните (Family) возила представителките на нежния пол посочиха Mazda3, следвана от Toyota Corolla, BMW 3-Series. От градските коли (Urban) се открояват Kia XCeed, Renault Clio, Skoda Skala. От електромобилите (Green) в топ 3 са Kia Soul EV, Audi e-tron, Tesla Model 3. Сред луксозните (Luxury) изпъкват BMW 8-Series, Porsche Cayenne Coupe, BMW X7. Спортните (Performance) бележат Porsche 911, Mercedes-AMG A35/45, Toyota GR Supra. От кросоувърите (SUV) начело са Range Rover Evoque, Citroen C5 Aircross, Lexus UX.", "date": "2019.11.20", "title": "Дами определиха кола на годината"}
