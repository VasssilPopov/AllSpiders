{"url": "http://duma.bg/node/156009", "text": "Процедура по свалянето на председателя на Народното събрание Димитър Главчев започва ПГ \"БСП за България\". До искането на социалистите се стигна, след като той отне думата на Корнелия Нинова, а след това изгони от заседанието на НС нея и Антон Кутев. Нинова вбеси Главчев, докато четеше декларация за отказващия да дойде в парламента Бойко Борисов.  \n\"Не можете да говорите каквото си искате. Не сте на пленум на БСП\", изцепи се Главчев. Той обвини Нинова, че обижда депутатите и Министерския съвет. В знак на протест срещу наложената цензура депутатите от БСП напуснаха пленарната зала. По-късно същото направиха и колегите им от ДПС. Управляващото мнозинство едва събра съмнителния кворум от 122 души, за да продължи работа. \n    \n", "date": "2017.11.16", "title": "Тръгва процедура за свалянето на Главчев  "}
{"url": "http://duma.bg/node/155993", "text": "Комитетът на майките на войници, загинали в мирно време, започна разговори с Министерството на отбраната с настояване за законодателни промени за увеличаване на пенсиите им. С промяна в осигурителния закон войнишката пенсия поне да бъде приравнена на минималната пенсия и да стане 200 лв., обясни Юлия Симова от комитета. Тя уточни, че борбата не е за придобивки, а за човешко и справедливо отношение към почернените майки и съпруги.  \n Те настояват също да има държавна помощ и за родители на загинали старшини-школници във военните и в сержантските училища. Това са неголям брой родители, чиито синове не са в категорията на наборни военнослужещи, нито в категорията на кадровите военнослужещи, допълни Симова. \nКъм 500 са загиналите военни в мирно време до 2008 г., когато окончателно беше отменена задължителната военна служба. От Комитета на майките на загиналите военнослужещи продължават да броят инцидентите, прикривани с години. От военното министерство съобщават за 900 загинали, но в тях не влизат инцидентите във военните ни поделения. \n\"С този таван на пенсията де факто има хора, които не получават полагаемата им се наследствена военно-инвалидна пенсия. Предлагаме и за тези родители, които имат много ниски пенсии, наследствената военно-инвалидна пенсия да не се счита за доход, за да могат тези хора да кандидатстват за помощи за отопление, храни на бедни. \n    \n", "date": "2017.11.16", "title": "Почернени майки настояват за по-високи войнишки пенсии"}
{"url": "http://duma.bg/node/155994", "text": "Зам.-министърът на здравеопазването Жени Начева бе избрана начело на Надзорния съвет на Националната здравноосигурителна каса. Начева, д-р Бойко Пенков и Росица Велкова-Желева са новите представители на държавата в надзора на финансовата институция в здравеопазването. Тримата заемат постовете на новоизбрания здравен министър и бивш зам.-министър на финансите Кирил Ананиев и на бившите здравни зам.-министри д-р Мирослав Ненков и Лидия Нейчева, които са освободени от ръководните длъжности в НЗОК поради промяна в служебното им положение. \nКато зам.-министър на здравеопазването Начева е отговаряла за бюджета и финансите в касата. До идването й в здравното ведомство тя е била шеф на дирекция във финансовото министерство. Д-р Бойко Пенков също е зам.-министър на здравеопазването към настоящия момент, но е заемал различни позиции в здравния сектор. Бил е начело на здравната каса, а два пъти е бил и зам.-министър на здравеопазването. \nРосица Велкова-Желева е зам.-министър на финансите. Тя е дългогодишен ръководен служител в Министерството на финансите. Била е и зам.-председател на Държавната агенция за осигурителен надзор.   \n", "date": "2017.11.16", "title": "Жени Начева поема надзора на здравната каса"}
{"url": "http://duma.bg/node/155995", "text": "Управляващите признаха 57% от пенсионерите в България за бедни и кабинетът ще им отпусне коледна добавка от 40 лв. Еднократният бонус ще получат хората с пенсии до 321 лв. включително, какъвто е определеният праг на бедност. Това съобщи вчера министърът на труда и социалната политика Бисер Петков по време на обществена дискусия на КНСБ, посветена на Европейския стълб за социални права. Малко по-късно на редовното заседание на Министерския съвет Петков и финансовият министър Владислав Горанов внесоха за гласуване предложението за коледните бонуси за хората на възраст и с увреждания, които са с най-ниски доходи. За целта кабинетът одобри допълнителен разход от бюджета в размер на 49,9 млн. лв. \nСоциалният министър обясни пред журналисти, че таванът от 321 лв. е линията на бедност, която се предлага за 2018 г. Разчетите на НОИ показвали, че еднократния бонус ще получат около 1,234 милиона пенсионери. Размерът на добавката е същият като през последните години - по 40 лв. на пенсионер, уточни Петков. \nВ началото на правителственото заседание премиерът Бойко Борисов изтъкна задоволството си от това, че бюджетът позволява отново да се изплатят еднократните коледни добавки на пенсионерите. Борисов не пропусна да се похвали, че това е станало възможно заради \"доброто състояние на икономиката, добрата работа на приходните агенции, а и поетия ангажимент\". \nПравителството прие вчера и Националната стратегия за демографско развитие (2012-2030 г.), от която става ясно, че българското население продължава да се топи главно заради ниския естествен прираст, а не заради външната миграция. През 2016 г. сме наброявали 7,101 милиона, което означава, че сме намалели с 52 хиляди, или с 0,7%. Прогнозата е, че до 2030 г. населението ще падне до 7 млн. души.  \nПрез 2016 г. в България са се родили 64 984 деца, отчита документът. В сравнение с 2015 г. те намаляват с 966, или с 1,5%. Средната възраст на жените при раждане на първо дете се увеличава от 26,9 години през 2015 г. на 27 години през 2016 г., колкото е и предвидено в стратегията за 2030 г. Коефициентът на детска смъртност се е понижил до 6,5 промила. \nСпоред управляващите се наблюдават положителни промени при стандарта и качеството на живот. През 2016 г. годишният общ доход средно на член на домакинство е бил 5167 лв., което е с 4,3% повече спрямо 2015 г. За периода 2008-2016 г. общият доход средно на човек се увеличава близо 1,5 пъти, се твърди в доклада, приет от кабинета. \n    \n", "date": "2017.11.16", "title": "Държавата обяви 57% от пенсионерите за бедни и им дава бонус  "}
{"url": "http://duma.bg/node/155996", "text": "Възрастни мъж и жена от София дадоха близо 75 хиляди лева във вторник вечерта на телефонни измамници. Схемата, по която са действали измамниците, е била \"съдействие на полицията\". 79-годишната жена и синът й са получили обаждане от измамници, представящи се за полицаи. Те са поискали от тях да предадат всичките налични пари, които имат в къщата. Възрастните хора са дали над 20 хиляди лева, 19 хиляди евро, 2 хиляди долара, голямо количество злато, а след това са оставили и още 6 хиляди лева в брой. \nИзмаменото семейство живее в столичния квартал \"Гоце Делчев\". При пристигането на полицаите от Четвърто РПУ семейството не е повярвало на думите им, мислейки си, че отново разговаря с телефонни измамници. \nСамо преди дни полицията задържа престъпна група, взела близо сто хиляди лева от пенсионер в София.      \n", "date": "2017.11.16", "title": "Голяма телефонна измама за 75 хиляди лева в София"}
{"url": "http://duma.bg/node/155997", "text": "Пeрник осъмна вчера с показен разстрел на наркодилър. Престъплението е извършено на улицата само на 300 метра от полицията. Убитият е 25-годишният Робърт Величков, който е криминално проявен за притежание и разпространение на наркотици, лежал е и два пъти в затвора, съобщиха от МВР. Стрелецът е избягал от местопрестъплението и се издирва. Убийството е извършено в центъра на града пред денонощен магазин около 3 часа през нощта във вторник срещу сряда. Хората разказват, че са чули поне 10 изстрела. \nОт МВР уточниха, че сигнал за извършено тежко престъпление пред заведение в центъра на града е получен тази нощ към 3 ч. По първоначални данни неизвестно лице е произвело смъртоносни изстрели срещу 25-годишния мъж. Пристигналите медици само са констатирали смъртта му, а причините за смъртта ще бъдат установени при аутопсията. Пристигналите веднага полицейски екипи са извършили оглед и са изяснили самоличността на жертвата. Величков е изтърпял две ефективни присъди за наркотици, като едната е от 10 месеца, а другата - от година и 2 месеца \nПо случая е образувано досъдебно производство, разследването по случая продължава под надзора на Окръжната прокуратура в Перник. Величков е спряган за близък до пернишкия бандит Валентин Кирилов-Пуйката, чиито приближени се издирват вече седмица по подозрение, че стоят зад серията взривове и обири на банкомати от началото на годината. Той е от групата на Сашо Печения, който наследил част от бизнеса на убития показно преди години Райко-Кръвта. \n    \n", "date": "2017.11.16", "title": "Разстреляха показно наркодилър в Перник"}
{"url": "http://duma.bg/node/155998", "text": "61-годишна жена е с опасност за живота, след като е пострадала при авария в асансьор. Инцидентът е станал вчера малко след 10.30 ч. в Студентския град, съобщиха от столичната болница \"Св. Анна\", където пациентката е настанена. Пострадалата е в реанимацията на лечебното заведение, а към момента е стабилизирана и контактна. \nПо първоначална информация жената е почиствала стълбите на блок 17 в квартала, когато техник е ремонтирал асансьора. Тя отворила вратата и пропаднала в шахтата от първия етаж на сградата, допълниха от СДВР. На място е повикан екип на пожарната, който извадил жената от шахтата.   \n", "date": "2017.11.16", "title": "Жена падна в асансьорна шахта и пострада тежко"}
{"url": "http://duma.bg/node/155999", "text": "Маршрутът на автобусни линии с номера 20 и 21/22 ще бъде удължен от 19 ноември. Това гласуваха вчера общинските съветници от транспортната комисия към Столичния общински съвет. \"Натискът на гражданите от Нови Искър, подкрепен от общински съветници и депутати от БСП, даде резултат. Този случай доказа, че управляващите решават проблемите в крайните квартали само тогава, когато хората се вдигнат на бунт, коментира председателят на групата на БСП Калоян Паргов след извънредното заседание на комисията. \nТой припомни за проведената среща с протестиращите жители на селата Кубратово, Подгумер, Негован и Чепинци в края на октомври във връзка с проблемите с транспортното обслужване в района, която бе организирана съвместно с депутата Георги Свиленски. Според Паргов бунтът на гражданите е принудил управляващите в Столичната община най-накрая да им обърнат внимание и да се съобразят с нуждите им.  \nАвтобусите с номера 20 и 21/22 ще се движат по удължен маршрут и ще правят връзка с метростанцията на Лъвов мост. По този начин транспортното обслужване на гражданите от район Нови Искър значително ще се подобри.   \n", "date": "2017.11.16", "title": " Удължават маршрута на автобуси след натиск на протестиращи"}
{"url": "http://duma.bg/node/156000", "text": "Хора копаят въглища над рудник \"Ораново\" и това застрашава мината, заяви вчера кметът на Симитли Апостол Апостолов часове, след като миньор загина в рудника. Според кмета незаконните разкопки може да доведат до фатални последствия. \n\"Преди месеци дадохме сигнали до всички институции, че в рудника се копае незаконно. Те бяха получени от жители на квартал \"Ораново\" в Симитли. Общината не може да вземе никакви мерки, затова прехвърляме топката към останалите институции. Ние не бягаме от отговорност, но все пак хората се притесняват, че там може да се случи нещо много лошо\", заяви още Апостолов. Той се позова на мнението на стари миньори, според които е останал един пласт въглища в горната част. След като той се вади, има опасност рудникът да потъне, допълни кметът на Симитли. Запитан за условията на труд в рудника, Апостолов каза: \"Откъдето и да погледнете рудник \"Ораново\", той прилича на концлагер, но за условията вътре нищо не мога да кажа\". \nМеждувременно Главната инспекция по труда  установи, че смъртният случай в мини \"Ораново\" е бил предшестван от неразрешено вдигане на бариера по време на маневри с вагон. Това се казва в съобщение на инспекцията, която продължава да изяснява обстоятелствата, при които газоизмервач загина, блъснат от вагон. \nПо първоначални данни от разследването около 16,40 ч. във вторник по уклон 2 са се движили четирима работници, между които и загиналият. По същото време електровозчикът на горното ниво е извършвал маневрени операции с един вагон, като се е опитвал да обърне стрелката на релсовия път. Преди това бариерата е била вдигната и вагонът полетял надолу. Вдигането на бариерата при извършване на маневрени операции не е разрешено и това вероятно е нарушението, довело до злополуката, се казва в съобщението. Уклонът е с наклон от 35 градуса, вагонът набрал скорост и след като преминал около 120 м, ударил работника. Другите трима не са засегнати. Пострадалият е бил инструктиран в деня на злополуката. 55-годишният миньор от с. Долно Осеново Стефан С. почина в  болница \"Пулс\" в Благоевград. \n    \n", "date": "2017.11.16", "title": "Незаконни разкопки над рудник \"Ораново\" застрашават мината"}
{"url": "http://duma.bg/node/156001", "text": "Най-големият полицейски синдикат излезе с отворено писмо до депутатите по повод промените в Закона за МВР, внесени за второ четене. Синдикалната федерация на служителите в МВР критикува заложеното в текстовете изискване в населените места с под 5000 души да има двама пожарникари.  \nОт синдиката припомнят, че през 2015 г. е приета промяна в наредбата за пожарогасене, която определя минималният брой служители в един екип да бъде трима. Тогава синдикатите направили компромис, тъй като минимумът пожарникари в развитите страни е 4-5 души. С промените в закона обаче изискването ще бъде записано, но се допуска изключението, при което в малките селища да има по двама пожарникари.  \nСиндикалистите обръщат внимание, че според МВР проблемът с недостига на пожарникари може да се разреши с назначаването на нови до 300 души. \"Ако това е вярно, наистина не съществува никаква необходимост \"изключението\", което се предлага, да намери място в закона. Противното би означавало да допуснете да се излагат на сериозен риск животът и здравето на огнеборците, при това без каквато и да е полза за засегнатите от пожари и бедствия граждани. Отделно съществува рискът подобно \"изключение\" да се превърне в практика\", предупреждават от СФСМВР. \nСиндикатът критикува и назначаването на цивилни служители на щатове, предназначени за униформени полицаи. Назначените по трудови правоотношения служители няма да имат полицейски правомощия и специализирана подготовка, но ще изпълняват функциите на полицаи. Според синкидалистите обаче това не може и няма да доведе до подобряване на резултатите от борбата с престъпността и опазването на обществения ред. В писмото си те се обръщат към депутатите да не допускат поредния пробив в системата за вътрешна сигурност. В него се казва, че сигурността на гражданите не бива да става заложник на несвършена през годините работа от ръководството на МВР и на предизвиканите от това кадрови проблеми.   \n", "date": "2017.11.16", "title": " Назначаването на цивилни за полицаи е пробив в сигурността  "}
{"url": "http://duma.bg/node/156002", "text": "ПГ \"БСП за България\" започва подписка с искане за отстраняването на председателя на Народното събрание Димитър Главчев след безпрецедентния вчерашен скандал. Той изключи микрофона на Корнелия Нинова и я изгони от залата до края на пленарния ден. Забрана за участие в две заседания получи и съпартиецът й Антон Кутев. Обстановката в НС се нажежи след искане на опозицията премиерът Бойко Борисов да дойде в НС и да обясни какво точно има предвид, като заявява пред медии, че в парламента има наркотрафиканти и хора, купували гласове. \n\"Нормално е министър-председателят да дойде и да обясни кои са тези наркотрафиканти. Когато опозицията призовава министър-председателя смирено, възпитано, с оглед на това, че сме притеснени за тази институция - храма на българската демокрация, парламента, да бъде така любезен да дойде в пленарна зала и да каже кои са именно тези хора. Не вярвам, че министър-председателят може да говори неща, без да ги е проучил и без да знае\", обясни зам.-председателят на ПГ \"БСП за България\" Драгомир Стойнев. Той добави, че Борисов не би трябвало да се поддава на конкретни статии и на фалшиви новини. В яростна защита на премиера се впусна гербаджията Данаил Кирилов, според когото било недопустимо БСП да иска подобни обяснения. Той размаха текстове от прокуратурата и МВР за ареста на брата на депутата от БСП Георги Стоилов Илия Стоилов при разследване за рекет и наркотици, спомена и народния представител от левицата Манол Генов, разследван за купуване на гласове. \nФилип Попов призова Главчев да не допуска от парламентарната трибуна да се раздават присъди. \"Спекулирайки с нашето предложение, г-н Данаил Кирилов издаде присъда. Г-н Борисов прави същото пред медиите, говорейки за замесени в наркотрафик\", допълни депутатът и изтъкна, че ако информацията е вярна, трябва да има арестувани и доказателства, в противен случай е клевета. \"Започнах с това, че ще представя известни факти. Те не се доказват в съда, защото са известни. Прочетох ги, защото не знам 80% от българите могат ли или не могат да четат\", изцепи се Кирилов. \nСловесната разпра бе последвана от декларация от БСП, прочетена от Корнелия Нинова. \"Министър-председателят на България, който и да е той, твърди публично, че в НС има хора, които се занимават с наркотрафик и купуват гласове от затворници. И вие оправдавате това изказване с четене на вестници. Защо заради този човек се подлагате на това самоунижение? Нямате ли достойнство на народни представители, които същият този човек е наричал \"безделници\"?\", заяви тя. Лидерът на БСП се възмути и от думите на Борисов, който преди време нарече народните представител безделници. \"Не позволявате ли по този начин да бъдат издавани присъди предварително, подобно на тази, която г-н Цветанов произнесе срещу лекарите и България беше осъдена за това. Целият български народ плаща за това\", припомни тя. Нинова определи подобно поведение като тотално нарушаване на принципите на правовата държава, в която никой няма право да издава присъди, докато съдът не се произнесе. Българският министър-председател руши институциите в България, заяви тя.  \nДокато Нинова говореше, Главчев я заплаши, че ще я накаже по чл. 162 - за оскърбяване на НС и членовете на МС. Тя опита да оспори, което видимо ядоса Главчев. След като изключи микрофона, Главчев отстрани Нинова до края на заседанието. Соцлидерката отказа да напусне трибуната и около нея се струпаха депутати от БСП. С няколко реплики Антон Кутев си докара отстраняване от две заседания. Депутати от БСП пък започнаха да скандират \"Оставка\". Хаосът принуди Главчев да даде 10 минути почивка. \n\"Беше направен безпрецедентен опит от председателя на НС да се налага цензура, да се ограничава възможността опозицията да говори, народните представители от БСП да поставят актуалните въпроси. В знак на протест напускаме днешното заседание на НС\", обяви зам.-председателят на ПГ \"БСП за България\" Жельо Бойчев. \"Настояваме да бъдат отменени наказанията, които той наложи на Корнелия Нинова и Антон Кутев. Опозицията и нейният глас няма да бъдат запушени. Ще продължим да отстояваме свободата и демокрацията в страната\", категоричен бе Бойчев. Игри с кворума \nПреди скандала БСП успя да вкара в дневния ред своя проект за промени в Закона за приватизацията и следприватизационния контрол, предложен още през лятото. За гледането му като първа точка в дневния ред гласуваха 176 депутати, един бе против, а само 12 се въздържаха. Управляващото мнозинство подкрепи социалистите с ехидни усмивки. \nПредложенията на БСП предвиждат забрана за приватизация на обособени части от обекти, включени в забранителния списък. Кристиан Вигенин от БСП обясни, че за законопроекта е била декларирана принципна подкрепа на Комисията по икономическа политика и туризъм преди няколко месеца. Разглеждането било отложено на основание, че правителството подготвя почти идентични текстове и след като бъдат внесени, двата законопроекта ще бъдат гледани заедно. \"Оттогава минаха месеци, а все още не виждаме проект на правителството. За да стане ясно, представете си сладкарница, която има на витрината хубава торта, на нея пише \"не се продава\", но влиза клиент и казва \"дайте ми няколко черешки от тази торта\". Човекът зад щанда казва, че има забрана тортата да се продава, но нищо не пише за обособените части. Затова аз ви давам черешките\", аргументира се Вигенин. По думите му текстовете, предложени от БСП, са свързани с това, че \"на тези торти не се продават и черешките\".  \nСлед като БСП напусна пленарната зала, законопроектът така и не бе представен от вносителите. Въпреки това над 90 депутати гласуваха \"за\" и законът бе приет. Хамид Хамид от ДПС поиска прегласуване и поименна проверка преди това. Оказа се, че липсва кворум. Димитър Главчев даде нова 30-минутна почивка и опита да събере липсващите депутати. Дългото и монотонно четене на Главчев и паралелното преброяване от Цвета Караянчева \"събра\" 122 депутати и заседанието продължи. Още на първото гласуване обаче с палците си се отчетоха едва 120 души, а опозицията заподозря, че кворум няма. \nДелян Добрев от ГЕРБ предложи заради \"поведението на БСП и изгубените часове\" депутатите да удължат работния си ден до 16 ч. Без дебати и разисквания управляващото мнозинство на бърза ръка отметна на второ четене Закона за концесиите и изменения в Закона за Комисията за финансов надзор. \n ДПС също видя двоен аршин \nПоведението на Димитър Главчев възмути и представителите на ДПС, които напуснаха парламентарната зала няколко минути след възобновеното заседание. Лидерът на движението Мустафа Карадайъ отбеляза, че ГЕРБ прилагат двоен аршин по определени теми. \"Двоен аршин се вижда и на това заседание. Корнелия Нинова и Данаил Кирилов цитираха едни и същи медийни публикации, но имаше различно отношение към тях\", обясни той. \nКарадайъ смята, че се създава усещане, че институцията председател на Народното събрание липсва. \"Досега предупреждавахме, че демокрацията в страната е в опасност, сега може да кажем, че демокрацията е в криза. По конституция България е парламентарна република, а усещането е за премиерска република\", критичен бе председателят на ДПС. По думите му отстраняването на лидера на най-голямата опозиционна партия също има своя знак в тези процеси. \nОт ДПС обаче не дадоха категоричен отговор дали ще подкрепят искането на БСП за отстраняване на Главчев като председател на НС. \n Цветанов обяви, че напрежението е умишлено \nЗам.-председателят на ГЕРБ Цветан Цветанов обяви, че БСП умишлено създава напрежение. В тази ситуация трябва да участваме в намаляването на напрежението, което умишлено беше създадено и се провокира много умело от страна на БСП, настоя той. Цветанов бил готов да подкрепи отмяна на наложените наказания. \"БСП бойкотира председателския съвет при Главчев. Има процедура, по която може да се пусне искане за отмяна на наказанията, които бяха наложени от председателя на парламента, но към настоящия момент няма такива внесени искания\", обясни гербаджията. \nДимитър Главчев обаче се справял много добре като шеф на НС, придържал се към правилника и винаги вземал отношение, обяви Цветанов. \"Смятате ли, че е налагане на цензура, когато излиза народен представител, независимо в какво качество, обръща се към друга парламентарна група и казва: \"министър-председателят ви унижава, той ви обижда\", опита се той да защити Главчев. \n\"Соцлидерът обиди депутатите, намеквайки, че са послушковци. За мен има много сериозен дебат, който трябва да се случи в НС, и това е профанизацията на езика в парламента и от трибуната му. Това за мен е дебатът, който всъщност трябва да се случи, и аз не симпатизирам на г-жа Нинова, че се е поддала на този език\", включи се и Искрен Веселинов от \"Обединени патриоти\". Според него наказанието й било адекватно, защото тя се опитала \"да провали деня на НС\". \nНе можете да говорите в декларация каквото си искате Димитър Главчев \"не налага\" цензура на Корнелия Нинова дори когато й напомня, че не е на пленум на БСП     \n", "date": "2017.11.16", "title": "БСП иска оставката на Главчев заради изгонването на Нинова  "}
{"url": "http://duma.bg/node/156011", "text": "    \n", "date": "2017.11.16", "title": "\"Граница\" -  документален филм на Елена Йончева"}
{"url": "http://duma.bg/node/155991", "text": "До две седмици Комисията за защита от дискриминация ще се произнесе дали са нарушени правата на децата при приема им в първи клас. Вчера се проведе първото заседание на състава. \nСигналът е внесен от Върховната административна прокуратура, която вижда дискриминация в някои от допълнителните критерии, въведени в 143 училища в цялата страна. Основните са свързани с привилегии за деца, чиито родители са заети в сферата на държавната и общинската администрация, сферата на образованието или които са учили в същите училища. \nОще в началото на заседанието представителят на прокуратурата заяви, че е невъзможно споразумение с ответните страни - Министерството на образованието, Регионалното управление на образованието в София, Столичния общински съвет и Столичната община. Тяхната теза пък беше, че могат да дават предписания на директорите, но не могат да ги контролират какви допълнителни критерии са въвели.     \n", "date": "2017.11.16", "title": "До 2 седмици казват има ли дискриминация при приема в първи клас "}
{"url": "http://duma.bg/node/155992", "text": "В столичното 125 СУ \"Боян Пенев\" са въведени два нови учебни предмета по проекта \"Иновативно училище\". Те се наричат \"Експеримент, хипотеза, доказателство\" за прогимназиален етап и \"Приложни науки\" за гимназиалния. Проектът се осъществява заедно с Института по математика и информатика към БАН и Европейския софтуерен институт, Център Източна Европа. По първия предмет учениците ще се занимават с математически игри и компютърни симулации, компютърно моделиране, компютърна лингвистика и основи на роботиката. В \"Приложните науки\" ще бъде онагледено как научното и технологично познание се прилага успешно в различни области от ежедневието ни. \nИновативните учебни предмети са разработени на базата на практическото приложение на математиката. Екипът по новите предмети е сформиран от изявени преподаватели от училището и външни лектори, сред които проф. Петър Бойваленков и проф. д-р Борислав Лазаров от ИМИ и членовете на екипите за разширена подготовка Александър Иванов и Васил Василев, както и инж. Ивайло Георгиев. \nМалка снимка   \n", "date": "2017.11.16", "title": "Столичното 125 СУ с два иновативни предмета"}
{"url": "http://duma.bg/node/155930", "text": "Новата \"Мис България\" ще стане ясна на 18 ноември, събота, от 19.30 ч., в \"Рейнбоу плаза\". След проведените регионални конкурси в 25 малки и големи градове в цялата страна до финала на 28-ото издание на престижната надпревара за красота стигнаха 20 претендентки от София, Бургас, Варна, Монтана, Созопол, Пловдив, Враца, Хасково, Силистра, Стара Загора, Велинград и др.  \nИзборът ще протече в четири тура: атрактивен флашмоб, дефиле по бански костюми, ревю с колекция официални тоалети на Стоян Радичев, полуфинал и финал. \"Реалност от илюзии\" е темата на социалната кауза на конкурса, която насочва мислите на младите хора към заблудите и опасностите при общуването в социалните мрежи и интернет. \nОсвен светски личности, бизнесмени и партньори тази година в журито ще се включат и четири бивши носителки на титлата - Наталия Гуркова, Елена Ангелова, Марина Войкова и Габриела Кирова. Победителките ще представят страната ни на \"Miss Planet\", \"Miss Globe\" и \"Miss Bikini International\". \nОрганизатор и лицензиант на конкурса \"Мис България\" е модна агенция \"Интерсаунд\" с президент Ирина Папазова.   \n", "date": "2017.11.16", "title": "\"Мис България 2017\" става ясна в събота"}
{"url": "http://duma.bg/node/155931", "text": "Любителите на романтичния лукс вече ще могат да се насладят на ювелирното съвършенство на яйцата на Фаберже и в българската столица. Колекциите на \"Maison Tatiana Fabergе\" ще са част от предложенията на веригата \"Goto\" още през ноември, когато ще бъдат представени на вълнуващо ревю. \nОсвен яйцата на Фаберже гостите на официалното откриване на осмия магазин на марката ще могат да видят и последните модни тенденции сред бижутата на \"Annamaria Cammilli\", \"Hulchi Belluni\", \"Eterna\" и \"Goto\". Някои от ослепителните носителки на титлата \"Мис България\" ще засияят на стилно ревю, обсипани с бели и черни диаманти. Новата съкровищница ще отвори официално врати в \"Paradise center\" на 23 ноември с изискан коктейл, френска гурме кухня и множество изненади за гостите. \nЗа доброто настроение освен бляскавата феерия от злато, сребро и диаманти ще допринесат и музикалните изпълнения на \"Venda live violin\". Водещ на събитието ще бъде Ники Кънчев, а сред гостите се очакват множество популярни имена от бизнеса и светския живот на страната ни. Специално за проявата в България ще пристигнат и редица представители на световния елит, част от които никога досега не са посещавали страната ни.   \n", "date": "2017.11.16", "title": "Яйца на Фаберже предлагат в София"}
{"url": "http://duma.bg/node/155932", "text": "В единствено по рода си коледно градче ще се превърне пловдивският квартал \"Капана\". Концептуалното събитие ще се проведе от 22 до 26 декември и ще представи български творци и техните красиви, ръчно изработени изделия. \nОсвен автентичния коледен базар за празничния дух ще допринесе и богатата украса, която включва над 2,5 км светлинни гирлянди, 5 км зелени гирлянди, хиляди играчки, светещи фигури и, разбира се, огромна празнична 7-метрова елха, която всеки може да доукраси. \nСъбитието се провежда за трета поредна година и цели да възроди празничните обичаи, които събират и сплотяват хората в най-хубавото време от годината. За целта организаторите са подготвили специална програма за малки и големи, кино на открито, традиционни коледни напитки и лакомства, както и възстановка на Рождество Христово. \nАкцент в проявата ще бъде автентичният коледен базар - последното издание за годината на една от най-утвърдените и водещи организации у нас. С дългогодишен опит и познание на българския креативен занаят организаторите на \"Коледа в Капана\" и \"Капана фест\" са подбрали старателно над 100 български автори в различни категории - бижута, козметика, декор, облекла, храни и напитки. Именно разнообразието от качествени, ръчно направени изделия ще превърне коледния базар в \"Капана\" в една от желаните дестинации за избор на подаръци. \nСветлият празничен дух и уютната атмосфера ще допринесат събитието да стане истински празник за душата.   \n", "date": "2017.11.16", "title": "Превръщат \"Капана\" в коледно градче"}
{"url": "http://duma.bg/node/155933", "text": "Създаденият по едноименния роман на Милен Русков български филм \"Възвишение\", режисиран от Виктор Божинов, е най-гледаният в киносалоните, сочат обобщените данни след миналия му премиерен уикенд. Лентата, преплитаща художествена измислица и фактология около Арабаконашкия обир през 1872 г., отчита 29 620 зрители и 271 307 лв. приходи. \nНа втора позиция е другата премиера от миналия уикенд - \"Убийство в Ориент експрес\", създаден по едноименния роман на Агата Кристи. Филмът е гледан от 14 833 зрители и има 134 888 лв. приходи за първите три дни у нас. \nТрета позиция е за \"Тор: Рагнарок\", създаден по комиксите на Стан Лий, Лари Лийбър и Джак Къркби. Филмът е видян от 92 093 зрители и отчита 1 011 863 лв. приходи за 17-те дни на екраните в България. \nТрета премиера от миналия уикенд - \"Синът на голямата стъпка\", е на четвърто място в топ 10. Анимацията е видяна от 9365 зрители и има 88 152 лв. приходи за първите три дни по екраните у нас. \nНа пето място сред най-гледаните филми е фантастиката \"Геобуря\". Триизмерният екшън е вече месец на екраните у нас и за това време се радва на 49 309 зрители и 521 648 лв. приходи.   \n", "date": "2017.11.16", "title": "Филмът \"Възвишение\" е най-гледаният у нас"}
{"url": "http://duma.bg/node/155934", "text": "40% от анкетираните лица споделят, че им се е случвало да карат пили. Причината за това е, че 70 на сто от запитаните са сметнали за допустимо количеството алкохол, което са консумирали. Броят на жертвите на катастрофи, причинени в нетрезво състояние, е 4 пъти по-малък: по данни на МВР, докато през 2008 г. загиналите са общо 45, то през 2017-а броят им е 12. Това сочат национално представителните проучвания, провеждани през годините в рамките на кампанията \"Алкохолът е лош шофьор\". \nСъбирателният образ на средностатистическия водач на кола, който сяда зад волана в нетрезво състояние, може да се определи като мъж на средна възраст, емоционално незрял, културно ограничен и търсещ самоутвърждаване. \"Обикновено такъв шофьор е с основно и средно образование, има нискоквалифицирана работа и често я сменя. По нрав е деспотичен, екстровертен и самонадеян. Затова и трудно се вслушва в чуждото мнение, особено когато е под влиянието на алкохол.\" Така психологът Росен Йорданов описа хората, склонни да пренебрегват правилата на пътя. \"Единствената спирачка пред този тип шофьори е директният сблъсък с трагедията и съпреживяването на последствията от нея чрез грижата за тежко пострадали в катастрофи, за да осъзнаят последствията от моментната неразумност и безотговорност\", бе категоричен психологът. Според Йорданов действителното въвеждане на пробацията като задължително наказание би имало реален ефект и би възпряло водачите да шофират в нетрезво състояние. \nМнението на експерта се потвърждава и от резултатите от националното представително проучване, проведено от \"Gemius\" по поръчка на \"Каменица\" АД в рамките на тазгодишното десето издание на кампанията \"Алкохолът е лош шофьор\". 90% от анкетираните категорично определят управлението на МПС в нетрезво състояние за недопустимо. Като водещата причина за негативното им отношение е опасността за живота на хората, а страхът от санкции не играе почти никаква възпираща роля. Въпреки това на близо половината от тях се е случвало да шофират след употреба на алкохол. Според 47,5% причината е липсата на строг контрол по пътищата.   \n", "date": "2017.11.16", "title": "40% споделят, че карат пили "}
{"url": "http://duma.bg/node/155935", "text": "Въведение Богородично - Ден на християнското семейство, чества Православната църква на 21 ноември. По този повод Софийската филхармония, Софийската Света Митрополия, Съюзът на българските композитори и Столичната община организират тържествен хоров концерт в зала \"България\" под патронажа на Негово Светейшество Българския патриарх Неофит. В негова чест хорът при Богословския факултет на СУ \"Св. Климент Охридски\" с диригент Любомир Игнатов ще изпълни \"Отче наш\" и Тропар на празника Въведение Богородично. \nБогатата концертна програма ще се превърне в своеобразна трибуна на нови хорови произведения, вдъхновени от християнската тематика; в нея са включени творби от прегледа \"Нова българска музика\", организиран от СБК. Ще прозвучи \"Херувимска песен\" №10 от Стоян Бабеков. Композитор с изключителен принос в областта на църковната музика, за което през 2012 г. е отличен със \"Златен век\" от Министерството на културата. Песента му е в изпълнение на смесения хор \"Петър Динев\" при столичния храм \"Св. св. Кирил и Методий\". В хора, създаден през 2000 г. от диригентката д-р Боряна Найденова, участват 16 млади певци, които озвучават празничните богослужения в храма и всеотдайно пазят музикалните традиции, наследени от прочутия Петър Динев. В негова памет от 2015 г. църковният хор носи името на големия композитор. \nСмесеният хор \"Аве Музика\" ще изпълни \"Двубой\" - пиеса със съпровод на тъпан от Татяна Тончева. Фолклорът е тънката нишка, проблясваща в авторските й решения. \"Двубой\" не е изключение. И в \"плетката\" на тази пиеса слушателят ще открие влакната на стародавна мелодика и метрум. Звученето на пиесата е живо и енергично. Формация \"Аве Музика\" е създадена през 1998 г. по повод честването на 45 години творческа дейност на проф. Лилия Гюлева - ярка личност с огромен принос в хорово-диригентската школа на България. Ръководителка и диригентка на хора е Таня Никлева-Владева, а в репертоара важно място заема българската музика; присъстват фолклорът на различни народи, творби от XX век, образци в поп, джаз и госпъл. Хорът традиционно участва в \"Нова българска музика\", представяйки нови пиеси от български композитори; тази година - творби от Николай Стойков - \"Мадригал\" и \"Хумореска\" №1, и Симеон Венков - \"Молитва\". Николай Стойков е сред учениците на колоса Панчо Владигеров.  \nВ творбата си \"Мадригал\" Стойков стъпва върху мотив от Филип-Кутева песен, която надгражда по изключително интересен начин, с обогатена хармония, на моменти докосваща джаза, с привнесени чужди тонове и интересни интервали. Песента \"Хумореска\" блести - ярка и игрива като фойерверк. Отвъд шегата и закачката стоят сложна фактура, алеаторика и актьорска игра. \"Молитва\" от проф. Симеон Венков също ще има своето премиерно изпълнение от хора и солистите Росица Делиева, Сияна Петрова и Йордан Владев (перуанска флейта). Авторка на текста е Зарияна Венкова - вечната литературна муза, съпругата на композитора. Творчеството на Венков е многолико - камерна и филмова музика, влияния от джаза и фолклора. В \"Молитва\" ще чуем един по-различен Симеон Венков, вгледан в християнските традиции, доброто и красивото. \nВ концерта важно място заема Софийският свещенически хор с диригент Кирил Попов. Съставът е основан през 1947 г. от Иван Куртев. В репертоарa присъстват многогласни творби от български и руски автори и едногласни песнопения от източната църковнопевческа традиция. Хорът ще изпълни \"Взбранной воеводе\" - източен напев, посветен на Св. Богородица, и \"Достойно есть\" - любимо песнопение на Йеродякон Игнатий - Васил Левски. \"Острие\" в програмата са \"Верските песни\" от Стефан Драгостинов, които през 2016 г. бяха представени за пръв път на сцената на знаменитата зала \"Чайковски\" в Москва и предизвикаха бурни овации на заключителния концерт на XV Пасхален фестивал, организиран от Валерий Гергиев, за което ДУМА писа. Терминът \"Верски песни\" е въведен от самия автор и маркира един \"по-особен\", непознат до този момент музикален образец. \"По-особеното\" във \"Верски песни\" - което дълбоко докосва душевността на слушателя - е откритата от композитора точка на пресичане между духовните послания в православната музикална традиция и фолклорната песенност, закодирана дълбоко в българския корен. Органично единство, свързващо днешно и минало.  \nСлед премиерата им в България музикологът Янина Богданова сподели: \"Слушала съм и състави от народни певици, които изпълняват популярни църковни песнопения. Не пресеква вдъхновението и на български композитори от нашето време, които създават стойностни духовни творби. Но \"Верски песни\" на Стефан Драгостинов е музика от друг порядък - тя трасира нова посока в съвременната музика сакра.\" Според рецензията на руския музиколог д-р Валерия Федотова, изтъкнат познавач на българската музика от Владигеров до наши дни, \"професор Стефан Драгостинов е създал уникално явление в света на музикалната култура\". \nНа 21 ноември публиката ще има възможност за цялостно съприкосновение с \"Верски песни\" в изпълнение на формация \"Драгостин фолк национал\" - 18 звънки гласа, събрани в широка палитра от тембри, през светли сопрани до плътни алти, истинско пиршество за сетивата. \n\"Домакинът\" на празничната вечер - Националният филхармоничен хор \"Светослав Обретенов\", ще представи творби от Рахманинов, Чайковски, Арво Пярт и Кирил Попов. От създаването си през 1944 г. до днес хорът утвърждава името си на състав с изключителни качества и харизма. До 1981 г. съществува самостоятелно като Българска хорова капела, след което се присъединява към Софийската филхармония. В празничната вечер хорът ще изпълни \"В молитвах неусыпающую Богородицу\" от Рахманинов; програмата продължава с \"Достойно есть\" от Чайковски и прелива в устремното контрастно многообразие от цветове на \"Богородице Дево радуйся\" от Арво Пярт. Под диригентството на Славил Димитров филхармоничният хор ще влезе и в ролята на \"посланик\" на новото - ще представи премиерно \"Пение молебное\" от Кирил Попов, трикратен лауреат на международния конкурс за композитори \"Св. Роман Сладкопевец\" в Санкт Петербург. \nНа финала на концерта \"Богородични песнопения\" всички участници ще изпълнят \"Химн на православната християнска младеж\" от Петър Динев - истинско тържество на православието, християнските добродетели и българския род.                                                        \n    \n", "date": "2017.11.16", "title": "\"Богородични песнопения\" звучат в зала \"България\"  "}
{"url": "http://duma.bg/node/155936", "text": "Среща с илюстраторката и аниматорка Розалина Буркова ще се състои на 20 ноември от 19 ч. в MOVE.BG в София (ул. \"Сердика\" 20). Облаци, пустош и тук-там светлинки. Така започва новият кратък филм на един от любимите ни илюстратори и аниматори Розалина Буркова. От тъмно към светло ни води и звуковият дизайн на дуото trohi (Йоана Робова и Петър Пармаков), отбелязват организаторите. През 2010 г. Розалина се установява в Лондон, където завършва моден дизайн в Central Saint Martins College. През последните години се задълбочава интересът й в областта на дигиталната илюстрация и анимация. С това се занимава и в момента в Барселона. От изложби, през анимационни проекти до анимирани музикални клипове и реклама - всичко, което Розалина прави през годините, я води към все по-социални теми. \n    \n", "date": "2017.11.16", "title": " MOVE.BG представя Розалина Буркова"}
{"url": "http://duma.bg/node/155937", "text": "В съботния афиш на Куклен театър \"Весел\", на 18 ноември от 11 ч. в читалище \"Искра\" в старата столица кукленият театър от Габрово ще изненада търновските зрители с един по-различен и забавен поглед към приказката \"Житената питка\". Сценичната адаптация по Ангел Каралийчев и постановката са на Съби Събев. Сценографията е на Павлина Василева, а музиката - на Георги Гарчов. Участват Радостина Андреева, Ивет Сотирова и Богдан Богданов.      \n", "date": "2017.11.16", "title": "\"Житената питка\" гостува на театър \"Весел\""}
{"url": "http://duma.bg/node/155938", "text": "Спечелилият наскоро наградата \"Перото\" за поезия с най-новата си книга \"Море на живите\" Александър Секулов ще бъде представен в литературния клуб на Столичната библиотека днес, 16 ноември, от 18.30 ч. Вечерта ще включва поетично четене, а кои ще са допълнителните участници - ще се разбере в последния момент. Входът е свободен, книгите на Александър Секулов са на разположение на читателите, изложени във витрини на втория етаж в направление \"Обслужване\", през целия месец.     \n", "date": "2017.11.16", "title": "Александър Секулов е поет на ноември в Столичната библиотека"}
{"url": "http://duma.bg/node/155939", "text": "Шестият международен културен форум в Санкт Петербург се открива днес (до 18 ноември). За структурата му, основната тема тази година, програмата и страните участнички разказаха на предварителна среща в ТАСС вицепремиерът на РФ Олга Голодец, министърът на културата на РФ Владимир Медински, генералният директор на Държавния Ермитаж Михаил Пиотровски, ректорът на Академията на руския балет \"И. Е. Ваганова\" и ръководител на секцията \"Балет и танц\" Николай Цискаридзе и др. Част от програмата е кръгла маса \"Киното и балетът\". Михаил Пиотровски обеща да предаде на сирийските представители \"3D-модел на Палмира\" и анонсира интелектуалния маратон \"Цялата власт на музеите\". Във фестивалната програма ще участват именити майстори на класическата музика като Валерий Гергиев и Денис Мацуев. За първи път на форума ще има отделна и много силна джазова програма \"Jazz Across Borders\". Полският театър \"Народови\" ще участва с пиеса по Адам Мицкевич, постановка на Еймунтас Некрошус; \"Сценични митове и култура на тялото\" на японеца Такеши Судзуки е авторска програма, специално подготвена за форума; Унгарският национален театър ще изнесе представление и др. \nОколо 50 официални делегации от Европа, Азия, Латинска Америка и Африка ще уважат форума, повечето от тях са от Русия. Организатори на събитието са правителството на Руската федерация, правителството на Санкт Петербург, с подкрепата на Благотворителния фонд \"Изкуство, наука и спорт\".   \n", "date": "2017.11.16", "title": "Международен културен форум започва в Санкт Петербург"}
{"url": "http://duma.bg/node/155940", "text": "Копродукцията на Швеция, Дания и Норвегия \"Кръвта на саамите\" печели единадесетата филмова награда \"ЛУКС\". Това обяви председателят на Европейския парламент Антонио Таяни в Страсбург. Филмът на шведската режисьорка Аманда Кернел разказва историята на младо момиче от народа саами, което напуска своята общност, защото мечтае за различен живот. Но за да постигне целта си, тя трябва да се изправи срещу расови, културни и социални предразсъдъци. \nПредседателят Таяни поздрави екипите на трите филма финалисти и каза: \"Наградата \"ЛУКС\" е на едно от водещите места, когато става дума за промотирането на киното, произведено в Европа, нашата творческа индустрия и нашето културно и езиково разнообразие. \"Седмото изкуство\" е родено тук, в Европа, и е двигател на култура, ценности и диалог. Тазгодишното издание на наградата проправя пътя за успешна 2018 г., която е и Европейска година на културното наследство. А то не се състои само от литература и изкуство, включвайки също така историите, които разказваме, и филмите, които гледаме. Културното наследство е тъканта на нашия живот.\" \nВ рамките на традиционните Филмови дни ЛУКС у нас в началото на декември предстоят прожекции с вход свободен на трите филма финалисти - \"120 удара в минута\", \"Кръвта на саамите\" и \"Уестърн\". Те ще бъдат представени в седем града. Събитията в София, Пловдив, Варна, Благоевград, Плевен, Стара Загора и Смолян се организират от Информационното бюро на ЕП в България в партньорство със \"София филм фест\". \n\"Уестърн\" на Валеска Гризебах (Германия, България, Австрия) може да гледаме на 1 декември в София, на 11-и в Плевен и на 13-и в Смолян. Носителят на наградата \"Кръвта на саамите\" на Аманда Кернел (Швеция, Норвегия, Дания) ще бъде прожектиран в София на 2 декември, във Варна на 5 -и и в Стара Загора на 12-и. \"120 удара в минута\" на Робен Кампийо (Франция) може да бъде видян на 3 декември в София, на 4-ти в Пловдив и на 7-и в Благоевград.      \n", "date": "2017.11.16", "title": "\"Кръвта на саамите\" печели наградата \"ЛУКС\""}
{"url": "http://duma.bg/node/155941", "text": "Покрилият се със скандална слава филм \"Матилда\" на режисьора Алексей Учител ще бъде показан на \"Киномания 2017\" на 18 ноември от 19 ч. в зала 1 на НДК. Филмът проследява любовната афера на бъдещия император Николай II с красивата балерина от полски произход Матилда Кшесинска. Филмът е заснет сред красивите естествени декори на Санкт Петербург, а в ролите участват Ларс Айдингер, Михалина Олшанска, Данила Козловски и др. \"Матилда\" разбуни духовете в Русия и доведе до множество забрани и актове на насилие от православни активисти, твърдящи, че филмът петни името на монарха, който е свален от власт по времето на Октомврийската революция от 1917 г. и убит от болшевиките, а после канонизиран за светец от Руската православна църква. \nДруг филм за саможертвата и лишението, в който също става въпрос за балерина, е \"Болшой\" - прожекцията е на 26 ноември от 13.30 ч. в кино \"Люмиер Лидл\". Съвсем млада балерина се подлага на жертви и унижения, за да сбъдне мечтата си - да играе на сцената на Болшой театър. Действието се развива на фона на музика на Чайковски, а персонажите са пресъздадени от балерини. Режисьор е Валерий Тодоровски, участват Маргарита Симонова, Алиса Фрейндлих, Валентина Теличкина, Александър Домогаров, Анна Исаева, Никола льо Риш и др. \n\"Ерата на първите\" разказва за съветския космически полет от 1965 г., при който легендарният космонавт Алексей Леонов осъществява първото излизане на човек в открития Космос. Филмът е дело на режисьора Дмитрий Кисельов, а в образите влизат Евгений Миронов, Константин Хабенски, Владимир Илин и др. - може да се види на 18 ноември от 12.30 ч. в кино \"Люмиер Лидл\". Сред руските заглавия в селекцията на \"Киномания\" е и \"Pro любов. Само за възрастни\" на режисьорите Павел Руминов, Наталия Меркулова, Алексей Чупов и др. Филмът е продължение на касовия хит \"Про любов\" и разказва кратки истории - този път с фокус не как да я открием, а как да я задържим. В ролите са Джон Малкович, Фьодор Бондарчук, Анна Михалкова, Ингеборга Дапкунайте, Гоша Куценко и др. Филмът ще има само една прожекция - на 19 ноември от 18.15 ч. в \"Люмиер Лидл\". \n    \n", "date": "2017.11.16", "title": "Руските заглавия на \"Киномания 2017\"  "}
{"url": "http://duma.bg/node/155948", "text": "Мнозина настояват формати като \"Биг Брадър\" и производните му да не се гледат. Някои наистина не го правят, и то защото са вътрешно убедени. Други следят с най-голямо внимание сезон след сезон и епизод след епизод, но изпитват неудобство да си признаят. Защото са подочули, че интелектуалците странят от това предаване, пък им се ще повечко да са в тон с тях, отколкото с онези, за които шоуто е върхът. За трети дистанцирането от \"Биг Брадър\" е начин да покажат, че са по-специални. Че не са част от онези, които всяка вечер са пред екрана и поради това са набедени за простолюдие. \nПодобни формати обаче трябва да се гледат. Може би не като се лепнем за тях и забравим всичко друго. Те са донякъде като индийските сериали - дори да пропуснем цял сезон, пак ще сме в час със ставащото. Достатъчно е да видим, че някои победители са дотолкова впиянчени, та едва се качват в получените като награда коли. Че други стигат до върха, защото повече от всички в Къщата са успели \"да бъдат себе си\". В което не би имало нищо лошо, ако това \"себе си\" беше цвете за мирисане, а не възможно най-егоистичното поведение. Че руси и черни златки, емануели и тризначки шокират с липсата дори на елементарна представа за света извън силикона, партитата, парите и колите. Че овации печелят дори \"пипируди\", грошита, недовци и пеньовци, а джукиани, даряващи \"предните\" си гърди, макар и не на онази, на която Божидар Димитров би препоръчал, ни се натрапват като пример за подражание. \nТъкмо заради моделите за поведение, които подобни формати лансират, се налага да бъдат гледани не само от непретенциозната аудитория. И не просто да бъдат гледани, но и да се влияе върху резултата. Това е толкова трудно, че мнозина се предават и са съгласни да става каквото ще. Защото екипът на шоуто държи всичко в ръцете си. Той решава кого в Къщата пред какви предизвикателства да изправи, кого на какви психологически атаки да подложи, на кого какъв образ да изгради, какво от случващото се вътре да излъчи в ефир. Неслучайно всяка година се появяват съмнения за манипулации, за предрешаване на изхода от състезанието, за спестени изцепки на някои от участниците и за поощряването на други съквартиранти. И въпреки това зрителите, които са загърбили \"Биг Брадър\", трябва да преразгледат решението си. Защото може и да е чудесно победител да е онзи, който в най-голяма степен е \"бил себе си\", но ние живеем не в джунгла, а в общество, в което всеки би трябвало да \"бъде себе си\". Което означава, че при гласуването трябва да се насърчава не безпримерният егоцентризъм, а онова поведение, което дава шанс не само на избраните, но и на другите. А това може да бъде резултат на активна позиция, не на иронични, високомерни или злобни коментари. \nТипичен пример е тазгодишният финал на шоуто. Сблъсъкът между неизвестния досега за мнозина рапър Тото, който е и стопроцентово ще си остане еднодневка, особено на фона на десетилетната успешна кариера на съперничката му, и Маргарита Хранова бе представен като битка между старото, което е прекрасно, но уж му е минало времето, и новото, на което принадлежи бъдещето, ама всъщност надали. Това бе неоспорима дискриминация по възрастов признак, която дори лавината от двуличие не можа да скрие. Марги е супер, но стига й толкова, да дадем път на младите, се чуваше често и в ефира, четеше се и в социалните мрежи. Сякаш гласуването е за егенета, а не за качества. За разлика от свои колеги от естрадата, които в предишни издания си изтърваха нервите и влязоха в грозни конфликти, Хранова се държа изключително достойно. Тя е толкова липсващият днес пример не само със забележителната си певческа кариера, но и със семейния си живот. Но бе пренебрегната заради едно момче, които мнозина ще запомнят с непрекъснатото надигане на чашата и с трудното потискане на бликащата му отвътре агресия. Ако Марги се беше изложила, щеше да е нормално да се каже, че е голяма певица, но същността й е отблъскваща и затова не бива да бъде подкрепена. Ако Тото се беше представил блестящо, щеше да е оправдано да се твърди, че може да е млад, но е извънредно стойностен и следва да победи. Но да се заявява, че единият е супер, но по-добре да се гласува за другия, е не просто неискреност или дори шизофрения. Това е налагане на модел и тук е проблемът. Защото този модел няма как да е добър за общество, което уж е афиширало принадлежността си към определени ценности. \nПубликата е стоката, с която телевизиите търгуват. Затова често са готови да снижат критериите, стига това да им носи по-висок рейтинг, а оттук - и по-големи приходи. Неслучайно след финала на един от предишните сезони продуцентът на \"Биг Брадър\" призна: \"Ние не искаме да ни харесвате, искаме да ни гледате\". Все още можем да се противопоставим на тази философия. Освен ако не сме се примирили, че наистина сме стока.   \n", "date": "2017.11.16", "title": "Публиката е стока за тв форматите"}
{"url": "http://duma.bg/node/155946", "text": "МЕЖДУНАРОДЕН ДЕН НА ТОЛЕРАНТНОСТТА. Отбелязва се от 1996 г. по призив на Общото събрание на ООН. На тази дата година по-рано ЮНЕСКО приема Декларация за принципите на толерантността. Като член първи е залегнала дефиницията на това що е толерантност. Толерантност означава уважение, приемане и разбиране на богатото многообразие от култури в нашия свят. Толерантността е хармония в многообразието. Тя е не само морален дълг, но и политическа и правна потребност. Толерантността е добродетел, която прави възможно достигането на мира и способства за замяната на културата на войната с културата на мира. 1869 - ОФИЦИАЛНО Е ОТКРИТ СУЕЦКИЯТ КАНАЛ. Пресича Суецкия провлак и свързва Средиземно и Червено море. Бележи условната граница между Африка и Азия и на практика е втората връзка между Атлантическия и Индийския океан. При първоначалното му откриване каналът е с дължина 164 км и дълбочина 8 м. След многократни разширения има дължина 193,30 км, дълбочина 24 м и ширина 205 м. 1907 - УМИРА КОНСТАНТИН ВЕЛИЧКОВ, ПИСАТЕЛ, ОБЩЕСТВЕНИК (Р. 1855 Г.). Преводач, критик и живописец. Заемал различни държавни длъжности - министър на обществените сгради и съобщенията, на народното просвещение, на търговията и земеделието, дипломатически агент на България в Сърбия. Владее френски, италиански и руски език. Творчеството му е създавано в редките затишия между отговорни политически ангажименти, които е поемал, поради което то не е обемисто. Много от книгите му са отпечатани след смъртта на автора. 1909 - СЪЗДАДЕНА Е ПЪРВАТА АВИОКОМПАНИЯ В СВЕТА. Нарича се DELAG (на немски език Deutsche Luftschiffahrts-Aktiengesellschaft - Германско акционерно дружество по въздухоплаване) и е учредена във Франкфурт на Майн, Германия, с подкрепата на правителството. Използва дирижаблите Zeppelin. 1945 - УЧРЕДЕНА Е ЮНЕСКО. Специалната организация на ООН е създадена, за да насърчава сътрудничеството между нациите в областта на образованието, науката, културата и комуникациите. Мотото й гласи, че \"мирът e създаден не за да се нарушава, а за да подпомага интелектуалната и нравствената солидарност на човечеството\". Уставът на организацията влиза в сила на 4 ноември 1946 г. след подписването му от 20 държави. България се присъединява на 17 май 1956 г. От 2009 г. в продължение на два мандата генерален директор на ЮНЕСКО беше Ирина Бокова. 1983 - УМИРА ДОРА ГАБЕ, ПОЕТЕСА (Р. 1886 Г.). Автор на поезия за възрастни и деца, пътеписи, разкази, есеистична проза, импресии и др. Публикува в списанията \"Съвременна мисъл\", \"Златорог\", \"Демократически преглед\", \"Мисъл\" и др., в детските периодични издания \"Светулка\", \"Другарче\", \"Славейче\", \"Дружинка\" и др. Книгите й за деца са настолно четиво на поколения българчета, част са от класиката на детското литературно наследство.     \n", "date": "2017.11.16", "title": "Датата"}
{"url": "http://duma.bg/node/155947", "text": "\nПреди две столетия добивът на въглища пришпори индустриалната революция върху европейския континент. Понастоящем \"копаенето\" за сведения от различно естество подхранва информационната революция посредством неудържими информационни потоци. Използването на различни техники за събиране на информация, за да бъдат профилирани предпочитанията на купувачите, и за да бъдат предсказани насоките на техните вкусове, отдавна са станали обичайна практика в частния сектор. Но възможно ли е  информационното \"копаене\"  да бъде използвано за борба против корупцията? И ако е възможно, то как точно? \nПрез 2014 г. филиалът на организацията \"Прозрачност без граници\" в Грузия създаде портал със свободен достъп за контрол върху тръжните процедури с публични средства, който дава възможност за аналитични разследвания. Порталът бива захранван от централния правителствен уебсайт за обществени поръчки, като след това информацията е обработена и трансформирана в удобен за ползвателите формат. На основата на така представените сведения ползвателите на свободния за достъп портал могат да си образуват профили на извършените финансови транзакции от страна на правителствените агенции, профили на компаниите, конкуриращи се за получаването на обществени поръчки, и да събират обобщени статистически данни за правителствените разходи. При положение, че гражданите заподозрат наличието на законови нарушения в извършените по електронен път тръжни процедури, те имат възможност да изпратят онлайн съобщение, което да бъде дискутирано в съвета за решаване на спорове и да му бъде отговорено в рамките на 10 работни дни. \nПотенциалът в процеса на \"копаене\" на информация за откриване на нарушения, извършени от официалните институции в изразходването на публични средства, може да бъде развит и по-нататък. \nЕвропейската комисия, съвместно с неправителствената организация \"Прозрачност без граници\", разработи аналитичния софтуер ARAHNE, който по кръстосана методика проверява информацията от различни обществени и частни институции и спомага за  откриването на проекти, които са подозрителни и рискови за наличие на измами, конфликт на интереси или нарушения на правилата за опериране с публични средства. \nНапример анализатори от Центъра за изследване на корупцията в унгарската столица Будапеща са подложили на задълбочен анализ големи масиви на информационни мрежи относно проведени тръжни процедури в държави от Източна Европа, като са търсели признаци за ненормално извършване на процеса за възлагане на обществени поръчки, от рода на изключително къс период от датата на обявяването на конкурса до крайния срок за подаване на документи или пък необичайни резултати от решението на журито, или пък тръжни процедури в даден сектор на икономиката, които систематично се печелят от една и съща фирма. Чрез използването на статистика, която почива върху фактически обобщения - анализи, които могат да резултират в заключения, които отиват отвъд първичната информация, върху която те са изведени, е възможно да бъде идентифицирано корупционно поведение, което произтича върху отклонения от възприетите стандартни модели на поведение на участниците в процеса за провеждане и/или изпълнението на тръжни процедури с публични средства,  \n\"Копаенето\" на информация може също така да бъде използвано за разкриването на укриване на данъци и да бъдат увеличени финансовите потоци по посока на държавната хазна. Като последица например от  аферата \"Уикилийкс\" когато \"вътрешен човек\" направи публично достояние топове информация относно укриване на данъци в Люксембург, техники за \"информационно копаене\", приложени от бившия нюйоркски финансов посредник Дейвид Френкъл, създадоха предпоставка да бъдат открити индивиди, които притежават бизнес, подобен на други личности от деловия свят, но които стоят отвъд чертата на данъчното облагане. Екипът, разследвал сигналите и заключенията на Дейвид Френкъл, успя да доразвие ефикасността на неговите изследвания по отношение на компании, заподозрени в укриване на данъци. \nПо подобен начин \"копаенето на информация\" може да бъде използвано за борба с прането на пари. Специален алгоритъм, обработващ банковата информация и сравняващ резултатите с информация относно криминални финансови сведения, е в състояние например да допринесе за разобличаване на нелегалните финансови потоци, проблем, който е начело в списъка на наболелите въпроси за решаване в ранглистата на \"Прозрачност без граници\". \nБогатството от информация, която би могла понастоящем да бъде извлечена посредством непреки данни, подадени сигнали от едно мнозинство на активни граждани, новини от масмедиите, статистически данни от преброяване на населението, екзитполове чрез телефонни обаждания, както и от социалната мрежа и пр., комбинирано с традиционните индикатори, създава наистина неограничени възможности. Искате да установите случаи на конфликт на интереси и/или \"въртяща се врата\"? Този термин е американизъм, идиом, чието значение изхожда от  ролята на въртящите се врати използвани от края на ХІХ в. в Съединените щати, с две предназначение: първо, да предпазват от нахлуването на топъл/студен въздух в партерните помещения на съответните учреждения, където са монтирани, през лятото/зимата. Второто, но по-важно, поне за американските банки, предназначение на въртящите се врати, е да бъде възпрепятствана да нахлуе накуп цяла банда гангстери, за да оберат съответния трезор. \nНо в политическия речник \"въртяща се врата\" означава преминаването на дадена персона от дейност в деловия свят върху попрището на политическата дейност, или обратно. Като и в двата случая даденият индивид използва изградените си вече контакти, за да облагодетелства по законен и/или дори престъпен начин както себе си, така също и свързаните с него кръгове на интереси. \"Информационното копаене\" успешно изкарва под прожекторите на публичното внимание всички любители на кефа на буци (най-добре на пачки), основното занимание на които тарикати - макар и високопоставени - е да гарантират материалния си просперитет. \nТоест кефът на буци да е \"сигуранца\" (\"сигурен\" в терминологията на Речник на българския жаргон, автор Георги Армянов, Издателска група 7М - Логис, София, 1993 г.). \n\"Копаенето на информация\" позволява също така да бъде отговорено компетентно и на множество други въпроси, все относно т. нар. отклоняващо се поведение, насочено изцяло  против интересите на българския суверен На теория немалко неправителствени организации биха могли да бъдат улеснени в своята дейност чрез метода \"информационно копаене\", в условията на негово безплатно използване. Високата скорост за неговото прилагане, както и напълно прагматичната антикорупционна цел за неговата употреба, може да спомогне значително за разпръсване на мъглата, в която обществото се движи, уж по посока на една по-справедлива социална действителност. \nНо за да бъдат постигнати положителни резултати, категорично необходимо е да бъде наложен силен и непрекъснат натиск от страна на гражданското общество у нас върху (псевдо)елита в управленската сфера. Понеже основното, с което властприлагащите (властимеещ е само суверенът!) в България се занимават по отношение на корупцията е да хвърлят като прах в очите на своите съграждани многобройни пропагандни ходове с (уж!) антикорупционна насоченост. А всъщност да окачват - за по-сигурно! - по два воденични камъка върху всяко реално предложение за действия срещу \"сребърните аргументи\", както още древните римляни са наричали подкупите. \nИменно затова Асоциацията за борба против корупцията в България не е получила отговор от нито един от тримата адресати, до които отпрати на 25 септември т. г. своите конкретни предложения за внедряване в системата за държавното управление у нас на четирите най-ефективни методики, доказали чрез своя чуждестранен опит ефикасността си по отношение на минимизиране на корупционните практики, като една от тях е именно ARAHNE. \nИмената на саботьорите на борбата против корупцията в България, за които стана въпрос по-горе, са: \n1. Димитър Главчев; \n2. Бойко Борисов; \n3. Цветан Цветанов. \nЗащо те постъпват по този начин е въпрос с понижена трудност за който и да е български гражданин, принадлежащ към не(псевдо)елитарното мнозинство. И за когото утрешният ден няма да го засипе с \"кеф на буци сигуранца\"!     \n", "date": "2017.11.16", "title": "За да е кефът на буци сигуранца  "}
{"url": "http://duma.bg/node/155949", "text": "Преди години един българин от Драгалевци, със синя идея, лиши много хора от действителните им пенсии. По-късно, с всички увеличения и преференции, те не можаха да се доберат до 200 лв., каквато е днес минималната сума за милиони сънародници. Заради нея по Великден, а и сега по Коледа хорицата се надяват на още някой лев благодеяние. Каква снизходителност! \nВ по-недалечното минало един наш съвременник, понастоящем пак министър-председател, нарече тези хорица лош материал. Партията му днес е на път да възроди някогашния член първи на конституцията. Негови съпартийци напълниха гуши и се задушават от благополучие, апартаменти, шуробаджанашки позиции, обществени поръчки и пр. \nГрижата за възрастните хора у нас прилича на пешеходен кръстопът. Опитайте да преминете на отсрещния тротоар. Тръгвате на зелено, а по средата на пътя светва червено. Ако не сте пенсионер маратонец или поне олимпиец, няма да успеете! Предимство имат автомобилите, не и  възрастните пешеходци. Такава е и грижата за тях в обществото. На думи, в навечерието на празника им или преди Коледа ще прочетете какво ли не! \nХайде, да хвърлим още един взор! В момента таванът на пенсиите е 910 лв. Това е 35% от максималния осигурителен доход за страната. От 1 юли 2019 г. се предвижда да е 40%, а максималната  пенсия ще стане 1040 лв. От 1 януари 2019 г. таванът щял да падне. Да, но не за всички пенсионери. Ще отпадне за онези, които ще се пенсионират след 31 декември 2018 г. Останалите - пак кучета ги яли, ще имат таван до края на света на своите илюзии, независимо как са се осигурявали. Е, и на това му викат грижа. Управителят на НОИ примерно ще има право да няма таван, а останалите - не. \nВъзрастна братовчедка непрекъснато ми разказва за пенсионерите в Сан Диего. Това било истината. Племенницата не иска да се върне от Германия, защото там всичко изглеждало по-различно. У нас - само обещания и Бог да прости възрастните! \nВъзрастта не е порок, но у нас животът е много по-жесток от смъртта. Затова е достатъчно да си пенсионер в България...   \n", "date": "2017.11.16", "title": "Възрастта не е порок"}
{"url": "http://duma.bg/node/155950", "text": "Руско-американските отношения се намират в долна мъртва точка. Освен че се върнаха към времето на студената война, отношенията между двете държави се характеризират със санкции, контрасанкции, фалшиви новини и други елементи на дезинформация, включвани в понятието хибридна война. А на война всички средства са позволени. Понякога Америка и Русия привидно слизат от международната арена. И тогава на ринга излизат новите приятели на САЩ, без някой да ги задължава. Подобен е случаят с нашата страна. Да сте чули Гърция да посочва Русия за свой враг, макар че и южната ни съседка е член на НАТО и ЕС? \nКога идват посланията на Русия? След като бившите президент и министър на отбраната се надпреварваха да плюят по Руската федерация, последва нестандартен отговор - Путин обяви Кирил и Методий за македонци. Правителството прие и Народното събрание, в угода на САЩ, повтори тезата и посочи Русия като свой враг. И това бе включено в официален доклад. В отговор дойде твърдението, че Червената армия е спасила българските евреи. Поредното поругаване на Паметника на Съветската армия не беше осъдено официално от никоя българска институция. Е, МВнР се обади след поругаване на Паметника \"Альоша\". \nНо въпросът даже не е в заемането на отношение или позиция. Въпросът е до спазването на поети задължения съгласно междудържавния договор с Русия. Вандалското отношение към посочените паметници не краси нашата страна. Нека \"заслужилите\" борци против комунизма да проумеят вредата, която нанасят на България. Резултатите от техните действия се сравняват с отношението към подобни руски паметници в Германия и Австрия. \nПосланията на Русия за произхода на Кирил и Методий, за това кой е спасил българските евреи, са политически. Те са отговор на отношението на нашата страна към Русия и руските паметници у нас. Нужно ли е български ръководители да се качват на международния ринг, когато той е свободен, за да защитават чужди интереси? Как помагаме на България, посочвайки Русия за свой враг? Какво постигаме? Докога ще бъде допускано поругаване на паметници, независимо от отношението и мнението на отделни лица и групи? Необходимо е не само осъждане на вандалщината, а мерки от съответните органи за недопускане на подобни действия. \nИ последно! Изказванията на Русия за произхода на Кирил и Методий и спасяването на българските евреи трябва да се разглеждат като политически послания. Те не са научни или други твърдения, а предупреждения. България и Русия са съседни държави, да не говорим за историческите връзки между двете страни. За Америка Русия може да е и враг, но за България Руската федерация е съсед. И както казва поговорката, със съседа трябва да се добрува и другарува. Не бива да се допуска действията на открити и скрити дейци на \"Америка за България\" да натрапват за наш враг най-голямата държава в света.   \n", "date": "2017.11.16", "title": "Помагаме ли на България, посочвайки Русия за враг?  "}
{"url": "http://duma.bg/node/155951", "text": "Кимон Георгиев (1882-1969) е един от видните български политици през отминалия 20 век. Герой от войните, губи едното си око при завоя на Черна и заради това му лепват прякора \"Кьор Кимон\". \nТой стои в дъното на три преврата - 1923, 1934, 1944 г., и трите успешни. Наричат го щатен превратаджия. Еволюцията, която претърпява, е умопомрачителна - от яростен привърженик и участник в убийствата на комунисти и земеделци при режима на Цанков през 1923-1925 г., дори техен идеолог; през креслата на министър и премиер при фашистките режими до средата на 30-те години; до верен съюзник след 1944 г. на същите комунисти и земеделци в Отечествения фронт и громител на фашизма. Явно подобни метаморфози и \"катарзиси\" в българския политически живот не са днешно явление, но днес едни ги наричат ренегатство и политическо номадство с цел вечно участие във властта, други виждат в извършителите им политически качества и политическа гъвкавост...    \nКимон Георгиев става министър-председател за първи път през 1934 г., но в началото на следващата година е изолиран от управлението от цар Борис III. Тогава се свързва с Комунистическата партия и това е последният му политически лупинг, до края на живота си той й остава верен. Отново става министър-председател на 9.09.1944 г., прави ново правителство през март 1946 г., което управлява до ноември същата година, заема през годините важни държавни постове. С Георги Димитров и Васил Коларов изиграва изключително важна роля в спасяването на България от ново териториално ограбване по време на Парижката мирна Конференция през 1946 г. \nПредлаганите днес документи - изказвания и статии на Кимон Георгиев, илюстрират сложните превратности в новата история на България, които мнозина еднолинейни днешни \"демократи\" напразно се опитват да представят еднозначно.  Омарчевски беше един от по-културните хора на земеделците и много симпатичен. Спомням си, че го видях и веднага след акта на 9 юни 1923 година, същия ден, в затвора, където беше задържан. Тогава бяха задържани много хора, между които и много от опартизанените земеделци - Янев (министъра на финансите), Недялко Атанасов и др. Това задържане - не само на Омарчевски, но и на всички други, беше само за да се обезпечи ефикасността на акта на 9 юни и не трая повече от ден-два. След това всички бяха освободени, абсолютно всички! Въобще има създадена една невярна представа, че самият акт на 9 юни е свързан с кървава разправа, с насилия и терор. Това не е вярно. 9 юни беше напълно безкръвен акт. Цяла София се завзе, без да пукне една пушка. Насилията и жестокостите дойдоха по-късно, едва след Септемврийското въстание и особено след атентата в църквата \"Св. Крал\" (\"Света Неделя\"), където бяха убити 140 души. Струва ми се, че атентатът имаше за предназначение да послужи като реабилитация на комунистите, загдето на 9 юни те не взеха никакво участие на страната на земеделците, а напротив - даже също изразяваха удовлетворението си от свалянето на земеделското управление. Земеделците се носеха много зле спрямо комунистите. И Септемврийското въстание, и атентатът в \"Света Неделя\" бяха предизвикателства, които дадоха възможност на крайни елементи сред офицерите да предприемат жестокости, саморазправи, терор. \nСамият Александър Цанков беше не жесток човек, не споделяше тия начини на действие и сам той не беше \"кръволок\" - както го нарекоха, но той носи цялата отговорност за издевателствата и кървавите разправи. В дъното на всички отрицателни прояви седеше генерал Вълков и Царят. Ние отначало не се съмнявахме в ген. Вълков - по това време той беше военен министър, но постепенно взе да става ясно, че горенето на живи хора в пещи, убийствата, тероризмът са линия на поведение и то линия, която, мисля, че се направлява от Царя. И ние, които не бяхме съгласни с това, напротив, бяхме категорично против - напуснахме Сговора. Вълков се оказа съвсем тясно свързан с Царя, а ние в съзнанието си окончателно скъсахме с Царя като разбрахме, че той е вдъхновител.  Всяка година днешният ден ще ни пренася към спомените от акта на 9 юний 1923 г., който още за дълго време ще продължава да буди интерес всред обществото. Едно по-пълно обяснение на това събитие не би било възможно в един вестникарски отзив. Все пак тоя акт би могъл бегло да се характеризира в няколко реда, стига да се има пред очи картината на нашия политически живот, която го наложи. Ето в едри щрихи физиономията на режима на Стамболийски, чиито разрушения в духа и морала на българския народ ще трябва да лекуваме още за дълго. \nНасаждане съсловност в управлението, изкуствено възбуждане омраза и изостряне противоречията между класите, между селото и града, между учени и неучени. Изплуване на повърхността тинята на обществото чрез даване преднина на всичко полуинтелигентно, декласирано и престъпно. Даване широк простор на диви грабителски инстинкти чрез грубо посегателство върху държавни, обществени и частни имоти. Разклащане из основа на най-важните държавни институти: армията и правосъдното дело. Незапомнена деморализация на полицията, превърната в гнездо за нихилистични замисли и акции срещу политически противници. За разхищение и разврат се даваха най-цинични примери отгоре. Примирението със злото ставаше почти всеобщо. \nЗа щастие, всред тоя общ морален упадък и обществен разплох имаше още крепки духом български синове, които стояха будни на своя пост. Техният знак в последния момент постави в движение незасегнатите от общата поквара морални сили в армията, около която като с магически жезъл се сгрупира всичко честно и родолюбиво в страната. Така армията извърши едно велико дело, спасявайки българския народ от морален разгром. \nНека оставим историята да даде справедлива преценка на това събитие в нашия политически живот, а на българския народ, в лицето на неговата интелигенция, нека пожелаем да довърши успешно положеното начало, тъй като замисълът на 9 юний очаква продължителните и дружни усилия на всички добри синове на тая страна. (В. \"Отечество\", 13 юни 1925 г.) по повод запитване от парламентарната група на БЗНС за политическите убийства в страната с предложение за \"дневен ред\", София, 4 септември 1925 г. \nВ такъв един важен въпрос не трябва да се влагат партизански страсти. Когато се спираме на последните събития, трябва да се отнасяме с обективна преценка, като се откъснем от традиционната демагогия, която възбужда страстите. Необходимо е примирение, за което трябва и печатът да работи, като изостави ония отдели, които само дразнят, вместо да примиряват. Всички задружно трябва да церим народната душа. И не са достатъчни усилията само на правителството, а общите усилия на всички добри българи. \nНие сме свидетели на усилията на правителството за спасението на страната и смятаме, че то изпълнява дълга си по-добре от всяко друго правителство. Ние ще гласуваме доверие на правителството с вдигната глава. Аз предлагам следния дневен ред: \"След изслушване запитването на парламентарната група на Земледелския съюз, отговора на правителството и станалите разисквания, Народното събрание: 1) порица най-силно станалите напоследък няколко убийства, резултат на създаденото след войната болно настроение и 2) одобрява политиката на правителството и специално мерките и усилията му за предотвратяване повтарянето на подобни престъпни актове на насилие\". (В. \"Свободна реч\", 6 септ. 1925 г.; същото във в. \"Демократически сговор\", 5 септ. 1925 г.)  И наистина, какво по-естествено от това, че народът по един явно демонстративен начин дава израз на своите предпочитания към светлината пред мракобесието, към свободата пред тиранията, към възможността за повече правда в живота пред господствуващата допреди една седмица груба неправда и коравосърдечие? \nМожеше ли наистина един народ, у когото е толкова живо чувството му на славянска принадлежност, да не се радва и да не ликува, когато се турна най-после край на така систематично  насажданото от много години у нас тевтонско влияние, което подпомагано от едно безгранично угодничество, раболепие и користолюбие на досегашните ръководни фактори, се бeше превърнало в една грозна действителност. \nЗа да се изскубне именно българският народ от това фатално влияние и за да се подготви той да поеме на дело съдбините си в свои ръце, се обединиха най-прогресивните сили на народа под светлото име на Отечествения фронт. \nТази групировка през последните две-три години на вилнеюща тирания в страната положи максимални усилия по легални и нелегални пътища, за да отнеме властта из нечестивите ръце на немските агенти и така да позволи свободното проявление на волята и чувствата на българския народ. \nЕто вече цяла седмица как народът празнува своето истинско освобождение. Той се отдаде на безгранична радост - радост, която се разнесе с шума и трясъка на експлоадирал парен котел. Парата, чието напрежение не можа да издържи котелът, символизира напъна на българския народ към повече свобода; самият пръснат котел напомня деспотичните и мракобесни управления, които през последните няколко години терзаеха морално и физически българския народ. \nОтечественият фронт обаче освен тази първа задача - освобождаване народа от игото на немските агенти - си поставя и творческата задача да изгради нова, мощна и демократична България. \nЕто днес, само след едноседмично управление, Отечественият фронт, в лицето на своето правителство, излиза пред българския народ да оповести програмата, която той ще следва, за да изгради наистина нова, мощна и демократична България, за да може нашата страна да заеме с чест и достойнство мястото си между своите славянски събратя, между съседите си, както и между западните европейски и американски демокрации. \nПрочее, аз пристъпвам към оповестяване на самата програма. \n*** \nОгласява програмата на Отечествения фронт, в която прочита и следните думи: \n\"След войната във всички европейски страни са давани държавни помощи и пенсии на пострадалите от фашизма. У нас помощи и пенсии се даваха и на участниците във въстанията срещу преврата на Цанков (9 юни 1923) - в Юнското и Септемврийското въстания 1923, както и на жертвите на Белия терор от 1925 г. и следващите.\" (Христоматия \"Омда\", Петко Симеонов разчитане и коментар) \n \n    \n", "date": "2017.11.16", "title": " Метаморфозите на Кимон Георгиев"}
{"url": "http://duma.bg/node/155952", "text": "Любопитно проучване на общественото мнение публикува изследователски център \"Тренд\" за нагласите на българите към историческите периоди и личности отпреди и след 9 септември 1944 г. То е поръчано от евродепутата Андрей Ковачев. Същият Ковачев от ГЕРБ, който през март миналата година се опита да направи един пишман форум в Европарламента, на който присъства само една българска антикомунистическа агитка и представителите й един през друг настояваха на учениците у нас да се преподавала \"истината за периода на престъпния комунизъм\" и да се развенчаели \"лъжите, че тогава е имало сигурност и добър живот за населението\". Та да се изкореняла носталгията по онова време. А който не плюе по периода до 1989 г., в техните очи се оказа неевропеец.     \nЗа съжаление и вероятно за изненада на самия г-н Ковачев, дори според поръчаното от него изследване поне половината българи се оказват неевропейци по неговия аршин.  \nВижте какво мислят българите за \"оня мракобесен\" период почти 30 години след края на социализма въпреки всичките усилия младите поколения в тези три десетилетия да бъдат обработени в духа \"на правата истина\".  Българите са раздвоени по въпроса дали годините от Освобождението до 9 септември 1944 г. са били добри или лоши за България. Еднакъв е процентът на хората, които искат да живеят след 10 ноември 1989 г. и преди 10 ноември 1989 г., показват данните от проучването. Интересното в него обаче е тенденцията, която, сравнена с други проучвания на други агенции отпреди няколко години, не само я потвърждава, но показва и драстичен спад и разочарование за периода на т. нар. Преход. Нека припомним, че две години след падането на социализма, докато е все още жива и релефна паметта за живота в този период, 76% от анкетираните от НЦИОМ пълнолетни граждани дават отрицателна оценка на Тодор Живков. В днешно време е налице рязко преобръщане - 55% позитивни оценки отчете например \"Алфа рисърч\" в свое проучване от 2014 г. А какви ли ще са нагласите след 3,5 или 10 години, ако въпросната негативна тенденция на разочарование се запази? Позитивните и негативните асоциации за периода от Освобождението до 9 септември 1944 г. са сравнително поравно разделени, твърдят анализаторите от \"Тренд\". От една страна, се отчитат натрупвания около подема и развитието (15%), исторически събития като Независимостта (5%), Освобождението (4%), Съединението (3%), но, от друга страна, са споменът за националните катастрофи (8%), двете световни войни (6%) също са част от националния ни спомен за периода. С него се свързват още глад, мизерия, неграмотност, бедност (6%).    \n Прави впечатление, че 44% от всички анкетирани не могат да направят никаква асоциация с този период. Това се дължи в някаква степен на по-слаби познания на респондентите за периода, както и на историческата му дистанция. Общественото раздвоение на оценката за периода на следосвобожденска България ясно личи и на въпроса дали това са били добри или лоши години за България, като 31% смятат, че това са били добри години, докато 30% са на обратното мнение. Така зададен обаче, въпросът е абсолютно некоректен, защото този период е доста различен в годините след Освобождението, когато следва разцвет, структуриране на всички институции в държавата, но после имаме периоди на 2 национални катастрофи, фашизъм и т.н.    \nВъпреки това 41% са на мнение, че в периода от Освобождението до 1944 г. България е вървяла във вярната посока. Впечатление прави обаче високият дял на хора (младите?), които не знаят или не могат да преценят (43%).  \nПоради историческата близост със социалистическия период по-висок процент от запитаните успяват да асоциират с конкретни неща годините от 1944 до 1989-а. Тук преобладават положителните оценки, свързани най-вече със социалните постижения на комунизма - работа за всеки (16%), спокойствие (11%), безплатно здравеопазване и образование (8% / 7%).  След това идват, но у твърде малко хора, негативните асоциации като цензура и ограничаване на личните свободи (5%), репресии (4%), изолация и забрана за пътуване (2%). Тук можем да изразим хипотезата, че мнозинството от представителите на най-младите възрастови групи се въздържа да отговори с какво най-общо свързва комунистическия режим, поради факта, че не са живели в този период. Дяловете на отказ да отговорят на въпроса сред най-възрастните са минимални, което до голяма степен формира обществената картина по този въпрос. \nМнозинството от запитаните (52%) са на мнение, че комунистическият режим е извършвал престъпления спрямо хората, докато само 17% не споделят това мнение. Поставихме респондентите в ситуация да избират в кой период биха предпочели да живеят - в сегашния, след 10 ноември 1989 г., или в този преди промените, казват от \"Тренд\". Обществото е напълно раздвоено в отговорите на този въпрос, като всяка една от опциите събира по 41% от отговорите. В разбивката по възраст логично се отчита сериозна динамика, защото много от по-младите нямат спомен за този период, а в днешно време са подложени и на небивала манипулация за него с изкривяване на историята и истината. Под една пета от младите между 18 и 39 г. искат да живеят в периода преди 10 ноември, докато над две трети от хората над 60 години биха предпочели социализма. \nТествано е и отношението към различни исторически личности. Тук са налице няколко зависимости: положително отношение към фигурите от комунистическия период имат преимуществено по-възрастните хора, докато най-младите имат по-скоро отрицателно отношение към тях. Не се забелязва съществена динамика при различните демографски групи, когато се определя отношението към личности от периода след Освобождението до 1944 г. Тук голямата изненада отново е отношението към бившия Първи в държавата Тодор Живков - 41% дават положителна оценка, 33% нито добра, нито лоша и само 18% - отрицателна. Андрей Луканов и Петър Младенов пък събират най-много високи стойности на отрицателни оценки. Положителното отношение към Желю Желев се споделя практически във всички възрастови групи. \nС най-ниско одобрение от всички исторически личности се ползва кръволокът Александър Цанков - едва 8 на сто, а най-впечатляващо е, че цели 28% не знаят кой е той... \nИзследването е проведено в периода между 18 и 26 октомври 2017 г. сред 1005 пълнолетни български граждани по метода \"лице в лице\". Интервюирани са 1005 души на възраст над 18 г., а размерът на статистическата грешка е 3%.      \n", "date": "2017.11.16", "title": "Половината българи вече искат да живеят в периода на социализма  "}
{"url": "http://duma.bg/node/155965", "text": "- Г-н Бойчев, микрофонът на лидера на БСП Корнелия Нинова бе изключен, докато тя представяше декларация от името на парламентарната група. Тя бе изгонена от пленарната зала и наказана. Имаше ли двоен стандарт от страна на Димитър Главчев? \n- Свидетели сме на безпрецедентна ситуация - бе направен опит лидерът на най-голямата опозиционна партия да бъде цензуриран и отстранен от пленарната зла. Това става практика в работата на ГЕРБ и на председателя Димитър Главчев. \nОще в първия месец от формирането на 44-то НС поискахме оставката на г-н Главчев с мотива, че законодателните инициативи на опозицията не се придвижват, не се обсъждат и не се включват в дневния ред. Тогава не достигнаха 4 гласа г-н Главчев да бъде отстранен. За съжаление сега констатираме, че той не си е извадил поуки. \nСвидетели сме на опит опозицията да бъде цензурирана, да бъде ограничавана възможността народни представители от БСП да повдигат определени въпроси, които не са удобни на управляващите. Виждаме опит да бъде прилаган двоен аршин - когато се изказват представители на нашата парламентарна група, веднага им се пречи, прилагат се разпоредбите на правилника, а когато представители на мнозинството си позволяват език, недопустим за пленарна зала, не виждаме санкции. \n- Смятате ли, че този път ще съберете достатъчно подписи за отстраняването на Главчев? \n- Не знам какво още трябва да се случи, за да стане ясно, че не може да продължава по този начин. Не може всеки ден да отстъпваме от завоювани ценности и принципи на парламентарната демокрация - правото да имаш мнение, да го изразяваш, свободата на словото. Не знам какво още трябва да се случи, за да стане ясно, че с тези действия се уронва престижът на институция като парламента. \n- Преди скандала управляващото мнозинство демонстративно прие предложението на БСП като първа точка в дневния ред да се обсъждат промените в закона за приватизацията. Това жест към опозицията ли беше или опит да се спечели подкрепа за подготвяните конституционни промени? \n- Не, това просто беше изход от ситуацията, в която се намират - от няколко дни да говорят, че искат преглед на приватизацията, че искат истината кой носи вина за неизгодни сделки и престъпления, извършени в годините. \nВ момента БСП има законодателна инициатива, която ограничава възможност, която беше използвана - да се продават обособени части от предприятия, които са в забранителния списък за приватизация. Те нямат друга възможност, нямат аргумент, с който да откажат подкрепа на това предложение, тъй като ще изглеждат неискрени в говоренето си, че искат правила и ред. \n- БСП напусна залата, малко по-късно същото направиха и депутатите от ДПС, което доведе до кворум на минимума. Това засили активността на ГЕРБ - приемат закони набързо, с удължено време. Не смятате ли, че с излизането си от залата БСП улесни приемането на исканите от ГЕРБ промени? \n- Имаме съмнение до каква степен имаше кворум вчерашното заседание, защото при първото гласуване бяха едва 120 народни представители. За съжаление това, което се демонстрира в момента, е на инат да бъдат приемани решения. \nБи трябвало да се обсъжда много важен закон - за концесиите. Имаме десетки предложения, които колегите в комисия са отстоявали. Бихме го направили и в зала, но няма да си затворим очите за всичко, което се случва. Няма как да не реагираме. \nКакъв друг инструмент има българската опозиция? Когато ти забраняват да говориш, когато ти ограничават въпроси, които да коментираш от трибуната, когато отстраняват лидера на опозицията, народни представители... Няма как да стоим в зала и да се правим, че нищо не се случва. Трябва да реагираме и това е част от демократичните практики. Пишем мотивите за исканата оставка на г-н Главчев и ще задействаме процедурата. \n- Ще продължите ли да настоявате премиерът все пак да отговори на въпросите, които предизвикаха днешния скандал? \n- Няма как да не отговори на тези въпроси, защото сам ги зададе. Никой не го е карал да дава подобни квалификации. Той ги направи. Това е министър-председателят на България, би трябвало да има най-много информация, би трябвало такъв тип твърдения да се позовават на факти, на конкретика. Нека да я сподели с българския парламент. Оттук нататък не може да избяга от отговора на тези въпроси, той ги дължи на хората. Където и да отиде, ще му ги задават - дали в Народното събрание, дали българските журналисти, дали избирателите.   \n", "date": "2017.11.16", "title": " Отново опитаха да цензурират опозицията "}
{"url": "http://duma.bg/node/155966", "text": "Както знаете, излезе поредният доклад на ЕК, 17-ият поред. В него ясно е отбелязано, че няма нито една изпълнена препоръка от тези, които бяха определени януари месец. В резултат на това България ще се озове в доста непривичната ситуация да председателства един съюз, който се съмнява в основните си принципи в тази страна, а именно върховенството на правото.  \nНа този фон въодушевлението от представителите на ГЕРБ за този доклад е наистина необяснимо. В него ясно е заявено - законодателният процес в областта на правосъдието е хаотичен, недостатъчно добре подготвен, произвеждащ скандали и гражданското общество се чувства изключено от него. В този доклад е констатирано също, че няма ефект в борбата с корупцията по висшите етажи на властта.  \nНовият закон също е доста резервирано коментиран в доклада. Отново, както и през януари, ЕК продължава да се съмнява доколко е удачно решението Комисията за конфискация да бъде основа на новия т.нар. антикорупционен орган. Поставен е акцентът върху ефективното разследване - разследване, което ние сме убедени, че няма да се случи с новия закон.  \nИ така за 17-и път ЕК ни каза: Добре, но опитайте пак. Пак ще е догодина. И ако сега в положителния, позитивния контекст на нашето председателство ние не успяхме да убедим европартньорите, че сме свършили добра работа, то действително това не ни кара да сме оптимисти. Оттук нататък считаме, че работата предстои, съдебната реформа в България не е завършена и това се констатира много ясно в този доклад. Затова смятаме този доклад за провал. \nЗа 10 години няма трайни резултати в борбата с корупцията във властта. Ето, скоро ще сме 2018-а, 10 години ще станат. Тези 10 години бяха изпуснати в борбата с корупцията по висшите етажи на властта и това продължава да разяжда нашата държава. \nОт ЕК не знаят вече какво да ни кажат, от една страна. От друга страна, документът е обективен. Вътре пише, че нито една от препоръките, които са ни казали през януари, не е изпълнена. Януари месец бяха издадени 17 препоръки. Тогава всички политици се обединихме около няколко неща: първо, че те са изпълними, второ, че можем да ги изпълним до края на годината, за да се използва и политическият контекст на председателството, за да махнат механизма, преди да сме станали председатели. 10 месеца по-късно се оказва, че нито една от препоръките не е изпълнена.  \nКакво повече да кажем? \nСлучиха се няколко неща. Докладът непрекъснато констатира - има напредък, но препоръката не е изпълнена. И ще ви дам няколко примера. Изборът на ВСС - в доклада е записано, че процедурата е успешна, че е била по-добра от предишния път, но констатира и че дискусията не е била достатъчно широка, не е била достатъчно обективна, че в правната комисия не е могло да стане правилната и качествена дискусия.  \nДокладът казва, че правим ново законодателство и по НПК, и по ЗСВ, но и констатира начина по-който го правим - с предложения на народните представители, без обществено обсъждане, с неглижиране на становищата на специално създадения съвет и т.н.  \nНяма да превеждам на Еврокомисията, тя е написала това, което е имала предвид, и заключението е следното: за никоя от препоръките комисията не може да отчете, че е изпълнена. Как по-ясно да се каже? \n    \n", "date": "2017.11.16", "title": "За 17-и път ЕК ни каза: Добре, но опитайте пак!   "}
{"url": "http://duma.bg/node/155967", "text": "Поредният казус с правилата за прием в първи клас в училищата влезе в полезрението на заинтересована институция. Вчера Комисията за защита от дискриминация се зае да нищи кои първокласници са лишени от права и на кои са дадени повече, за да бъдат приети в едно или друго предпочитано училище. Експерти ще се чудят в коя институция да търсят вината за неравноправието и ще мъдрят имат ли право деца на държавни или общински чиновници и на учители да имат предимство пред останалите простосмъртни. И най-вероятно комисията ще установи дискриминацията и ще направи препоръки за защита на пренебрегнатите. \nВ този спор обаче няма победители. Защото всички са дискриминирани. Наличието на какъвто и да е подбор за вход в задължителното образование е предпоставка за дискриминация. Независимо дали става въпрос са уседналост, местоживеене, месторабота или изпит. Това е осъзнато от всички замесени институции в държавата. Знаят го и в прокуратурите, които активно обследват ситуацията; и чиновниците в МОН, които пишат закони и наредби; и общините, от които се изисква да поемат подзаконовите нормативни актове; и директорите, които утвърждават свои, допълнителни критерии; и родителите, които подават жалби или използват връзки. Проблемът не е във формалните правила за прием, а в качеството на образованието. Докато ножицата в нивото на обучение, на преподаване в различните училища  продължава да се отваря, ще има и недоволни. Затова с решения на съдилища и комисии дискриминираните няма да намалеят. Все така ще има родители, които ще искат децата им да учат в по-добри училища и ще търсят всякакви начини за осъществяване на целите си. Все така ще има ведомства, които ще бягат от отговорността си да разрешат кардинално въпроса и ще продължат да се шушкат в измислянето на разни критерии, правила и системи за прием. А жертви на изгубената през последните две десетилетия несправедливост ще са децата. \n    \n", "date": "2017.11.16", "title": "Обща дискриминация"}
{"url": "http://duma.bg/node/155968", "text": "Нов скандал в НС завърши с опит на председателя на парламента да запуши гласа на опозицията, изгонвайки Корнелия Нинова от пленарна зала и отстранявайки депутата от опозицията Антон Кутев за две заседания. Нищо необичайно, нали? И друг път народни представители са бивали отстранявани. \nКакво всъщност стана вчера? Депутатите от опозицията поискаха премиерът да обясни кой е наркотрафикант в българския парламент. Логично - като някой си позволява да мецне А, да каже и Б. Мнозинството, което упорито брани своя министър-председател от въпросите на опозицията, отказа. Корнелия Нинова изчете остра декларация. Нещо? Напротив - обичайна парламентарна практика. \nЗащо нервите на Димитър Главчев не издържаха и той отстрани Нинова с мотива, че обижда депутатите и премиера? Ще кажете - принципно е редно да се отстоява авторитетът на институциите. Е, да де, ама точно Главчев не постъпи принципно от висотата на поста, на който е избран. Защо председателят на българския парламент не отстрани онези народни представители, които от парламентарната трибуна обиждаха на \"кръвопийци\"? Защо не отстрани онези депутати, които се канеха да мачкат като \"тахтаби\" (дървеници)? Къде е принципът, къде е съждението за авторитета на законодателния храм? Няма ги! \nДокога шефът на парламента ще пази Него и министрите Му? Или така са свикнали - мачкат, махат с ръка, сочат с пръст, набеждават, затварят усти, гонят. За тях е позволено. Да, ама сега си имат работа не с един и двама, не с десетина, а с 80, които напуснаха пленарната зала. След тях и депутатите от ДПС излязоха. Гласовете извън залата май станаха застрашителни за крехкото мнозинство от 122-ма. Ами сега? \nНастъпихте котето, г-н Главчев. Хванаха ви цаката от опозицията. Естествено, че сте склонни да \"опростите наказанието\". Страх ви е от гнева Му. А и ще Му развалите сметките за европредседателството, ако пак олабите нерви.     \n", "date": "2017.11.16", "title": " Настъпиха котето"}
{"url": "http://duma.bg/node/156010", "text": "... В миналото Борисов сътрудничеше тясно с Посолството в правоохранителната дейност и, поне публично, остава силно проамерикански настроен. Борисов обаче е обвиняван в сериозна криминална дейност в миналото и поддържа тесни връзки с Лукойл и руското посолство... В скорошен разговор с нас Борисов беше по-директен, като заяви откровено „Ще сваля правителството, след като се договорим за базите”. Важен съюзник в установяването на военните бази... \nБорисов е израснал в Банкя, предградие на София, където е бил замесен в местни банди и е придобил репутация на местен силов авторитет... След края на еднопартийното управление Борисов се заема с бизнес. Основава собствена охранителна фирма и я превръща в една от най-големите в бранша по времето, когато „частната охранителна дейност” беше синоним на изнудване и силови действия... \nБорисов безсрамно си правеше реклама като главен секретар, умело комбинирайки влиятелни контакти със собствениците на медии и по холивудски перфектните си медийни инстинкти, за да осигури благоприятно отразяване, върху което се базира имиджът му. \nНаричан „Батман” заради вездесъщото му присъствие, заради склонността му да носи изискани черни дрехи и заради внезапното му появяване на местопрестъплението, Борисов изгради PR машина, която му спечели подкрепа във всички възрастови и социални групи. Журналистите споделят в частни разговори, че Борисов плаща в брой за позитивно отразяване и заплашва тези, които пишат негативни репортажи. Неговото поведение го превърна в „националния шериф” въпреки 123-те показни убийства и липсата на арести на главните лидери на организираната престъпност... \nВъпреки уличното си образование Борисов често изглежда наивен, както когато директно ни заяви, че очаква американска подкрепа за политическата си кариера като знак на благодарност за нашето сътрудничество. Неговата енергичност и кратък диапазон на вниманието върху даден въпрос понякога го карат да крачи напред-назад като тигър в клетка. Той е изключително чувствителен, когато става дума за публична или частна критика... \nОбвинения в миналото свързват Борисов със скандали с източване на гориво, с нелегални сделки в комбинация с Лукойл и със сериозна контрабанда на метаамфетамини. Информацията от SIMO е в потвърждение на тези обвинения. Смята се, че Борисов е използвал поста си като глава на българските правоохранителни органи, за да прикрие криминалните си деяния, а жената, с която съжителства, Цветелина Бориславова, управлява голяма банка, която е била обвинявана в пране на пари за престъпни организации, както и в участие в незаконните транзакции на самия Борисов. Говори се, че Борисов има сериозни връзки с някои фигури от мафията, включително с Младен Михалев (наричан още Маджо) и с неговия бивш партньор от организираната престъпност Румен Николов (наричан още Пашата). \nЕгото на Борисов може да е най-силния ни лост за влияние върху него - той жадува за международно внимание и особено цени одобрението на САЩ. Ние трябва да продължим да вървим по тънката линия между това да бъдем експлоатирани от пропагандистката машина на Борисов или да отблъснем един изключително популярен и видимо проамерикански политик, който вероятно ще бъде следващият български лидер. С други думи, ние трябва да продължаваме да го бутаме в правилната посока, но никога не трябва да забравяме с кого си имаме работа.   \n", "date": "2017.11.16", "title": "СИМО потвърждава. Мръсотия*"}
{"url": "http://duma.bg/node/155953", "text": "Benetton, Esprit, Armani, Dolce & Gabbanа, H&M - познавате ги, нали? Но знаете ли, че произвеждат стоките си във фабрики в Източна Европа, където заплащането и условията на труд са често под човешкото достойнство? \nРазтърсващи разкрития от един сенчест свят: \"Казах на началничката, че не мога да дишам край тази машина. Температурите във фабриката и бездруго са около 30 градуса, а когато работим с тази машина, става още по-горещо\", разказва една жена, която изкарва прехраната си в текстилна фабрика в Сърбия. Началничката изслушала оплакването й, след което насочила вентилационната тръба на машината право в лицето й и казала: \"Това си е ваш проблем. На който не му изнася - да си тръгва. Навън има достатъчно хора, които чакат да заемат вашите места. Вратата е ей там!\". \nИ още един потресаващ разказ: работничка описва как ръководството на фирмата ги накарало да съберат пари за апарат за мерене на кръвното налягане, за да могат сами да си помагат, когато някоя от жените изпадне в безсъзнание. \nИ двете работнички искат да останат анонимни. Същото важи и за всички останали жени, имали смелостта да споделят мъката си пред експертите от \"Кампанията за чисто облекло\" (CCC). Нищо чудно, че не желаят имената им да бъдат споменавани - всички те се опасяват да не загубят работното си място. Защото си е истински късмет да имаш работа в страна като Сърбия, където безработицата достига 16%, а сред младите хора - дори 30 на сто. Страна, в която добре платените служби в държавните институции се раздават само на хора с правилната партийна книжка. \"Като роби\" Особено работничките в текстилната промишленост, която е предимно в ръцете на чуждестранни инвеститори, са изложени на нечовешки условия на труд и всевъзможен произвол - постоянно ги заплашват с уволнение, не им отпускат целия годишен отпуск, а понякога дори им забраняват да ходят до тоалетна. \"Работничките разказват, че ги третират като роботи, като роби, но не и като хора. Крещят им, унижават ги и ги подлагат на сексуален тормоз\", свидетелства Бетина Музиолек, координаторка на CCC за Източна и Югоизточна Европа. \nИ всичко това заради едно работно място, което носи мизерни пари и безброй неплатени наднормени часове. Официалният екзистенц минимум в Сърбия възлиза на 278 евро месечно, а едно четиричленно семейство се нуждае за оцеляването си от най-малко 652 евро. Работничките в текстилната промишленост получават средно по 202 евро на месец, а трудещите се в кожената и в обувната промишленост - по 227 евро. Този отрасъл дава хляб на близо 100 000 души в Сърбия, което представлява около 8 процента от всички трудещи се в страната. \n\"Рай на ниските заплати\" При това Сърбия не е някакво изключение. \"За глобалните играчи на пазара на модата страните от Източна и Югоизточна Европа са истински рай на ниските заплати\", констатират експертите от ССС в свой доклад по темата и споменават известни фирми като Benetton, Esprit, GEOX, Armani, Calzedonia, Dolce & Gabbana и H&M. Дори луксозни марки като Louis Vuitton, Prada и Versace произвеждат стоките си във фабрики с ниско заплащане. \nМного от споменатите фирми използват етикета \"Made in Europe\" или \"Made in EU\", с което внушават на потребителите, че им предлагат стоки, произведени при съвсем нормални условия на труда. Реалността обаче е съвсем различна. \"Много от 1,7-те милиона работници в региона, които произвеждат облекла, живеят в мизерия\", се казва в доклада на CCC. \n\"Понякога дори нямаме с какво да се храним\", признава една работничка от Украйна, а неин колега от Унгария казва: \"Заплатите ни стигат само колкото да си платим тока, водата и парното\". \nПодобни несправедливости са възможни само там, където липсва синдикална защита на труда. \"Никой не защитава ефективно интересите на работниците\", казва Бетина Музиолек от ССС. Към това се добавя и фактът, че правителствата в региона пряко или косвено субсидират чуждестранните фирми. В Сърбия например чуждите концерни не само могат да разчитат на сериозно финансово подпомагане, но и получават парцели земя на нереално ниски цени или дори напълно безплатно. Освен това могат да разчитат и на данъчни облекчения. \"Раннокапиталистически условия\" \"Това е нещо като надбягване в грешната посока\", казва Стефан Алексич, един от авторите на доклада. \"Сърбия не е единствената бедна страна в региона - и всички те се борят за едни и същи инвестиции. Така ставаме свидетели на една конкурентна битка, при която въпросните страни се надпреварват коя от тях ще предложи на чуждестранните инвеститори по-добри условия за евтино производство\", казва още експертът и добавя: \"Така държавата на практика сама финансира икономическата си изостаналост\". \nВъпреки това \"Кампанията за чисто облекло\" не призовава към бойкот на въпросните фирми. \"Всички работнички, с които разговаряме, ни казват, че имат нужда от тези доходи. Но е пределно ясно, че нещо трябва да се промени: тези хора трябва да получават прилични заплати, а условията на труд трябва да бъдат пригодени към европейските стандарти\", казва Бетина Музиолек. Тя обаче добавя, че пътят дотам е дълъг и труден: \"На първо място трябва да бъдат подсилени позициите на синдикатите. Тези раннокапиталистически условия са направо потресаващи\". \n \nСръбският президент Вучич сам грабва лопатата, за да покаже, че чуждестранните инвестиции са добре дошли в страната му \nШивачки в Източна Европа изработват луксозни дрехи за известната марка \"Хуго Бос\", получавайки в замяна мизерни заплати, от които не може да се живее. В същото време ушитите от тях дрехи се продават на астрономически цени \n \nВ постсоциалистическите страни на Източна Европа има около 700 000 официално регистрирани текстилни работници на \"Хуго Бос\", а нерегистрираните - онези, които работят без всякаква социална осигуровка, възлизат вероятно на около 350 000 души. Ако се предположи, че всеки от тези работници изхранва със заплатата си най-малко тричленно семейство, поне девет милиона души в тези страни са зависими от въпросните средства, тъй като те най-често са и единствен семеен доход \n    \n", "date": "2017.11.16", "title": "Как западни фирми експлоатират източноевропейците  "}
{"url": "http://duma.bg/node/155954", "text": "Броят на убитите в терористични атаки през 2016 г. е намалял, но повече страни са били засегнати от нападения на терористите. Това сочи Световният индекс за терористични атаки, представен днес в Лондон, предаде Франс прес. \nПрез 2016 г. според индекса в терористични атаки са загинали 25 673 души, което е с 22% по-малко в сравнение с 2014 г. Броят на убитите в терористични актове е намалял значително миналата година в четири от петте най-засегнати от тероризъм страни, а именно Сирия, Пакистан, Афганистан и Нигерия. В Нигерия спадът на жертвите е от 80 процента. За сметка на това петата най-засегната страна - Ирак, продължава да плаща висока цена и там се умножиха атаките на Ислямска държава, губеща територии. Само през 2016 г. там са загинали в терористични атаки 9765 души. \nПрез изминалата година от тероризъм са били засегнати 77 страни. Това е с 12 страни повече в сравнение с 2015 г., когато терористични атаки имаше в 65 страни. За европейските страни и на други развити страни в индекса се отбелязва, че миналата година е била най-смъртоносната по отношение на терористични атаки от 1988 г. насам (от тази статистика обаче се изключва 11 септември 2001 г.). В индекса се отбелязва, че отслабването на ИД съвпада с позитивна тенденция за намаляване на жертвите на терористични атаки в първата половина на 2017 г. В това изследване не влизат страни като Турция и Израел. \nИндексът е създаден през 2012 г. и използва информации от Глобалната база данни за тероризма на университета в американския щат Мериленд. Индексът се изготвя от Изследователския център на австралийския Институт за икономика и мир.   \n", "date": "2017.11.16", "title": "Броят на убитите в терористични атаки през 2016-а е намалял"}
{"url": "http://duma.bg/node/155955", "text": "Повече от половината американци смятат, че Доналд Тръмп е неподходящ за задълженията на президент на САЩ, става ясно от социологическо проучване на университета \"Куинипек\" в Кънектикът. 57% от анкетираните смятат, че бизнесменът е непригоден за най-високата държавна длъжност. 40% обаче вярват, че се справя добре с дейността си като ръководител на американската администрация. 58% от анкетираните посочват американския президент за нечестен, 59% смятат, че му липсват необходимите лидерски качества, а за 65% от запитаните той не е уравновесен човек.   \n", "date": "2017.11.16", "title": "Американците не харесват Тръмп"}
{"url": "http://duma.bg/node/155956", "text": "Бързата реакция на учители и служители на начално училище в Техама, щата Калифорния, вероятно е спасила десетки деца от насилствена смърт. При случай, при който психичноболен мъж е открил стрелба на улицата до училището и е убил петима души, преподавателите успели да заключат всички входове на училището, преди нападателят да влезе вътре. При стрелбата са ранени седем души, а стрелецът е пробвал да влезе в училището, като е разбил с колата си вратата на двора. Нападателят е бил елиминиран от полицията. По-късно стана ясно, че това е 43-годишен мъж на име Кевин Нийл.   \n", "date": "2017.11.16", "title": "Пак стрелба в САЩ"}
{"url": "http://duma.bg/node/155957", "text": "Камарата на представителите на Конгреса на САЩ одобри бюджета на Пентагона за 2018 г. в размер на 700 млрд., в който са предвидени 4,6 млрд. долара т.нар. противодействие на Русия в Европа. \nИнициативата беше подкрепена от мнозинството от гласовете. Според пояснителните материали \"се разрешава да бъдат изразходени 4,6 млрд. за реализация на \"Инициатива за сдържане в Европа\" с цел да се укрепи доверието на съюзниците от НАТО и да се усили военният потенциал на САЩ в Европа. От тази сума 100 млн. долара могат да бъдат изразходвани за подобряване на отбранителната способност на прибалтийските държави. \nОсвен това се разрешава на държавния секретар и министъра на отбраната да изразходват 350 млн. долара за оказване на военна помощ на Украйна, включваща доставка на отбранителни оръжия.   \n", "date": "2017.11.16", "title": "Пентагонът се уреди с бюджет от $700 млрд."}
{"url": "http://duma.bg/node/155958", "text": "Китай ще изпрати специален пратеник в Северна Корея тази седмица, съобщиха от правителството в Пекин. Съобщението идва няколко дни след визитата на американския президент Доналд Тръмп в Китай, на която той поиска Поднебесната империя да направи повече за ограничаването на ядрената дейност на КНДР. \nОт външното министерство заявиха, че специален пратеник на президента Си Дзинпин ще бъде Сон Тао, който ще замине за Пхенян, за да информира властите за конгреса на Китайската комунистическа партия от миналия месец, както и за \"други въпроси от взаимен интерес\". \nГоворителят на министерството Гън Шуан не посочи дали ядреният въпрос ще влезе в обсъжданията, но посочи, че Китай е \"ангажиран с премахването на ядрените оръжия от полуострова, защитавайки мира и стабилността\". \nДокато Пекин се подготвя за дипломатическа мисия, в Пхенян продължава войната на думи. Вестникът на управляващата партия заяви в свой коментар, че Доналд Тръмп заслужава смъртна присъда заради това, че е обидил севернокорейския лидер Ким Чен-ун. \nСон Тао ще е първият пратеник на Китай с официално посещение в Пхенян от октомври 2016 г. Си Дзинпин и Ким Чен-ун никога не са се срещали.   \n", "date": "2017.11.16", "title": "Китай изпраща пратеник в КНДР"}
{"url": "http://duma.bg/node/155959", "text": "Руските депутати подкрепиха законодателните промени, които позволяват чуждестранните медии в страната да бъдат записвани като \"чуждестранни агенти\" в отговор на подобна мярка от страна на Вашингтон срещу телевизионния канал \"Раша тудей\" (RT). \nС поправката чуждестранни медии, които получават финансиране извън границите на Русия, ще бъдат класифицирани като \"чуждестранни агенти\", т. е. организации, които прокарват интересите на чужда държава. \nДосега подобна мярка имаше само във връзка с неправителствените организации. \nМедии като \"Гласът на Америка\" и \"Радио Свободна Европа\", \"Радио Свобода\", които получават финансиране от американския Конгрес, ще влязат в графата. Членовете на парламента дадоха противоречиви мнения за това дали новият закон ще се прилага и по отношение на телевизионния канал Си Ен Ен. \nОбщо 409 от 450 депутати подкрепиха изменението, никой не гласува \"против\" или \"въздържал се\". \nЗаместник-председателят на Държавната дума Пьотр Толстой заяви, че приемането на мярката е било наложено от действията на САЩ. \"Това решение, което взимаме, е принудително - никой от нас не искаше да вземе такова решение и то изобщо няма да повлияе на свободата на изразяване в нашата страна\", каза той. \nКритерий медия да бъде обявена за \"чуждестранен агент\" е финансирането (или подпомагането с друго имущество) и сред източниците са изброени: чужди държави или държавни органи, международни и чуждестранни организации, чуждестранни граждани или лица без гражданство, упълномощени от чужденци физически лица, както и руски юридически лица, получаващи пари от чужбина. \nСамото получаване на средства също подлежи на тясно и широко тълкуване. То може да е под формата на дарения, инвестиции или вноски от акционери, но също така и на реклама или продажба на услуги. Именно тази неяснота принуди много руски неправителствени организации да отказват дори минимални суми от чужбина. \nСлед одобрението на Думата изменението трябва да получи зелена светлина и от Съвета на федерацията, след което да бъде даден за подпис на президента Владимир Путин. \nСпоред закон от 2012 г. неправителствени организации с чуждестранно финансиране и дейност, определяна като \"политическа\", са длъжни да преминат през редица проверки и да се определят като \"чуждестранни агенти\" в документи. \nРедица организации прекратиха дейността си в отговор на закона. \nРуската телевизия RT потвърди в понеделник, че се е регистрирала като чуждестранен агент в САЩ, спазвайки срока на американското министерство на правосъдието. Според Вашингтон каналът е пропаганден орган на Кремъл. Той е и във фокуса на разследването за предполагаема руска намеса в президентските избори от 2016 г. в САЩ.   \n", "date": "2017.11.16", "title": "Думата обяви чуждите медии за агенти "}
{"url": "http://duma.bg/node/155960", "text": "Ливан обвини Саудитска Арабия в агресия \nЛиванският президент Мишел Аун обяви, че подалият оставка премиер на страната Саад Харири е задържан в Саудитска Арабия, откъдето по-рано този месец обяви оттеглянето си и обвини страната в агресия спрямо Ливан. \"Нищо не може да оправдае невъзможността на премиера Саад Харири да се върне 12 дни, по тази причина ние приемаме, че е задържан, противно на Виенската конвенция\", каза Аун в съобщение в Туитър.  Нови арести в Турция заради връзки с Гюлен \nВ рамките на операция, проведена в сряда на територията на страната, турските сили за сигурност са арестували нови 52-ма заподозрени за връзки с мрежата на Фетхуллах Гюлен. Сред тях има 18 военни офицери, които са задържани след акции в общо 20 провинции в Турция. Издадени са заповеди за арест на 34 заподозрени, включително лейтенант на служба и трима бивши лейтенанти, а също 28 сержанти. \nСърбия се ядоса на Босна \nИзявлението на члена на колективното босненско председателство Бакир Изетбегович, че се надява Босна и Херцеговина да признае независимостта на Косово, ще има дългосрочни политически и правни последици в региона. Това предупреди президентът на Сърбия Александър Вучич. \"Това интервю (на Изетбегович - бел. ред.) усложнява много неща в региона\", подчерта Вучич пред журналисти. \n  Мей ще разследва руска намеса \nБританският премиер Тереза Мей обяви в парламента, че създава специална  комисия, която да разследва евентуалната намеса на Русия в референдума  за излизането на страната от Евросъюза. Става въпрос за комисия по  разузнаване и сигурност, уточни Мей. \n \n \n    \n", "date": "2017.11.16", "title": "Кратки новини"}
{"url": "http://duma.bg/node/155961", "text": "Най-малко седем души загинаха в резултат на наводнения след проливните дъждове в южната част на Гърция. Жертвите са две жени и трима мъже от района на град Мандра в близост до Атина. Другите двама са загинали в морето. \nМного други са блокирани в домовете си в Неа Перамос, Мегара и Магула. Повечето училища в областта са затворени. \nПътищата край Неа Перамос на 27 километра западно от столицата са непроходими заради реки от кал. Кметът Григорис Стамулис каза, че на практика целият град е под вода. Той добави, че са в ход спасителни операции за хора, които са блокирани в колите и домовете си.   \n", "date": "2017.11.16", "title": "Наводненията в Гърция взеха седем жертви"}
{"url": "http://duma.bg/node/155962", "text": "Шотландия ще иска промени в проектозакона за излизане на Великобритания от Европейския съюз. Регионалните правителства на Шотландия и Уелс се безпокоят, че законът за \"Брекзит\" ще подкопае правомощията им. Те обаче не могат да му наложат вето. \nАко се стигне до съгласие с правителството на Лондон, това би могло да съживи исканията за независимост, особено в Шотландия. \nСрещата между Тереза Мей и първия министър на Шотландия Никола Стърджин съвпадна с първите дебати в британския парламент за превръщането на всички закони на Европейския съюз в британски закони, за да се осигури яснота след напускането на кралството.   \n", "date": "2017.11.16", "title": "Шотландия иска промени в закона за \"Брекзит\""}
{"url": "http://duma.bg/node/155963", "text": "Седем души са загинали при катастрофа на самолет L-410 в Хабаровск, съобщи ТАСС, позовавайки се на оперативния щаб на местното ведомство за Извънредни ситуации. \n\"Седем души загинаха, оцеля детенце\", заяви източник на агенцията. Според обновени данни на борда е имало осем души. Според спасители самолет на \"Хабаровских авиалиний\" е излетял от Хабаровск в посока Нелкан. \n\"Самолетът е направил рязко кацане, не \nдолитайки до пистата. Фюзелажът е разрушен, пожар и взрив не е имало\", допълниха от ведомството. \n    \n", "date": "2017.11.16", "title": "Дете оцеля в самолетна катастрофа"}
{"url": "http://duma.bg/node/155964", "text": "Президентът на Зимбабве Роберт Мугабе е поставен под домашен арест от военните и се подготвя да напусне страната, твърдят африкански медии. Самият 93-годишен Мугабе, който планираше да остане на власт до 100-годишната му възраст, въпреки че управлява вече 37 години, потвърди, че е добре. \nУправляващата партия Зану-ПФ (Зимбабвийски африкански национален съюз - Патриотичен фронт) твърди, че в страната е извършена \"безкръвна мирна смяна на властта\" и положението е стабилно. \nНовината, че военните държат Мугабе и жена му Грейси съобщи африканският новинарски сайт Нюз24. \"Тяхната безопасност е гарантирана\", увери говорител на армията. Президентът и неговата охрана са заложници, отбелязва изданието. \nСъгласно проверени от Нюз24 съобщения Мугабе вече се е договорил съпругата му да напусне страната, а самият той е готов да подаде оставка след 37 години на върха на властта. В четвъртък се очаква пресконференция по въпроса. \nВ същото време управляващата партия, оглавявана от Мугабе, съобщи за \"безкръвна смяна на властта\". \"Зану-ПФ има начини да разреши собствените проблеми, положението е стабилно и Зимбабве е отворена за бизнеса. Преврат не е имало, но имаше безкръвен мирен преход във властта, центърът е силен и се запазва мирът с  честното ръководство\", гласи съобщение на партията в туитър. \nВоенните вече завзеха сградата на държавната телевизия и радио, а ген. Сибусисо Мойо излезе с обръщение към гражданите. Той увери, че в страната не извършен преврат, а военните само се опитват да спрат влошаването на икономическото, социалното и политическото положение в Зимбабве. Тяхната цел са \"престъпниците\" в обкръжението на президента, който е жив и здрав заедно със съпругата му. \nПо-рано бе съобщено, че военните са задържалия финансовия министър Игнатиуса Чомбо, министъра на националната сигурност Сейвиора Касукувере и на висшето образование Джонатан Мойо след обиски в домовете им. Извършени са и други арести, включително на зам.-ръководителя на разузнаването Алберт Нгулубе и на други. \nСпоред съобщенията в партията има конфликт между поколенията, като по-младото поколение е изтласкало по-старото поколение, изнесло навремето националноосвободителната борба, и е спечелило доверието на Мугабе. В резултат старото поколение го обвини в предателство. Президентът и съпругата му бяха обвинени също, че превърнали партията в своя лична собственост. \nОпозиционната партия Движение за демократична промяна (ДДП) призова за мирно връщане към конституционната демокрация в страната, предаде Ройтерс. ДДП допълни, че се надява военната интервенция да доведе до установяване на стабилна, демократична и прогресивна страна. \nМугабе потвърди, че е под домашен арест в телефонен разговор с президента на Южноафриканската република Джейкъб Зума, като добави, че е добре. Зума е ротационен председател на Организацията за южноафриканско развитие. Правителството на ЮАР ще изпрати ръководителя на разузнаването и военния министър в Хараре. \nЮАР е мощната съседка на Зимбабве и в нея работят стотици хиляди зимбабвийци.  \n    \n", "date": "2017.11.16", "title": "Преврат в Зимбабве  "}
{"url": "http://duma.bg/node/155980", "text": "Близо 12 километра от второкласния път между Плевен и Ловеч ще бъдат ремонтирани за близо 7,6 млн. лв., съобщиха от Агенция \"Пътна инфраструктура\" (АПИ). Второкласният път е най-кратката връзка между двата областни града и е основна пътна артерия към фериботния комплекс \"Никопол - Турну Мъгуреле\" на река Дунав. Срокът за изпълнение на обекта е 10 месеца. \nВ есенно-зимния сезон ще се извършва отводняване, изрязване на храсти и подготовка на трасето за асфалтовите дейности, които ще се изпълняват през лятото. Предвижда се да бъде направена цялостна подмяна на пътната настилка, подобряване на отводняването, нова хоризонтална маркировка, пътни знаци и ограничителни системи. \nОсновно ще бъдат ремонтирани две големи съоръжения - мост над река Пърчовица и селскостопански подлез, както и четири кръстовища. Две от кръстовищата са с третокласния път за село Беглеж, а останалите са с общински пътища за селата Бохот и Ралево. \nИзпълнител на строителните дейности е \"Автомагистрали Хемус\" АД. Стойността на договора с тях е 6,4 млн. лв. с ДДС. Общата стойност на целия проект е близо 7,6 млн. лв., от които 6,4 млн. лв. са от европейския фонд за регионално развитие, чрез програма \"Региони в растеж\", а останалите са национално съфинансиране.     \n", "date": "2017.11.16", "title": "Ремонтират 12 км от пътя Плевен – Ловеч за близо 7,6 млн. лв."}
{"url": "http://duma.bg/node/155981", "text": "От началото на годината до края на октомври през летище София са преминали над 5,5 млн. пътници, което е ръст от 36% спрямо същия период на миналата година, съобщиха от летището. \nПътникопотокът по международни редовни линии се е увеличил с 18% в сравнение със същия месец на 2016 г. Пътувалите по вътрешни линии са почти двойно - от 12 хил. пътници през 2016 г. на 23 хил. през 2017 г. Броят на пътуващите с туристически чартъри e два пъти по-голям спрямо същия месец на миналата година. Най-предпочитани за периода са курортните дестинации в Гърция и Турция. \nОбщо 5011 са излетелите и кацнали самолети, което е ръст от 5%, дължащ се основно на увеличените с 3% полети по международни редовни линии. Ръст от 48% има и при полетите на вътрешните линии до Варна и Бургас. \nПрез oктомври карго превозите бележат ръст от 21%. Обработени са общо 1946 тона товарни и пощенски пратки.   \n", "date": "2017.11.16", "title": "През летище София са преминали над 5,5 млн. пътници"}
{"url": "http://duma.bg/node/155982", "text": "Основният източник на замърсяване на въздуха е битовото отопление на твърдо гориво. По-мръсно е там, където няма топлофикация и газификация. Това каза вчера пред Нова телевизия министърът на околната среда и водите Димо Ненов. \nСпоред него индустрията, с малки изключения, е най-малко замърсяващата, защото там има най-много предпазни мерки, които са взети. Затова не е изненадващ резултатът за нивата на замърсен въздух във Видин. В бедните райони замърсяването на въздуха е високо, когато говорим за битово замърсяване. По-големите градове с по-високи финансови възможности вървят по-бързо напред, заяви екоминистърът. Според него обаче не може да се каже, че въздухът в България е по-мръсен от този във Франция. Ако през 2011 г. всички станции в София са превишавали годишната норма, то през 2016 г. само две превишават. Говорим за годишната норма, не ежедневната, уточни министърът. Една от мерките, които ще бъдат предприети, е коли, които не отговарят на техническите условия, да не получават първа регистрация у нас.   \n", "date": "2017.11.16", "title": "Най-много замърсявало въздуха отоплението с твърдо гориво"}
{"url": "http://duma.bg/node/155983", "text": "30% от пчелните семейства са унищожени, е съобщил пред БТА председателят на Обединения български пчеларски съюз инж. Михаил Михайлов. По неговите думи при тези загуби тежката зима е била по-малкото зло. Най-големият проблем според него е отравянето с пестициди, довело до унищожаването на над 17 хил. пчелни семейства. По думите му очаква се тенденцията да продължи, дори да се ускори, заради неоникотиноидите. Унищожението на пчелите в някои райони на страната достига до 50, дори 100%, като района на Гоце Делчев, Силистра и други, съобщава Михайлов. Интензивното земеделие, многото третиране на посевите, неправилното разполагане на културите, които не са медоносни, са причината за измирането на пчелните семейства. \nДруг проблем за бранша са неизплатените субсидии на биопчеларите и намаленият период за преход от конвенционално към биопчеларство, който вече е една година при пет досега. Според Михаилов за това време пчеларите не могат да изпълнят всички изисквания, за да се биосертифицират. По думите на заместник-председателя на Националния браншови пчеларски съюз Сребрин Илиев начинът на добиване на меда изключва той да бъде друг освен биологичен продукт. Според него е парадоксален и фактът, че в България има регистрирани повече биологични пчелари, отколкото в целия Европейски съюз. \nПчеларите настояват за директно субсидиране в новата Обща селскостопанска политика, увеличение на средствата по Националната пчеларска програма и заплащане за опрашителната дейност. \n    \n", "date": "2017.11.16", "title": "30% от пчелните семейства били унищожени "}
{"url": "http://duma.bg/node/155984", "text": "Стойността на брутната продукция от отрасъл \"Селско стопанство\" за 2016 г. е в размер на 7,32 млрд. лв., което е с 5,3% под нивото от предходната година. Това стана ясно вчера след заседание на правителството, което прие годишния доклад за състоянието и развитието на земеделието за 2017 г. Стойността на продукцията от растениевъдството намалява с 2,1 на сто на годишна база, а тази от животновъдството - с 12,7%, което се дължи на понижение на цените на повечето селскостопански продукти. През 2016 г. се отчита увеличение както на износа с 8,2%, така и на вноса на селскостопански стоки с 4,9% спрямо предходната година. В резултат от изпреварващия темп на нарастване при износа традиционно положителното търговско салдо в аграрната търговия на страната бележи ръст от 17,1% в сравнение с 2015 г., достигайки близо 1,2 млрд. евро. \nПрез първото полугодие на 2017 г. салдото в търговията с аграрни стоки възлиза на 60,4 млн. евро. Водещи групи продукти в структурата на селскостопанския износ на страната както през 2016 г., така и през първите шест месеца на 2017 г., остават зърното и маслодайните семена, следвани от растителни мазнини, хлебни и тестени сладкарски изделия, тютюн и тютюневи изделия, птиче месо и др. През 2016 г. брутната добавена стойност (БДС), създадена в отрасъл \"Селско, горско и рибно стопанство\", възлиза на 3,817 млрд. лв. по текущи цени, като бележи реален ръст от 5,3% спрямо предходната година. Според предварителни данни през първото тримесечие на 2017 г. БДС, формирана от аграрния отрасъл, се запазва в реално изражение на същото ниво като за същото тримесечие на 2016 г., а през второто тримесечие има ръст от 0,9 на сто. \n    \n", "date": "2017.11.16", "title": "5,3% спад в стойността на селскостопанската ни продукция "}
{"url": "http://duma.bg/node/155985", "text": "Министерството на туризма няма да вземе под внимание предложението на работната група на вицепремиера Валери Симеонов за цялостното премахване на преместваемите обекти на територията на морските плажове. Това стана ясно вчера след дискусия по проблема. Предложението беше направено месец, след като изтече срокът за обществено обсъждане на Закона за устройство на Черноморското крайбрежие. Браншът и представителите на бизнеса се обявиха против цялостното им премахване, а министърът на туризма Николина Ангелкова обеща, че няма да прави такова предложение за промяна в закона. Тя се обяви за контрол и регулация на въпросните обекти, но не и за цялостното им премахване. \nМинистърът коментира, че наличието на коренно противоположни мнения е причина за организирането на подобна дискусия. Тя обясни, че никой не иска тези обекти да изглеждат като бит пазар, каквато теза е застъпил вицепремиерът Симеонов. Ангелкова посочи, че трябва да има урегулиране, но не и тотална забрана. \n    \n", "date": "2017.11.16", "title": "Нямало да махат преместваемите обекти от плажовете"}
{"url": "http://duma.bg/node/155986", "text": "Парламентът прие на второ четене изменения в Закона за комисията за финансов надзор (КФН), с които се променя редът за определяне на заплатите на председателя и членовете и се регламентират всички такси, които комисията събира при осъществяване на правомощията си. Заплатата на председателя и на другите членове на КФН ще се определя с решение на комисията. В тях се казва, че възнаграждението не може да е по-ниско от средното на членовете на управителните органи в инвестиционните посредници, управляващите дружества, застрахователите, презастрахователите и пенсионноосигурителните дружества, определено на базата на последната отчетна година. Възнаграждението не трябва да надвишава това на управителя и подуправителите на БНБ. Председателят и другите членове на комисията ще получават допълнително възнаграждение за постигнати резултати. До момента основното месечно възнаграждение на председателя на КФН беше фиксирано в размер 90 на сто от това на председателя на НС, а останалите членове получаваха 90 на сто от това на председателя на КФН. \nС промените се създава приложение в Закона за КФН, в което се регламентират всички такси, които комисията събира при осъществяване на правомощията си съгласно действащите нормативни актове. Промените влизат в сила от 1 януари 2018 г. с изключение на текстовете, свързани с таксите за потвърждаване на проспект, които влизат в сила от 1 януари 2021 г.     \n", "date": "2017.11.16", "title": "НС одобри вдигането на заплатите и таксите на КФН от 1 януари"}
{"url": "http://duma.bg/node/155987", "text": "Министерството на финансите докладва за 30% сив сектор в горивата, но аз мисля, че той е малко по-висок - до 40%. Това заяви вчера Валентин Златев, председател на Българската петролна и газова асоциация (БПГА) след заседанието на Европейската петролна и газова асоциация в София. По неговите думи в момента пазарът на горива се регулира от 14 закона. \"За последните 5 години Законът за акцизите в частта за горивата е променян 17 пъти. При този пълен хаос на законодателни постановки е естествено, че се създава вратичка, при която могат да бъдат заобикаляни законите. Най-яркият пример бе с акцизните и митническите складове. Законът за акцизи казва - всички акцизни горива в акцизните складове, Законът за митниците казва - да има и едни други митнически складове, където няма нужда да слагате никакви прибори. Надявам се всичко това да бъде изчистено\", каза Златев. \nВ близките 1-2 седмици трябва да бъде публикуван и внесен в парламента законопроект, който се бори със сивия сектор в бранша с горивата, съобщи Златев. Новият закон се подготвя от 2015 г. с помощта на работна група от различни ведомства. Законопроектът предвижда и регистрационен режим на фирмите в бранша. \"Би трябвало да има такъв, както навсякъде в Европа\", заяви Златев.  \nСивият сектор при горивата не е само български проблем - злоупотреби има и в други части на Европа, включително в държави като Великобритания, Франция и Белгия. Понякога се случват кражби от тръбопроводите, проблеми с администрацията, фалшификация на документи. България може да се възползва от добрите практики, използвани в Чехия, Унгария и Полша, където действат съответните закони и сивият сектор е сведен до минимум. \n    \n", "date": "2017.11.16", "title": "До 40% стигал сивият сектор при горивата"}
{"url": "http://duma.bg/node/155988", "text": "Народните представители приеха на второ четене промени в Закона за концесиите, според които срокът за концесия за строителство и за услуги не може да бъде по-дълъг от 35 години, а за концесия за ползване - по-дълъг от 25 години, освен ако със специален закон е предвиден друг срок. С промените срокът на концесията може да се удължава при условие, че не е по-дълъг от една трета от този, определен в концесионния договор. В него се посочва максимален срок, както и всички допустими удължавания. Депутатите решиха срокът на концесия за строителство и услуги да не може да е по-дълъг от времето, необходимо на концесионера за възвръщане на направените инвестиции и на разходите по експлоатация на строежа. А срокът на концесия за ползване се съобразява с вида и техническите особености на обекта, както и с времето за поддържане на обекта в експлоатационна годност. \nСпоред приетите текстове концесиите са три вида - за строителство, за услуги и за ползване на публична държавна или публична общинска собственост. \nПрез февруари президентът Румен Радев наложи вето върху Закона за концесиите с мотив, че е приет в последните часове на 43-тото Народно събрание с минимално мнозинство. Според него той съдържа разпоредби, които поставят под въпрос принципите на правовата държава и местното самоуправление, и въвежда широки граници на субективизъм и възможности за корупционни практики. По думите му законът предвижда промени в 29 други закона, с което навлиза дълбоко в икономическите отношения. Президентът счита още, че подобни ключови промени следва да се извършват след широк обществен дебат и с грижа за обществения интерес и националната сигурност. Според държавния глава възможните санкции от необнародването на закона са неизмерими с потенциалните рискове и щети от неговото прилагане. \nСъщевременно ЕК започна наказателна процедура срещу България, тъй като със законопроекта се въвежда европейска директива. През юни мнозинството от депутатите прие на първо четене Закона на концесиите с гласовете на ГЕРБ, \"Обединени патриоти\" и ДПС. \"Воля\" и БСП за България гласуваха \"против\".     \n", "date": "2017.11.16", "title": "Приеха част от промените в Закона за концесиите  "}
{"url": "http://duma.bg/node/156003", "text": "С дискусията \"Европа без бедни региони\" БСП ще се опита да намери отговор за бъдещето на Северозападна България. Дебатът ще е този петък от 10 часа в сградата на Търговско-промишлената палата във Враца. Участие в дискусията ще вземат председателят на БСП Корнелия Нинова, Аурелио Сесилио, който е ръководител на направление \"България, Хърватия и Словения\" в Генералната дирекция \"Регионална и урбанистична политика\" на ЕК, Искра Михайлова, която оглавява Комисията по регионално развитие в ЕП, и евродепутатът от левицата Петър Курумбашев. \nНа срещата ще бъде обсъдено бъдещето на националната и европейската кохезионна политика. Участниците ще се опитат да представят възможните решения на проблемите в Северозападна България, ще бъде обърнато и внимание на регионалните политики като ангажимент на българското правителство. \nВ дискусията ще се включат депутати от ПГ на \"БСП за България\", кметове и общински съветници, експерти по регионална политика, представители на областите Видин, Враца, Ловеч, Монтана и Плевен. \n    \n", "date": "2017.11.16", "title": " Левицата организира дебат за развитието на Северозападна България "}
{"url": "http://duma.bg/node/156004", "text": "Половината от българите предпочитат социализма като обществен строй, в който са живели до 10 ноември 1989 г. Останалата половина са доволни от промените, довели до днешния капиталистически строй. Това показва национално представително проучване на \"Тренд\", възложено от евродепутата от ГЕРБ/ЕНП Андрей Ковачев. То е проведено в периода 18-26 октомври 2017 г. сред 1005 пълнолетни български граждани. \nВисок процент от запитаните асоциират с конкретни неща годините от 1944 г. до 1989 г. Преобладават положителните оценки, свързани със социалните постижения на комунизма - работа за всеки (16%), спокойствие (11%), безплатно здравеопазване и образование (8%/7%). След това идват негативните асоциации като цензура и ограничаване на личните свободи (5%), репресии (4%), изолация и забрана за пътуване (2%). Най-младите участници в анкетата не правят почти никаква асоциация с комунистическия режим поради факта, че не са живели в този период, посочват анализаторите. 52% от запитаните са на мнение, че комунистическият режим е извършвал престъпления спрямо хората, а 17% не споделят това мнение. \nОбществото обаче е раздвоено по въпроса в кой период биха искали да живеят - в сегашния, след 10 ноември 1989 г., или във времената отпреди демократичните промени. Всяка от опциите събира по 41% от отговорите. Под 1/5 от хората между 18 и 39 г. не искат да живеят в социализма, а над 2/3 от българите над 60 години го предпочитат.     \n", "date": "2017.11.16", "title": "Всеки втори българин предпочита социализма"}
{"url": "http://duma.bg/node/156005", "text": "Кметове на малките населени места от цялата страна обсъдиха на среща в Пловдив въпроса за самостоятелен бюджет и за закон, който да задължава кмета на общината да изпълнява решенията на Общинския съвет. Проблемите на кметствата са обсъждани на много регионални срещи, но за първи път се събираме в национален мащаб, каза кметът на Калофер Румен Стоянов, който е и председател на Националното сдружение на кметове на кметства, организатор на срещата. По думите му въпросите ще бъда обсъдени, систематизирани и представени на институциите, от които зависи решаването им, в това число и на премиера Бойко Борисов. \nВ срещата участва и националният омбудсман Мая Манолова, която напълно подкрепи кметовете. Те са представителите на властта, които са най-близко до хората и поемат \"първия удар\" по отношение на проблемите, допълни тя. Манолова заяви, че ги подкрепя по отношение на делегираните бюджети, за финансиране на техни проекти с европейски средства, както искането за избор на кмет в населени места с под 100 души население. Мая Манолова заяви готовност да участва в разработката на законодателни промени. \nКметовете настояват още Общинските съвети да се консултират с тях, когато решават въпроси, свързани със селото, както и да остават отчисления от продажбата на имоти общинска собственост, намиращи се на тяхна територия.   \n", "date": "2017.11.16", "title": "Кметове на малки населени места настояха за собствен бюджет"}
{"url": "http://duma.bg/node/156006", "text": "Парламентарен въпрос до министъра на регионалното развитие и благоустройството Николай Нанков за действията на МРРБ по делата за т. нар. царски имоти отправя депутатът от БСП Крум Зарков. \nНародният представител припомня, че вече няколко години между държавата и Симеон Сакскобургготски тече съдебен спор за собствеността на няколко имота - дворец, парк и стопанство Врана, \"Саръгьол\", \"Царска Бистрица\", гори и къщи в Рила, къщи в с. Баня и в Слатина, както и имота \"Кричим\".  \n\"На какъв етап са делата за собствеността на т. нар. царски имоти, колко от тях са окончателно решени и в чия полза, и какви са мотивите на министъра на МРРБ да поиска спиране на съдебните производства\", пита Зарков.  \nКакто ДУМА вече писа, във вторник адвокатите на МРРБ представиха молба от името на Нанков за спиране на производствата за \"Врана\". Бе изразено желание за споразумение, въпреки че до момента съдът винаги отсъжда в полза на държавата по делата с претенции на Сакскобургготски и роднините му. \"Това действие предизвика изненада сред следящите процесите, доколкото съдебните решения дотук са без изключение в полза на държавата, чиято собственост върху спорните имоти се потвърждава от съда\", добавя във въпроса си и Зарков. Очаква се Нанков да отговори устно на парламентарен контрол утре или другия петък.  \n    \n", "date": "2017.11.16", "title": " Крум Зарков пита министъра за \"царските имоти\""}
{"url": "http://duma.bg/node/156007", "text": "Въпреки хвалбите на управляващите за успехи в правосъдната и съдебната реформа, както и в борбата с престъпността и корупцията, Европейската комисия явно е на друго мнение. В поредния си мониторингов доклад ЕК отбелязва, че страната ни не е постигнала почти никакъв напредък. Става ясно, че мониторингът над страната ни ще продължи поне до края на 2018 г. Макар да няма нови препоръки, в документа се отбелязва, че предходните не са изпълнени. ГЕРБ и управляващите обаче смятат документа за един от най-положителните досега. \n\"Въпреки че комисията все още не може да заключи, че някой от показателите е изпълнен в задоволителна степен на настоящия етап, тя остава на мнение, че с непрекъснато политическо лидерство и решимост за постигане на напредък в реформата България би трябвало да може да изпълни оставащите препоръки по МСП в близко бъдеще. Комисията приканва България да предприеме необходимите действия и да изпълни всички препоръки, а към края на 2018 г. ще оцени отново постигнатия напредък\", категорични са от ЕК. \nОт Брюксел отправят остри критики към Народното събрание за непрозрачния законодателен процес. Отново има съмнения за посегателство върху независимостта на съда. Само по три от последните 17 показателя е отчетен някакъв напредък. ЕК продължава да настоява за структурни промени в прокуратурата и отчетност на главния прокурор. Очаква и ефективното разследване, разкриване и наказателно преследване на корупцията. ЕК отбелязва, че насоките в \"пътната карта\" за корупция по високите етажи са формулирани общо и не са изразени в конкретни действия. \nПравосъдният министър Цецка Цачева смята, че ЕК отчитала обективно и ясно положителни тенденции и постигнати резултати. Правел впечатление \"цялостният положителен тон на доклада\", в който имало ясни оценки и позитивни констатации. Министърът все пак призна, че според документа се очаква работата да продължи. Цачева щяла да работи за отпадане на мониторинга през 2019 г. \nЦветан Цветанов от ГЕРБ също отчете, че докладът е обективен и заяви, че партията му е доволна от доклада. Според него у нас е постигната сигурност, която е очаквана от европейските партньори. Той самодоволно призова опозицията да прочете доклада, а не да пречи на законодателния орган. Изпълняваме всичко, записано в доклада на ЕК, а не решенията, които излизат от пленума и конгресите на БСП, заяде се Цветанов. \"Може би г-жа Нинова още живее във времето на 2007, 2008, 2009 г., когато имахме тежки констатации и много на брой препоръки, които трябваше да изпълни правителството. Ако нямахме и това прекъсване от първия мандат и имахме втори и трети заедно на правителство на ГЕРБ, нещата щяха да изглеждат много по-различно и днес нямаше да имаме този доклад. Той щеше да бъде прекратен\", коментира Цветанов. По думите му за 18 месеца, в които са управлявали \"Орешарски и компания\", били съсипали всичко, което ГЕРБ съградили като авторитет. \nКрум Зарков от БСП определи въодушевлението на ГЕРБ от доклада като необяснимо. Той подчерта, че в документа е отбелязано, че не е изпълнено нито едно предписанията, които получихме през януари. (Цялата позиция на БСП на стр. 11.) \nЛидерът на ДПС Мустафа Карадайъ оцени доклада като обективен провал. Според него двойно положително отрицание е подходяща квалификация за доклада и даде своята оценка в тази стилистика: \"Да бе, да\". Карадайъ добави, че за несвършената работа можело да се намерят много оправдания - дори и климатичните промени могат да пречат на ГЕРБ, смята той. Оправданията да ги търсим другаде, не в климатичните промени или в, ако баба ми беше мъжка, добави лидерът на ДПС. \n\"Този мониторингов механизъм е лош и трябва да отпадне. Въпреки позитивния доклад имаме принципна позиция, че тази дискриминационна спрямо България и Румъния мярка трябва да отпадне\", заяви Искрен Веселинов от \"Обединени патриоти\".     \n", "date": "2017.11.16", "title": "Мониторингът от ЕК остава поне до края на 2018 г.  "}
