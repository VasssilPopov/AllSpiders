{"url": "http://www.duma.bg/node/173306", "text": "Вълнуващи изненади, позитивни емоции и неповторимо преживяване със звездите на Vbox7 очакват феновете по време на Aniventure Comic Con 2018. Най-големият фестивал за традиционна и модерна японска култура в България ще се проведе на 15 и 16 септември в столичния Интер експо център. В рамките на второто издание на събитието почитателите на уеб продукциите ще се пренесат в света на предпочитаното онлайн място за видеозабавление у нас и ще имат възможност да се срещнат с любимите си герои. \nВ специално обособената Vbox7 зона феновете на \"Килерът\" ще се видят очи в очи с част от актьорския състав на мистъри сериала - Надя Петрова, Ралица Добрева, Антоан Петров и Никол Андонова. Още с първия си епизод поредицата се превърна в истински фурор и само за месец събра над 3 млн. гледания онлайн. \nСъс свои почитатели ще се срещнат също Иван Тишев и Мино Караджов от \"Не така, брат!\". Звездното присъствие ще бъде допълнено от актьорите Илиян Илиев и Михаела Павлова от хитовата тийн драма \"Следвай ме\", която бе номинирана на два от най-престижните европейски фестивала за дигитални продукции. Със своите близо 30 млн. гледания на всички платформи и над 150 хил. последователи уеб сериалът е един от най-успешните у нас. Продукцията спечели цели три отличия на първите награди \"Nova подкрепя българските филми\". \nГолямата изненада за почитателите ще бъде Бойко Кръстанов, който е част от каста на новия екшън трилър на 7Talents \"Пъзел: Похитени\". Продукцията ще стартира във Vbox7 тази есен и ще е един от най-мащабните онлайн сериали, създавани до момента в България по отношение на техника, ефекти и актьорски състав, част от който е и тийн идолът Мона Гочева. Сценарият е дело на екипа, работил по проекти като \"Под прикритие\" и \"Дъвка за балончета\". \nПо време на Aniventure Comic Con 2018 ще има и други интересни срещи. Носителката на короната в \"InstaQueen\" Ивомила и кандидат-ангелът Доби ще споделят кое от предизвикателствата в бляскавото уеб шоу е било най-трудно. Звездата Лина Роскин от риалити сериала \"10 първи срещи\" пък ще разкрие тайните на перфектното рандеву.   \n \t\n", "date": "2018.08.17", "title": "Фенове се срещат с любими уеб герои "}
{"url": "http://www.duma.bg/node/173305", "text": "В морската ни столица за 13-и път ще се проведе конкурсът \"Мис Варна\", организиран от агенция VIP Fashion Group. Грандиозният спектакъл ще събере ценители на 23 август в зоната на пристанището, пред клуб Senso. В ролята на водещ отново ще влезе всеобщият любимец Ники Кънчев. Поп сензацията Михаела Филева ще забавлява със своите хитове гостите на един от най-престижните конкурси за красота в България. \nПодготовката за събитието вече започна, а 24-те красавици - претендентки за титлата, усилено репетират за надпреварата. За всички момичета е осигурен екип от специалисти, които ги обучават на правилна походка, хореография, сценично поведение и артистичност. \nМного емоции и забавления за кандидат-миските предизвикаха фотосесиите, реализирани по време на вълнуващ круиз по черноморското крайбрежие с кораба \"Фантазия\", а обективите на Боби Решовски и Веселин Тончев запечатаха кадри от това незабравимо преживяване. Преди броени дни приключиха и снимките на индивидуалните видеовизитки на участничките в конкурса, в които всяка една от тях споделя интересни факти за себе си. Натоварената програма на момичетата включва още всекидневни репетиции, благотворителни инициативи, както и много забавления.   \n \t\n", "date": "2018.08.17", "title": "\"Мис Варна\" избират за тринадесети път"}
{"url": "http://www.duma.bg/node/173302", "text": "Преди броени дни заедно с екипа на \"Откраднат живот\" Юлиан Вергов замина за Германия, за да заснеме някои сцени в новия сезон на хитовата българска продукция. Актьорът, който отново ще влезе в образа на доцент Банков, игра на ключови локации в Берлин. \n\"Снимките започнаха още със слизането от самолета. Успяхме да снимаме дори и на места, които не бяха предвидени в графика, но за сметка на това веднага получихме разрешение\", споделят от продукцията. В сцените зрителите ще видят какво се случва с доцент Банков по време на пребиваването му в Германия - времето, в което отсъстваше от МБАЛ \"Св. Кирил\".  \nКонцептуално промо представи новите герои в шести сезон - \"Откраднат живот: Анатомия на гнева\" по Nova. Във видеото Владо Карамазов, Владо Пенев и Юлиан Вергов се борят със стени, които ще налагат ограничения на героите, а гневът ще се оказва спасителен импулс. \n\"Тези секунди показват две страни на героите - тяхното съзнание и подсъзнание. В съзнанието си те са с медицински униформи - чувстват се стабилни, защото в работата никога не могат да загубят контрол. Подсъзнанието е в кутийките, които виждаме - онова, което много често искат да направят, но винаги избутват назад. Стените се стесняват, а какво ще донесе тази метафора за героите, тепърва ще стане ясно\", разказват сценаристите на най-успешния български медицински сериал, който отново ще е на малкия екран от септември.   \n \t\n", "date": "2018.08.17", "title": "Юлиан Вергов се бори със стени в Германия"}
{"url": "http://www.duma.bg/node/173304", "text": "Сръбската прогресив турбо-фолк метъл шайка обещава голямо шоу на крепостта \"Хоталич\" на 31 август и 1 септември. В уникално видео, което непременно трябва да се види, ако искате да се усмихнете, Pero Defformero канят феновете на Втория национален рок фест край Севлиево. \n\"Перо ще ви взриви със сръбски рок на 1 септември!\" - така започва призивът на бандата. И постепенно ескалира с: \"Доджите да се поиграмо!\", за да завърши мило по съседски с още по-типични сръбски изрази, от които става ясно, че \"градусът на настроението е гарантиран\". \nВсички участници и гости нямат търпение да се насладят на изживяването, което предстои. Тазгодишното издание на фестивала ще е още по-мощно, зрелищно и запомнящо се. Ще затвърдим началото на нова традиция, категорични са организаторите. \nPero Deffoermero ще бъдат хедлайнери във втората вечер на фестивала, когато на сцената ще излязат още \"Обратен ефект\", \"Северозападняците\" и Svetlio & the Legends. През първата вечер инициаторите на събитието залагат на класически и български рок, а пред публиката ще се изявят \"ФСБ\", \"Ахат\", \"P.I.F.\" и севлиевецът Мири. \n\"Постепенно развиваме фестивала и вярваме, че скоро ще събираме между крепостните стени на \"Хоталич\" все повече фенове на качествения рок\", категорични са организаторите, които пак обявиха вход свободен за проявата.\n   \n \t\n", "date": "2018.08.17", "title": "Сръбска фолк метъл шайка обещава шоу на \"Хоталич\"  "}
{"url": "http://www.duma.bg/node/173301", "text": "Тя е Царицата на рекламата в ДУМА, пред която свалят шапки бизнесмени, министри, депутати, кметове и общински съветници. От всяка точка на България е готова да направи всичко по силите си за любимия вестник и за редакцията. \nПепи, пожелаваме ти здравето да върви с теб по пътя, а най-хубавите моменти от живота да изживееш отново по своя си начин. Бъди щастлива, а ние всеки ден ще се радваме да се чувстваш незаменима и полезна сред хората, каквато винаги си била. \nЧестит юбилей! \nНаздраве!   \n \t\n", "date": "2018.08.17", "title": "В разгара на лятото прекрасен рожден ден празнува днес нашата  "}
{"url": "http://www.duma.bg/node/173303", "text": "Американски учени установиха, че разнообразното хранене предразполага към поемане на повече калории, съобщи \"Дейли мейл\". Хората, които опитват повече ястия наведнъж, по-трудно се засищат и не осъзнават колко поглъщат в действително. Стремежът към разнообразие може да доведе и до консумиране на нездравословни храни, като бисквити или газирани напитки, с убеждението, че в умерено количество те не са толкова вредни. Учените от университета на Тексас установиха по-голяма честота на затлъстяване сред хората, които се хранят разнообразно. \nЗа изследването си експертите са анализирани статии по темата, публикувани от 2000 до 2017 г. Според тях основен проблем е формулировката на разнообразно хранене. За някои хора това са продукти и ястия от различни групи, а за други - равни калории. Американските специалисти препоръчват разнообразието да се постига с различни плодове, зеленчуци и зърнени култури и да се избягва капанът на \"всичко в умерено количество\".   \n \t\n", "date": "2018.08.17", "title": "Разнообразното хранене не било здравословно"}
{"url": "http://www.duma.bg/node/173329", "text": "Износът на дизелови автомобили втора ръка от Германия нараства с рекордни темпове, като само през миналата година той се е повишил с 20 процента, показва изследване на германски университет. Причината са готвените или вече въведени забрани в редица градове, които искат да подобрят качеството на атмосферния въздух. \nПрез 2017 година най-голям брой автомобили са се запътили към Италия и Австралия, а продажбите в Хърватия и Украйна са се удвоили. \"Настроенията към дизеловите двигатели в Германия е много лошо\", казва Крисчън Кил, професор в Университета по приложни науки Вюрцбург-Швайнфурт, който е участвал в проучването. Чуждестранните купувачи пък печелят от спада в цените и могат да използват автомобилите пълноценно, тъй като в приемащите страни няма подобни ограничения. \nПрез 2017 г. Германия е изнесла 239 541 употребявани автомобила, най-високото ниво от поне 2006 година насам. Към Италия и Австрия са заминали по над 20 000, а доставките към Франция и Испания са се повишили с над 30 процента. Скокът в износа на дизелови автомобили втора употреба идва в момент, в който новите регистрации на тези коли намаляват. Потребителите все повече предпочитат бензинови автомобили - тенденция, която започна още през 2015 г. Въпреки че е трудно да се изчисли колко точно от дизеловото гориво, консумирано в дадена страна, е насочено към леките автомобили, доклад на Международната енергийна агенция показва общ спад в употребата през 2017 г. \nКил сега очаква повече хора да се насочат и към електромобилите. Продажбите на хибриди вече са се удвоили през юли до 13 559 автомобила, като вече имат пазарен дял от 4,3 процента. Ренесанс на дизела в Германия е възможен след няколко години, смята той, ако бъдат измислени по-добри контролни механизми, а сегашната \"истерия\" замре. \n    \n \t\n", "date": "2018.08.17", "title": "Отчитат рекорден износ на стари дизелови коли от Германия"}
{"url": "http://www.duma.bg/node/173334", "text": "Ако времето се задържи с високи температури, ще налее захар в гроздето и ще приберем добра реколта. Това прогнозира изпълнителният директор на Изпълнителната агенция по лозята и виното (ИАЛВ) инж. Красимир Коев, цитиран от Фокус. \"Тази година е с пикови форми на валежи, предшествани от градушки. Това оказва негативно влияние върху лозовите насаждания и цъфтежа, който се забави. Впоследствие оказа влияние и върху наливането на гроздето като плод. Сега вече обстановката се успокои, температурите са високи. До пика на гроздоберната кампания остават 20-ина дни и ако времето се задържи с високи температури, ще налее захар в гроздето и ще приберем добра реколта\", обясни той.  \n\"Заради градушките през май и юни обаче на доста места в страната лозовите масиви пострадаха и поради това има лозари, които няма да прибират грозде. Други пък ще прибират грозде с влошено качество. В крайна сметка обобщението е, че очакванията за гроздовата реколта са за по-малко като количество грозде. Надявам се в качествено отношение нещата да стоят по-различно, да узрее гроздето и да приберем една висококачествена продукция\", заяви Коев.   \n \t\n", "date": "2018.08.17", "title": "Очакват по-малка, но с добро качество реколта от грозде"}
{"url": "http://www.duma.bg/node/173336", "text": "За първи път от три години насам банковата статистика отбелязва забавяне на ръста на заемите от компании, отпускащи т. нар. \"бързи кредити\". От края на март 2016 г. в продължение на 12 поредни тримесечия кредитирането на небанковите дружества непрекъснато растеше, показва анализ на investor.bg. Така към края на юни вземанията по кредити на дружествата, специализирани в кредитиране, са 2,429 млрд. лв., или 2,4% от БВП, докато преди година бяха в размер на 2,655 млрд. лв., или 2,7% от БВП. Те се свиват с 8,5% до 225,7 млн. лв. на годишна база и с 14,7% до 418,4 млн. лв. на тримесечна по данни на БНБ. \nПреобладават кредитите над 5 години, които в края на юни са 1,011 млрд. лв. За една година те се увеличават с 1,4%, или 14,4 млн. лв., и намаляват с 10% - 112,7 млн. лв., в сравнение с първото тримесечие на тази година. Относителният дял на тези заеми в общия размер на вземанията нараства на годишна база от 37,6 до 41,6%. В края на юни вземанията по кредити с матуритет над 1 до 5 години са 629,5 млн. лв., като намаляват на годишна база с 15,9%, или 119,1 млн. лв., и с 22,1% - 178,1 млн. лв., на тримесечна. \nВ БНБ отчитат, че вземанията по кредити с матуритет до 1 година в края на юни са 510,3 млн. лв., като намаляват с 0,7%, или 3,4 млн. лв., за една година и с 11% - 62,9 млн. лв., в сравнение с края на първото тримесечие на 2018 г. \nКъм 30 юни необслужваните кредити са в размер на 278 млн. лв. За една година те намаляват с 29,7%, или 117,7 млн. лв., а спрямо края на март 2018 г. - с 18,9%, или 64,8 млн. лв. \nВ края на юни вземанията по бързи заеми, отпуснати на домакинствата и фирмите, които ги обслужват, намаляват на годишна база с 13,5% (284,1 млн. лв.) до 1,822 млрд. лв. На тримесечна база те се понижават с 20,6% (472,1 млн. лв.). Относителният им дял в общия размер на вземанията по кредити от резиденти намалява за една година от 80,2 до 76,1%. Вземанията по бързи кредити от фирмите в края на юни са за 509,8 млн. лв. и нарастват на годишна база с 11,4% (52,2 млн. лв.) и с 10,7% (49,5 млн. лв.) на тримесечна. Относителният им дял в общия размер на вземанията по кредити от резиденти нараства за една година от 17,4 до 21,3% в края на юни. \nВ структурата на вземанията по кредити от домакинства преобладават потребителските кредити, които са 1,683 млрд. лв. в края на второто тримесечие на тази година. На годишна база те намаляват с 12,6%, или 242,5 млн. лв., и с 21,8% - 467,9 млн. лв., за последните три месеца. Размерът на жилищните кредити в края на второто тримесечие на 2018 г. е 37,1 млн. лв. и за една година намалява с 56,4%, или 48 млн. лв. Другите кредити са общо 102,1 млн. лв. в края на юни и на годишна база се увеличават с 6,8%, или 6,5 млн. лв., и с 1,7% - 1,7 млн. лв., на тримесечна.                    \n \t\n", "date": "2018.08.17", "title": "Спад на бързите кредити за първи път от 3 г. насам  "}
{"url": "http://www.duma.bg/node/173333", "text": "Катар има намерение да инвестира в икономиката на Турция 15 милиарда долара, съобщиха от турското президентство. Това стана ясно след разговор в Анкара между турския президент Реджеп Ердоган и емира на Катар Тамим бин Хамад Ал Тани. Катарските инвестиции ще бъдат насочени към турските финансови пазари и банки, съобщи Ройтерс, като се позова на правителствен източник. Посещението на емира на Катар в Турция се осъществява на фона на кризата в отношенията й със Съединените щати и драстичното поевтиняване на турската лира. Според катарския посланик в Турция визитата е израз на голямата подкрепа на Катар за Анкара. По думите му катарски граждани са купили милиони турски лири, за да подкрепят Анкара в сегашната ситуация. \n    \n \t\n", "date": "2018.08.17", "title": "Катар ще инвестира 15 млрд. долара в Турция"}
{"url": "http://www.duma.bg/node/173330", "text": "Няколко дни толеранс ще даде пътната полиция на шофьорите с \"Гражданска отговорност\" от регистрираната в Кипър застрахователна компания \"Олимпик\". Няколко дни те няма да бъдат глобявани за това, че полиците им са без покритие. Петък е последният ден, в който полиците на около 275 000 клиенти на дружеството ще са с валидно покритие, тъй като след това официално започва процедурата по ликвидация на застрахователя. \"В първите няколко дни няма да санкционираме, а само ще предупреждаваме шофьорите, които ни представят полица от \"Олимпик\", каза главен инспектор Росен Ралчев, началник на сектор \"Пътна полиция\" в Главна дирекция \"Национална полиция\". Той не уточни какъв точно е гратисният период, след който санкции ще се налагат. В първите дни пътните полицаи щели само да предупреждават клиентите на \"Олимпик\", че застраховките им са преждевременно прекратени и трябва да си направят нови в друга компания. От сряда клиентите на \"Олимпик\" могат да сключват нови полици за \"Гражданска отговорност\". За да са валидни, те трябва да са с период на покритие от 18 август.     \n \t\n", "date": "2018.08.17", "title": " Полицията дава гратисен период на шофьорите със застраховки в \"Олимпик\""}
{"url": "http://www.duma.bg/node/173331", "text": "На автомагистрала \"Хемус\", между тунел \"Витиня\" и втория тунел, всички мостови съоръжения са за ремонт, заяви пред БТВ инж. Петър Кичев от Камарата на инженерите в инвестиционното проектиране. След трагедията в Италия премиерът Бойко Борисов поиска всички мостове от пътната и железопътната инфраструктура да се ремонтират едновременно. По данни на регионалния министър Николай Нанков 211 моста по пътищата в страната са в лошо състояние, като в това число влизали и 17 съоръжения, част от магистралите. \nСпоред инж. Кичев мостовете и виадуктите след тунел \"Витиня\" се нуждаят от най-спешен ремонт. Не мога да кажа, че са опасни, но има известна доза риск, уточни той. Кичев обясни още, че поради агресивната среда, с която се обработват пътищата зимно време, се налагат ремонти през няколко години на тези съоръжения. По думите му оголени арматури и паднали бетони, каквито се виждат на виадукта край Бебреш, са недопустими. При наличието на такива проблеми те трябва да бъдат затворени, предупреди експертът. Инж. Александър Тодоров от Института по пътища и мостове обаче обясни, че ремонтът на най-високия виадукт у нас край Бебреш е извършен през 2015 г. и всички препоръки са изпълнени. Той е категоричен, че в момента няма място за притеснение и мостът е сигурен.  \n\"Строителният бранш ще бъде консолидиран при ремонта на обекти, които биха представлявали заплаха, и по никакъв начин не бива да се допуска каквото и да е аварийно състояние\", коментира вчера пред БНР изпълнителният директор на Строителната камара инж. Мирослав Мазнев. \"В продължение на десет години сме информирали за лошото състояние и мерките, които трябва да се вземат, но катализатор се явяват събития с трагичен характер и трябва да ни принудят да вземем бързи мерки\", заяви инж. Мазнев. Той обърна внимание върху \"доста стихийния характер\" на строителната дейност от последните години и преориентирането на строителния бранш към инфраструктурното строителство. \"До 2008 година изпълнявахме преди всичко високо строителство и тогава достигнахме строителен продукт над 22 милиарда, от които 16 беше високо строителство. Изведнъж 2009 година строителният продукт падна на 11 милиарда, или с около 10 милиарда по-малко за строителството на високи съоръжения и сгради. Това безспорно беше първият удар, който разколеба капацитета на строителния бранш. Върхът беше краят на миналия програмен период, когато достигнахме около 17 милиарда строителна продукция, и то основно от инфраструктурни обекти, но за съжаление 2016 година строителната продукция беше доведена до 11 милиарда. Тогава загубихме втория тип строители, които напуснаха страната. В момента категорично заявяваме, че тези стойности, постигнати назад в годините, вече трудно бихме могли да достигнем. Дори да имаме техника, няма да намерим хора, които да изпълняват\", каза той. \nОт Камарата на строителите очакват държавата да планира и програмира съвместно с бранша визията си за обектите. \"Наскоро в пътната агенция ни представиха списък, че тази година биха могли да се стартират проекти за около 2,7 милиарда. Когато добавим и НКЖИ, допълнителните проекти - и те са над милиард и половина, когато добавим оперативните програми - там също са няколко милиарда и то в рамките на един кратък период, наистина тогава вече програмата става неизпълнима. Възможността на този фон да бъдат провалени и спешните проекти, е значителна\", смята Мазнев. \n    \n \t\n", "date": "2018.08.17", "title": "Всички мостове и виадукти по \"Хемус\" са за ремонт"}
{"url": "http://www.duma.bg/node/173335", "text": "\"Булгаргаз\" иска поредно поскъпване на природния газ от октомври с 15%. Причината компанията да поиска увеличението са очакваните по-високи цени на природния газ от внос, по-високият курс на щатския долар спрямо лева, както и в резултат на акумулирания ефект от утвърдената продажна цена за третото тримeсечие на 2018 г. \"Публикуваното съобщение на \"Булгаргаз\" е предварителна прогноза. Очакваме до 10 септември намеренията да бъдат официално входирани в КЕВР. Аз самият следя внимателно цените както на суровия петрол, така и курса на долара и не крия, че в момента са твърде високи\", коментира след редовно заседание председателят на КЕВР Иван Иванов. Дали ще има шоково поскъпване и по-конкретно становище относно цените в сила от 1 октомври, Иванов заяви, че би коментирал най-рано през следващия месец. \nПоследното увеличение на цената беше преди месец. КЕВР окончателно реши природният газ да поскъпне с 10,81% до цена 400,95 лв. на 1000 кубически метра, или 37,79 лв. за мегаватчас без акциз и ДДС.   \n \t\n", "date": "2018.08.17", "title": "Иванов шикалкави за поскъпването на газа"}
{"url": "http://www.duma.bg/node/173310", "text": "Наред с многобройните фестивали през летните месеци гостите на Банско могат да наблюдават демонстрации на местни занаяти всеки ден от 17 до 19 ч. пред Посетителския информационен център, както и да се насладят на автентична фолклорна програма. Всяка сутрин в работните дни се организират инфотурове в музейния комплекс, до близкия археологически комплекс \"Свети Никола\" и късноантичната крепост \"Ситан кале\". Малчуганите могат да се включат в образователни интерактивни игри \"Деца в музея\". По-музикалните имат възможност да вземат някой и друг урок по тамбура, гайда, пеене или народни танци. А всеки четвъртък от 18 ч. в ПИЦ се предлага панорама на филми за Банско. \nПлетене на шушони и демонстрация на българска бродерия ще направят бански майсторки днес, а утре ще бъдат показани детайли при изработката на дърворезба. От днес до 21 август в ПИЦ ще бъде подредена изложба на бански носии от Райна Барякова.   \n \t\n", "date": "2018.08.17", "title": " Демонстрация на занаяти и фолклорна програма за гостите на Банско"}
{"url": "http://www.duma.bg/node/173307", "text": "Кралицата на соул музиката Арета Франклин почина на 76-годишна възраст, след като повече от 8 години се бори с рака. Родена е на 25 март 1942 г. Започва кариерата си още като дете, когато е певица на госпъл при баща си, пастора Си Ел Франклин. През 1960 г., когато е на 18, предприема светска кариера, записвайки за \"Кълъмбия рекърдс\" със скромен успех. Подписва с \"Атлантик рекърдс\" през 1967 г. и постига комерсиален успех с песни като \"Respect\", \"A Natural Woman\", \"Think\". Тези и други хитове помагат да получи титлата Кралицата на соула. Франклин записва общо 88 сингъла, които намират място в класациите на Билборд, превръщайки се в най-успешната жена творец в историята на класацията. Намира поле за изява и в киното - снима се в музикалния филм \"Блус брадърс\" (1980). През 1998 г. пее оперната ария \"Nessun Dorma\" на наградите \"Грами\", като заменя Лучано Павароти. По-късно с.г. записва последния си Топ 40 хит с  \"A Rose Is Still a Rose\".   \n \t\n", "date": "2018.08.17", "title": "Отиде си легендата Арета Франклин"}
{"url": "http://www.duma.bg/node/173309", "text": "Столичната библиотека продължава своята кампания \"Зелена библиотека\" на 18 август от 10 до 14 ч. Следващата спирка на лятната читалня ще бъде в Княжеската градина. Стихове ще чете поетесата Илиана Илиева, а за доброто настроение на малките и големите посетители ще се грижи Боби Мирчев със своята китара. Художникът Христо Кърджилов, ръководител на Детското арт ателие в Столичната библиотека, ще рисува с децата, а доброволци от фондация \"Деца на България\" ще предложат на малките читатели да участват в забавен \"Светофар: книги и четене\". Продължава и инициативата \"Споделени книги\" - \"Вземи, прочети, върни\". \n    \n \t\n", "date": "2018.08.17", "title": "\"Зелена библиотека\" в Княжеската градина"}
{"url": "http://www.duma.bg/node/173308", "text": "Дирекция \"Култура\" на Столичната община организира през летните месеци детски програми и концерти в Борисовата градина, Южния парк, парка \"Заимов\" и други места на открито. На Лятната естрада в Борисовата градина на 18 август от 19 ч. концерт ще изнесе оркестър \"Прима виста\", а на 19 август от 19 ч. там ще свири \"Дикси бойс бенд\". В Южния парк - трета част, вход от ул. \"Нишава\", до езерото, на 19 август от 11 ч. започва детското представление \"Магически небивалици\" на Театър \"Пан\".   \n \t\n", "date": "2018.08.17", "title": "Музика и театър на открито в София"}
{"url": "http://www.duma.bg/node/173311", "text": "Фестивалът на изкуствата с благотворителна цел \"Арт Емона\" ще се състои за девето поредно лято в с. Емона, община Несебър, област Бургас. Средствата ще се използват за укрепване и реставриране на местната черква \"Св. Никола\". \nНачалото на фестивала ще даде ще даде днес, 17 август, проф. Боян Биолчев, който ще прочете пред публиката свой разказ. Васко Кръпката и \"Подуене блус бенд\" ще изнесат концерт. Предвиждат се още пленери и работилници по изкуства за децата. В предаването \"12+4\" на БНР Марина Гачева посочи, че в последния ден на фестивала - 21 август, ще се проведе спектакъл-възстановка с децата на Емона. \n\"Подготвили сме 6-метров кораб на цар Резос. Темата на спектакъла е \"Тракийците отиват да помогнат на Троянската война\". Пратеници канят цар Резос да им помогне. Той взима малките воини, качва ги на кораба и те отплават към Троя. Целта е да им разказваме нашата история, като започваме от траките. Това е начин децата да изучат своята история.\"   \n \t\n", "date": "2018.08.17", "title": "\"Арт Емона\" събира творци за девета поредна година"}
{"url": "http://www.duma.bg/node/173312", "text": "Фотографски конкурс, който търси красивия визуален прочит на слогана \"Любов между редовете\", организират за първи път \"СинеЛибри\" и Виваком. Четвъртото издание на кино-литературния фестивал ще представи над 45 забележителни филмови адаптации на едни от най-добрите литературни произведения. Във фотографския конкурс могат да вземат участие всички, които имат желание да визуализират взаимното привличане между киното и литературата. \nПостоянният стремеж на организаторите е да обогатяват всяко следващо издание със съпътстващи събития, които да провокират по различен начин въображението на публиката и да я превръщат в активен участник в преживяването \"СинеЛибри\".  \nСлед огромния интерес по време на миналогодишното издание към тематичната изложба на младия фотограф Ивайло Петров, тази година организаторите имат за цел да провокират въображението на всички, които искат през обектива си да покажат любовта между редовете. \nУчастниците в конкурса трябва да представят авторска фотография, чийто сюжет е вдъхновен от киното или литературата, продължавайки играта между думи и визия. Чрез своите кадри те ще споделят с публиката личния си прочит на любим филм или книга. \nВсеки желаещ може да публикува до 3 авторски кадъра в официалното фейсбук събитие \"Фотографски конкурс \"Любов между редовете\", или да ги изпрати като лично съобщение на страницата на организаторите до 14 септември. Постъпилите снимки ще бъдат разгледани от жури в състав  Жаклин Вагенщайн, Гергана Мудова, Георги Лозанов, фотографа Ивайло Петров и кураторката на изложбата Мариета Ценова. \nДесетте най-атрактивни фотографии ще бъдат разпространени дигитално, но най-вече включени в тематичната фотографска изложба \"Любов между редовете\", част от кино-литературния фестивал \"СинеЛибри 2018\", в Градската градина на София пред Народния театър \"Иван Вазов\" в периода 1 - 20 октомври. Един от авторите на избраните за изложбата фотографии ще спечели и атрактивния фотоапарат за инстантни снимки \"Leica Sofort\", придружен с плаки. \n    \n \t\n", "date": "2018.08.17", "title": "Търси се фотографският прочит на \"Любов между редовете\" "}
{"url": "http://www.duma.bg/node/173320", "text": "Германският парламент одобри възможността за регистриране на трети пол в документите за самоличност. Върховният съд на страната направи това възможно въз основа на жалбата на лице, което имало само един Х хромозом. Тогава му било разрешено наместо \"жена\", да бъде вписан в регистрите като \"различен\". \nДосега властите отказвали исканията му въз основа на закона, където пишеше, че децата могат да се регистрират само като \"мъжки\" и \"женски\", имаше единствено възможност отметката \"пол\" да се остави празна. \nВ сряда въз основа на решението на Върховния съд парламентът разреши да има и трети вариант, където да пише \"различен\".   \n \t\n", "date": "2018.08.17", "title": "Германия призна \"третия пол\""}
{"url": "http://www.duma.bg/node/173319", "text": "Арменското правителство реши да разпусне Съвета на старейшините на Ереван. Те са върховният управителен орган на столицата. Очаква се Централната избирателна комисия да назначи дата за нови избори. \nКметът на Ереван Тарон Маргарян подаде оставка на 9 юли. На 16 юли Съветът на старейшините на столицата не успя да назначи негов заместник, затова по закон съветът се разпуска.     \n \t\n", "date": "2018.08.17", "title": "В Ереван разпуснаха Съвета на старейшините"}
{"url": "http://www.duma.bg/node/173322", "text": "Партията на трудещите се в Бразилия внесе официално във Висшия избирателен съд кандидатурата за предстоящите през октомври президентски избори на вкарания в затвора свой исторически лидер Луиз Инасио Лула да Силва, съобщи Франс прес. Кандидатурата на иконата на бразилската левица обаче има опасност да бъде анулирана през следващите дни от съда, отбеляза агенцията. \nЛула, който беше два мандата президент на Бразилия, остава големият фаворит в социологическите проучвания, въпреки че излежава присъда от над 12 години затвор за корупция и пране на пари.   \n \t\n", "date": "2018.08.17", "title": "Партията на трудещите иска Лула за президент"}
{"url": "http://www.duma.bg/node/173323", "text": "Малайзийският съд представи доказателства срещу двете жени обвинени за убийството на полубрата на севернокорейския лидер Ким Чен-ун. Тези доказателства са достатъчни за започване на дело, съобщи Би Би Си. \nКим Чен-нам почина миналата година на летището в Куала Лумпур, след като токсичният агент VX беше натъркан на лицето му. \nОбвинените Сити Аисях и Доан Ти Хуанг пледираха невинни, тъй като те са смятали, че са част от телевизионно шоу за погаждане на номера. \nАко те бъдат намерени за виновни, могат да бъдат осъдени на смърт. \nАдвокатът на обвиняемите по-рано заяви, че е доста вероятно делото да бъде прекратено, тъй като клиентките му нямат мотив, за да убият Ким. \nНо съдията в четвъртък отсъди да се предприемат действия срещу тях, тъй като те са били заснети от охранителни камери, което е достатъчно доказателство, за това че те са го убили. \nНа 14 февруари 2017 г. малайзийската полиция потвърди смъртта на Ким Чен-нам, който ден по-рано се почувствал зле на летището в Куала Лумпур, откъдето щял да излети за Макао. Ким се оплакал на наземния персонал от силен световъртеж, след като неизвестен човек го напръскал по лицето с нещо и избягал. \nДесет дни по-късно полицията обяви, че при аутопсията на Ким са открити следи от бойното отровно вещество VX, забранено от ООН през 1993 година.   \n \t\n", "date": "2018.08.17", "title": "Обвиниха две жени в убийството на брата на Ким"}
{"url": "http://www.duma.bg/node/173324", "text": "Повече от 350 новинарски издания обявиха кампания в четвъртък срещу атаките на президента на САЩ Доналд Тръмп и в подкрепа на свободата на печата, съобщава Би Би Си. \n„Бостън Глоуб” започна тази кампания миналата седмица, с цел американската нация да се противопостави на „мръсната война”, която президентът Тръмп води срещу медиите. За целта изданието използва хаштага #EnemyOfNone, в превод враг на никого, като това е препратка към често използвания термин от лидера на САЩ спрямо журналисти, които той не харесва. Той често нарича медийните репортажи „фалшиви новини”, а журналистите атакува с термини като „врагове на хората”. \nЕксперти от ООН очакват увеличение на риска от насилие спрямо журналисти. \nОт „Бостън Глоуб” заявиха, че ще пуснат статия за „опасността от нападките от страна на администрацията спрямо пресата” на 16 август и помолиха и други медии да направят същото. \nПоложително на този призив първоначално отговориха 100 медийни организации, но те са вече около 350. Част от тях са едни от най-големите американски медии, но и по-малки местни издания, както и международните медии, като британския вестник „Гардиън”. \nВ материала си със заглавие \"Журналистите не са враг\" \"Бостън глоуб\" подчерта, че свободата на пресата е основен американски принцип повече от 200 г. \n\"Ню Йорк таймс\" избра заглавието \"Нуждаеш се от свобода на пресата\", като предупреждава, че атаките на Тръмп са \"опасност за душата на демокрацията\". \nФактът, че американският президент спечели изборите без подкрепата на основните медии, може да постави под съмнение дали кампанията на \"Бостън глоуб\" ще окаже влияние върху подкрепата за Тръмп. \nВ същото време проучване от вторник на Quinnipiac University показва, че 51% от републиканските гласоподаватели вярват, че медиите са враг на народа, а не важна част от демокрацията. 52 на сто от републиканците не са обезпокоени, че критиката на Тръмп може да доведе до насилие срещу журналисти. \nВчера американският президент Доналд Тръмп отмени достъпа до секретна информация на бившия ръководител на ЦРУ Джон Бренан, който от своя страна отрече да има достъп до чувствителна информация, съобщи Би Би Си. \nПрессекретарят на Белия дом Сара Сандърс обяви решението, като прочете изявлението на Тръмп. \nВ него се говори за „хаотичното поведение” на Бренан. \nВ отговор бившият ръководител на ЦРУ написа, че това е част от плана на Тръмп да „потисне свободата на словото и да накаже критиците си”. \n„Това трябва да тревожи американците, особено тези професионалисти в разузнаването за цената да говориш”, написа той в туитър. \n„Моите принципи са по-стойностни и от разрешенията. Няма да се разкая”, заяви още Бренан. \nМиналия месец бившият шеф на ЦРУ разкритикува поведението на Тръмп по време на брифинга след срещата му с руския президент Владимир Путин.   \n \t\n", "date": "2018.08.17", "title": "Медиите въстанаха срещу Тръмп  "}
{"url": "http://www.duma.bg/node/173325", "text": "САЩ отмениха ограниченията върху кибератаките \nПрезидентът на САЩ Доналд Тръмп отмени меморандум на бившия държавен глава Обама, в който се определят условията как и кога американското правителство може да осъществява кибератаки срещу своите врагове. Тръмп е отменил засекретените правила, в които се описва сложен междуведомствен процес, който трябва да бъде преминат, преди САЩ да използват кибератака, конкретно за тези срещу чуждестранни противници. Атентаторът от Лондон остава зад решетките \nЗадържаният за нападението с кола в Лондон остава в ареста. Името на атентатора е Салих Хатер. През 2010 г. той е пристигнал във Великобритания и е получил британско гражданство. Във вторник Салих Хатер направи опит за атентат, при който прегази с колата си колоездачи и полицаи и накрая се блъсна в защитно ограждение край парламента. Десетки се отровиха с дрога \nЕдин мъж е бил арестуван, след като повече от 40 човека предозираха в парк в Кънектикът. Някои от пострадалите са в критично състояние. Към момента се смята, че те са взели синтетичната дрога К2, която е близка до марихуаната. Според последните доклади около 72 000 американци са умрели от свръхдоза през 2017 г. Караджич чака присъда през декември \nМеждународният трибунал в Хага планира да обяви заключителната присъда на бившия президент на Република Сръбска Радован Караджич през декември тази година. Според присъдата му на първа инстанция, която бе обжалвана и от прокурорите, и от защитата, Караджич бе осъден на 40 г. лишаване от свобода. Ще разпитват Саркисян \nБившият президент на Армения Серж Саркисян ще бъде разпитан във връзка с разпръскването на демонстрациите на 1 март 2008 г., при които загинаха 10 човека, а близо 260 бяха ранени. Това беше заявено от ръководителя на специализираната следствена служба на Армения Сасун Хачатрян. \n \n    \n \t\n", "date": "2018.08.17", "title": "Кратки новини"}
{"url": "http://www.duma.bg/node/173326", "text": "Властите в САЩ заловиха бежанец от Ирак по подозрения в участие в терористичната организация \"Ислямска държава\", съобщи АП. Предполага се, че задържаният е убил полицай в Ирак, докато се сражавал за ИДИЛ в град Рава, през юни 2014 г. \nАрестуваният е 45-годишният Омар Абдулсатар Амин. Той е задържан от ФБР в жилищна сграда в Сакраменто. Спрямо екстремиста имало издадена заповед за арест от федерален съд в Ирак от месец май. Става ясно, че мъжът е влязъл в САЩ по програма за прием на бежанци. Той опитал и да получи легален статут на американски гражданин. \nАгенцията припомня острите критики на президента на САЩ Доналд Тръмп относно програмата за прием на бежанци на бившия държавен глава Барак Обама. Предполага се, че властите в САЩ се приготвят да екстрадират терориста. Ако това се случи, той може да бъде осъден на смърт. \n    \n \t\n", "date": "2018.08.17", "title": "В САЩ заловиха боец на ИДИЛ"}
{"url": "http://www.duma.bg/node/173321", "text": "Сянката на мафията прозира зад рухването на виадукта Моранди в Италия, пише в. \"Дейли мейл\". Рухването на моста причини смъртта на най-малко 39 души, а други 16 се намират в критично състояние в болниците. \nВиадуктът Моранди е построен между 1963 и 1967 г. в Генуа. Това е периодът на разцвет на мафията на Апенините и нейното проникване в такива сфери като строителството и ресторантьорството. Строителната индустрия в Италия е компрометирана от корупция и инфлитриране на мафията. Нейните методи са налагане на високи цени в строителството, но влагане на некачествени материали. \nПрокуратурата трябва да даде отговор какво е било участието на мафията както в строителството на виадукта Моранди, но и в неговото поддържане. \nМеждувременно не спират опитите на спасителите да открият оцелели хора сред останките на моста. \"Има надежда спасителите да открият още няколко оцелели, но с напредването на времето става все по-трудно\", каза за АФП Рикардо Шуто, командир на карабинерите в провинция Генуа. \nПремиерът на Италия Джузепе Конте обяви извънредно положение в Италия. По думите на Конте подобни трагедии са недопустими в модерното общество. Правителството в страната деблокира 5 милиона евро от фонда за извънредни ситуации. \n    \n \t\n", "date": "2018.08.17", "title": "Мафията прозира зад рухването на моста"}
{"url": "http://www.duma.bg/node/173327", "text": "Повече от един милион лейбъристи са променили позицията си относно \"Брекзит\" и искат нов референдум. Това заяви бившият британски премиер от Лейбъристката партия Гордън Браун, цитиран от в. \"Дейли експрес\". Tой също така изтъкна две скорошни анкети, които показаха, че 29% от гласувалите за напускане сега са преминали към позицията за оставане или към тези, които не са решили как биха гласували. \nБившият премиер също така твърди, че както тези, които подкрепят \"Брекзит\", така и тези, които са против, имат едно общо нещо - \"и двете страни все повече губят надежда за по-добро бъдеще за Великобритания\". \n\"Искащите оставане в ЕС гласоподаватели са обезумели, страхувайки се, че сме преминали от \"мек Брекзит\" към \"твърд Брекзит\" и към \"Брекзит\" без споразумение с ЕС, и сега се чувстват предадени\", продължи Браун. \n\"В действителност сега прекарахме последните 2 г., парализирани от разделение, като не успяхме да се справим с причините за \"Брекзит\". Нашата страна често е обвинявана, че е останала в миналото\", завърши Гордън Браун.   \n \t\n", "date": "2018.08.17", "title": "Лейбъристи вече искат нов референдум"}
{"url": "http://www.duma.bg/node/173351", "text": "\"Часът на Милен Цветков\" вече няма да се излъчва в късните часове по Нова телевизия. Медията обяви вчера, че сваля от ефир предаването. От медията решили да свалят \"Часът...\", защото според проучванията зрителите предпочитат вечер да гледат забавни продукции, филми и сериали. Нова тв предложила на Цветков да бъде коментатор в \"На кафе\", но той решил да си тръгне. Благодарим на Милен Цветков за дългогодишното сътрудничество, като оставаме отворени за бъдещи съвместни проекти, лаконични са от медията. \nПрипомняме, че в края на юни епизод от \"Часът на Милен Цветков\" падна от ефира в последния момент. Наблюдателите заподозряха цензура, тъй като анонсът за предаването обещаваше след полунощ Цветков и гостите му да отговорят \"Какво накара премиера Борисов да се възмути от фалшивата новина, че е станал собственик на гръцки остров?\". Тогава от Нова обявиха, че епизодът не отговарял на стандартите за обективност, истинност и баланс на гледните точки във всички предавания. На следващия ден обаче Цветков отново бе в ефира, а драмата с острова на Борисов бе забравена скоро след това. Премиерът пък публично се разгневи на обвиненията за скъпи чуждестранни имоти. \nОбновена визия и рубрики очакват зрителите на сутрешните предавания \"Здравей, България\" и \"Събуди се\". Гала и екипът на \"На кафе\" също са се уредили с обновено студио. От Нова телевизия обещават предаването да е с изцяло променена концепция, в която акцент ще са най-известните личности от България и света. Направена е заявка сутрешните часове да са \"зона на положителните емоции, а основната цел на предаването ще е забавлението на зрителите\". \nПрез новия сезон Нова пуска два български сериала в праймтайма си - \"Откраднат живот\" и \"Полицаите от края на града\".   \n \t\n", "date": "2018.08.17", "title": "Нова тв свали \"Часът на Милен Цветков\""}
{"url": "http://www.duma.bg/node/173354", "text": "Родители ще излязат на протест пред Столичната община   с искане за нови детски градини, оставки в общината и обезщетения за неприетите в забавачки деца. Протестът е организиран от Националния инициативен комитет за качествена и иновативна образователна система, който през последните няколко месеца изнесе информация за редица нередности в детски градини, свързани с нерегламентиран прием. \nКметът Йорданка Фандъкова обаче реагира остро на критиките им и ги обяви за политическа кампания, а не за гражданска. Според нея системата е стабилна и работи добре, детски градини се строят и уволнения в общината няма да има. Политиката ни е очевидно добра и тъй като няма за какво да ни атакуват, ни атакуват с измислици, опонира гневно Фандъкова.      \n \t\n", "date": "2018.08.17", "title": "Родители излизат на протест срещу Фандъкова "}
{"url": "http://www.duma.bg/node/173349", "text": "След продължаващите вече втора седмица проблеми с Търговският регистър, премиерът Бойко Борисов се сети, че някой трябва да понесе отговорност за срива на системата. Не съм доволен от шефката на Търговския регистър, заяви той, явно визирайки директора на Агенцията по вписванията Зорница Даскалова. Въпреки неудовлетвореността си обаче, Борисов не бърза с уволненията. \"Можеше да стане по-голяма беля. Нека да преодолеем кризата, да си довършат работата, да изчакаме още 4-5 дни и там ще направим промени\", заяви той в Шумен. \"Немалко пари и немалко инвестиции са направени там. На тези, които е трябвало да мислят за тези неща, ще потърся отговорност, но когато има криза, не се пипа\", каза Борисов. \nПрипомняме, че БСП настоя за оставката на Даскалова и за отстраняването на правосъдния министър Цецка Цачева. Агенцията по вписванията е под шапката на правосъдното ведомство, а от февруари Цачева е разполагала с данни, че шефката на агенцията нарушава трудовата дисциплина и е некомпетентна. Липсата на реакция и мълчанието по време на скандала са част от основанията на БСП да искат отстраняването й. \nМеждувременно в телевизионно интервю бившият правосъден министър Зинаида Златанова разкритикува управляващите за електронната система и подсигуряването на регистрите. Тя поряза и тезата на Борисов, че заради евтините поръчки дисковете за съхранение са калпави и затова изгорели. \"Никога не са купувани некачествени дискове. Дефектът е в цялата система. Всичко се свежда до немарливост и некомпетентност на техническите екипи\", категорична бе Златанова. По думите й по нейно време операциите винаги са се дублирали в реално време, за да не се изгуби информация и да бъдат предотвратени подобни инциденти. \n\"Не може по такъв начин да се партизанства в администрацията. Не съм технически експерт, но тези, които са отговорни за този технологичен сектор, трябва да понесат някакви наказания\", каза Златанова. Според нея не бива едни и същи фирми да поддържат всички системи. Отделните задачи трябва да се поемат от отделни фирми, смята ексминистърът. \n    \n \t\n", "date": "2018.08.17", "title": "Чак след седмица Борисов щял да уволнява за Търговския регистър  "}
{"url": "http://www.duma.bg/node/173339", "text": "Хиляди тонове скална и земна маса могат да се срутят всеки момент по пътя към Рилския манастир, което застрашава живота на стотици туристи и поклонници. Километър преди Светата обител има тонове скална и земна маса, които не могат да бъдат разчистени заради опасения от нови срутвания. Служители на община Рила са обходили района над срутището и са забелязали хлътвания и поддаване на земни маси с около 30 см. Хлътванията биха могли да предизвикат ново срутище, което да направи пътя напълно недостъпен. \nИгуменът на Рилския манастир епископ Евлогий е поискал от институциите на проблемния участък да се сложи светофарна уредба, но идеята била отхвърлена. До неделя е осигурено регулиране на движението заради по-големия брой пътници във връзка с храмовия празник на манастира - Успението на св. Йоан Рилски, който се чества на 18 август. \nКметът на община Рила Георги Кабзималски обясни, че изпълнението на проекта за рехабилитация на пътя от общината до Рилския манастир е отлагано три пъти. Според него имало възможност част от средствата за т.нар. неотложни разходи да се използват за решаване на проблема. \nМиналата година за три дни манастирът е бил недостъпен, макар няколко месеца по-рано да е извършен цялостен ремонт на 30-километрова пътна отсечка.   \n \t\n", "date": "2018.08.17", "title": "Свлачища заплашват да блокират достъпа до Рилския манастир"}
{"url": "http://www.duma.bg/node/173350", "text": "Две деца се удавиха, падайки от вълнолома на Морската гара във Варна. Инцидентът е станал около 17.40 ч. в сряда. Вчера сутринта водолази от ВМС откриха тялото на 13-годишния Мариан от село Каменец. Издирването на 14-годишния Диян продължи до късните следобедни часове вчера и бе прекратено. То ще бъде подновено в петък сутринта. И.д. районен военен прокурор на Варна Красимир Конов опроверга първоначалната информация, че са открити телата и на двете момчета. \nСпоред очевидци малко преди концерта за празника на Варна в сряда на вълнолома се разхождали 6 деца без придружител. Четири от тях слезли близо до водата, където ги връхлита голяма вълна и ги изхвърля към тетраподите. При следващите вълни две от момчета изчезват под водата, другите две са извадени веднага от притекли се на помощ хора. \nВеднага е организирана спасителна операция, като заради тъмнината издирването бе прекратено към 20 ч., за да продължи в четвъртък сутринта. През нощта екипи на сектор \"Специализирани оперативни дейности\" обхождаха брега и осветяваха водата. Според Конов момчетата са подценили силата на вълнението и са се доближили твърде много до тетраподите. \nСлучаят се разследва, образувано е досъдебно производство. До момента са разпитани осем свидетели - другите деца от групата, родители и минувачи. \nТова е поредната трагедия с удавени деца в морето за по-малко от седмица. В неделя три деца се удавиха на неохраняем плаж край Дуранкулак.   \n \t\n", "date": "2018.08.17", "title": "Две деца загинаха на вълнолома във Варна"}
{"url": "http://www.duma.bg/node/173352", "text": "Поредното заседание на работната група по изготвяне на нов закон за хората с увреждания в четвъртък забуксува в спор относно представителността на организациите и кой да получава държавно финансиране. \"Трябва да има яснота на критериите - как ставаш национално представителен. Много високо е вдигната летвата, така че да си остане за един малък кръг организации, например изискването да имаш структури в 92 български общини\", коментира омбудсманът Мая Манолова. \nВеска Събева от Асоциацията на родителите на деца с епилепсия смята, че се губи време в спорове \"стани да седна аз\", вместо да се обсъждат важните неща около индивидуалната оценка и финансовата подкрепа. От много години събираме членската маса, говорим за проблемите на хората с увреждания, проучваме  потребностите им, имаме членове в 103 общини, коментира тя.  \nПо-рано Манолова съобщи, че има сближаване на позициите с исканията на протестиращите родители на деца с увреждания, омбудсмана и експертите в МТСП по проектозакона за хората с увреждания. \"Това не са искания, които са се появили между двете обсъждания, а са от самото начало - индивидуалната оценка, в която няма компромис, помощните средства и медицинските изделия, личната помощ, достъпната среда, трудовата терапия и заетост и критериите за представителност на организациите, така че да се отвори входът и да не бъде само за тесен кръг\", коментира Манолова.   \n \t\n", "date": "2018.08.17", "title": "Законът за хората с увреждания още буксува "}
{"url": "http://www.duma.bg/node/173353", "text": "От сряда водата в Харманли и селата Остър камък, Бисер и Надежден е забранена за пиене и готвене. Причината е установено завишено съдържание на уран. В тези населени места вчера бяха изпратени водоноски за битови нужди на населението. Започна и снабдяването на детски, здравни и социални заведения с минерална вода. \nИзследвания на водата в Харманли показаха стойност на уран 0,043 мг/л при норма 0,03 мг/л, а алфа-активността е завишена над пет пъти. Институциите останаха изненадани от резултатите, тъй като при предишните проби стойностите са били нормални. \"Пратили сме писма до кметовете на град Харманли и на село Бориславци, които да уведомят населението, и съответно предписание до ВиК в Хасково, които да осигурят вода с водоноски\", каза директорът на РЗИ в Хасково Соня Димитрова. \nСамо вчера община Харманли е похарчила от бюджета си непредвидени разходи от 600 лв. за бутилирана вода, обясни кметът на Харманли Мария Киркова. \"Поне за момента не е толкова голяма сумата, но от септември, надявам се, че наистина ще има решение на проблема\", допълни тя. \nПрипомняме, че през февруари уран бе открит и в кладенците, снабдяващи хасковските села Динево и Малки Воден. Заради подобен проблем цяло Хасково остана на водоноски и минерална вода, както и на режим миналото лято. Тогава се оказа, че властите знаели за проблема отдавна. През юни миналата година община Хасково обяви обществена поръчка с пряко договаряне за изграждането на осем кладенеца. Очакваше за това да бъдат изхарчени 800 000 лв. Миналата година в парламента имаше и временна комисия за установяване на радиоактивното замърсяване на вода в Хасковско. Депутатите от \"БСП за България\" искаха да научат опасна ли е водата, вършат ли си институциите работата, бави ли се решаването на проблема. \nПрез март тази година БСП в Хасково започна подписка за водата в областния град. В своя позиция социалистите се възмутиха, че институциите си прехвърлят топката чия е вината за лошото качество на водата. \"Време е да покажем, че искаме решение, а не обяснения. На може повече да издевателстват и да плащаме цена, неотговаряща на качеството на водата\", заявиха социалистите. \nМеждувременно заради сигнал срещу загробени животни на територията на кариера за инертни материали вчера пернишката РЗИ провери питейната вода в района на село Студена, тества и намерени животински останки. Изследванията не показват отклонения в съдържанието на водата. Издадена е заповед от директора на инспекцията за ежеседмична проверка на водоизточниците в следващите два месеца, до края на годината наблюдение ще има всеки месец.   \n \t\n", "date": "2018.08.17", "title": "Заради уран водата в Харманли е забранена за пиене и готвене "}
{"url": "http://www.duma.bg/node/173341", "text": "18-годишен шофьор блъсна три деца с \"Опел Астра\" на тротоар малко след полунощ в четвъртък в центъра на Петрич. По неофициална информация на благоевградското издание \"Струма\" шофьорът е Георги Попстоянов, син на бившия началник на \"Икономическа полиция\" в Петрич и настоящ бизнесмен - Пламен Попстоянов. \nСпоред очевидци при инцидента водачът е правел дрифтове с колата си. Пострадали са трима тийнейджъри. 17-годишно момче и момиче на 15 години са с опасност за живота. Момчето е с ампутиран крак, а момичето - с множество фрактури на крайниците и прорезни рани. Друго момиче, на 16 години, е с по-леки наранявания и без риск за живота. Пробите за алкохол и наркотици на шофьора са отрицателни. Той е задържан за 24 часа. По случая е заведено досъдебно производство. \n\"Млад водач с двумесечен стаж управлява автомобила по мокра настилка, губи контрол над него, без да е правил дрифтове и излиза от пътното платно, при което е станало пътно произшествие. Блъснал е три деца. Има образувано досъдебно производство и експертизата ще докаже точно какво е станало\", обобщи ситуацията шефът на сектор \"Пътен контрол\" в \"Национална полиция\" Росен Рапчев. Така той опроверга информацията, че преди катастрофата шофьорът е опитвал да форсира и е \"пързалял\" опасно колата по платното. \n    \n \t\n", "date": "2018.08.17", "title": "Син на бивш полицейски шеф блъсна с кола трима младежи в Петрич"}
{"url": "http://www.duma.bg/node/173343", "text": "Подреждането не по автори или периоди, а по теми на произведенията, които се изучават по литература в училище, било по предложение на учители. Това заявява МОН в съобщение, че са утвърдените нови учебни програми за ХI и ХII клас. Избраните теми са: \"Родното и чуждото\", \"Любовта\", \"Вярата и надеждата\", \"Трудът и творчеството\", \"Миналото и паметта\", \"Обществото и властта\", \"Животът и смъртта\", \"Природата\" и \"Изборът и раздвоението\". Освен посочените в програмата произведения учителите според своите виждания и желанията на учениците имали свобода да избират и други произведения. Не става ясно кои точно учители са предложили тюрлюгювеча от всякакви автори и епохи във вид на \"теми\", за което педагозите масово негодуват, защото не е усвояване на литературата стихотворение от Ботев да се учи заедно с Андерсен, откъс от Вазов с Джерълд Даръл и Черноризец Храбър с Бокачо. А в задължителното базово средно образование би трябвало да е еднакво за всички ученици, а не по избор. \nОдобрени са програмите за XI и XII клас по български език и по литература, математика, гражданско образование, чужд език, физическо възпитание, които влизат в сила от учебната 2020-2021 г., съобщават от МОН. Новият предмет \"Гражданско образование\" бил насочен към практическа ориентация на учениците за съвременната демократична държава, разделението на властите и структурите, но и към тяхното осмисляне. Включени са основни теми за политиката и демокрацията, правата и отговорностите, идентичността и различията в обществото, властта и държавата, икономиката и глобалните проблеми. Добавени са като нови понятия - медийна грамотност и омбудсман. \nВ програмата по литература са включени нови произведения като \"Посвещение\" на Петя Дубарова в ХII клас, а главата \"Бай Ганьо журналист\" на Алеко ще е в ХI клас. Както ДУМА писа, откъси като \"Бай Ганьо прави избори\" не са задължителни, но учителите можели да ги включват по свое желание.    \n \t\n", "date": "2018.08.17", "title": "Кашата с темите по литература била предложена от учители"}
{"url": "http://www.duma.bg/node/173340", "text": "За над 1 млн. лв. са щетите, нанесени от пожара в читалище \"Яким Десподов\" във врачанското село Гложене. \"Няма нищо здраво останало. Това читалище беше дом на цялото село, историята на селото беше. Тук се случваха всички наши мероприятия. Оттук тръгваше общественият ни живот\", обясни вчера кметът на селото Петко Петков. Той обяви, че се открива дарителска кампания за възстановяване на читалището, което е със 120-годишна история. Селото очаква да получи помощ от държавата и от спонсори. \nПрипомняме, че на 15 август сградата на читалището в Гложене пламна след разраснал се пожар от съседния офис на земеделска кооперация. Три пожарни екипа се заеха да потушат огъня. Няма пострадали хора. По случая е образувано досъдебно производство.   \n \t\n", "date": "2018.08.17", "title": " Над 1 млн. лв. са щетите от пожара на читалището в Гложене"}
{"url": "http://www.duma.bg/node/173345", "text": "Националният инициативен комитет за качествена и иновативна образователна система организира протест пред Столичната община на 10 септември. В организацията членуват родители, които настояват за нови детски градини, оставки в общината и обезщетения за неприетите в забавачки деца. Родителите заявиха, че през последните месеци са получили 200 отказа от общината за достъп до информация, и затова са завели 200 дела. \nПрез последните месеци инициативният комитет показа голяма активност, като изнесе информация за редица нередности в детски градини, свързани основно с нерегламентиран прием и липсата на достатъчно места. Наскоро родителите поискаха и оставката на шефката на дирекция \"Образование\" в СО Мария Минчева и на Ирена Николова, експерт в същата дирекция. Според тях двете нямат желание да се справят с проблемите в градините и тази година са допуснали в 50% от забавачките да има нарушения в приема. Директорите си го позволяват, защото знаят, че са ненаказуеми и ще получат само забележка, категорични са от инициативния комитет. \nЗа неприетите в ясли и забавачки деца трябва да има ваучери, с които родителите да се подпомогнат финансово при търсене на алтернатива - частно заведение или детегледачка, заяви Васил Николов, председател на комитета. Друго искане е за пълна автоматизация на системата за прием, тъй като в момента намесата на човешки фактор води до грешки или манипулации. \nПротестиращите настояват и да се създаде работна група, която да изясни къде и от какъв брой детски градини има нужда София, а средства за строежа им да се предвидят в бюджета за следващата година. Най-голям недостиг на места има в центъра - в районите \"Триадица\",\"Средец\", \"Овча купел\", \"Манастирски ливади\". Общината непрекъснато се хвали с новооткрити сгради, но обикновено става дума за допълнителни пристройки или малки филиали с 2 до 4 групи, припомниха родителите.  \nМеждувременно Фандъкова обвини комитета в политическа атака и оспори твърденията им, че не се строят детски градини.   \n \t\n", "date": "2018.08.17", "title": "Родители излизат на протест срещу Фандъкова на 10 септември "}
{"url": "http://www.duma.bg/node/173346", "text": "Заради допуснати процесуални нарушения Софийският градски съд върна на прокуратурата делото срещу бившия председател на УС на Агенция \"Пътна инфраструктура\" Лазар Лазаров. Решението обаче не е окончателно и може да бъде обжалвано в 7-дневен срок. Лазаров е обвинен в умишлена безстопанственост в особено големи размери, представляваща особено тежък случай. \nПрокуратурата твърди, че от 7 август 2014 г. до 30 юни 2015 г. като председател на АПИ Лазаров умишлено не е положил достатъчно грижи за ръководенето и управлението на повереното му имущество при строително-монтажни работи по лот 1 на автомагистрала \"Марица\" и от това са последвали значителни щети в размер на 41 млн. лв. \nАко бъде признат за виновен, бившият шеф на АПИ може да получи затвор от три до дванадесет години. Съдът може да постанови и лишаване от право да се заема определена обществена или държавна длъжност и да отнеме правото му да упражнява определена професия или дейност. Лазаров е с мярка за неотклонение \"подписка\".   \n \t\n", "date": "2018.08.17", "title": "Съдът върна делото срещу бившия шеф на АПИ"}
{"url": "http://www.duma.bg/node/173344", "text": "Преминаването на едносменен режим във всички училища се отлага. Това става ясно от промените в Наредба 10 за организация на дейностите в училищното образование на МОН. В нея се предвиждаше учениците да учат само първа смяна от 2020-2021 г. Още при залагането на срока директори на някои училища сигнализираха, че той няма да може да се спази. В някои по-търсени от родители столични школа приемът на деца е толкова голям, че заради липса на стаи още от втори клас се налага те да минат на двусменен режим. \nС промените в наредбата се предвижда всеки директор да разработи свой план и заедно с общината да определят кога полудневната организация на учебния ден ще започне да се осъществява преди обяд. \nДругата важна новост в нормативния акт е поредната новост в правилата за прием на първокласници. Според тях с предимство се приемат деца само от прилежащата територия на училището. Оказа се обаче, че много втори деца в семейството не могат да се запишат при по-големите батковци и/или каки и родителите бяха изправени пред редица проблеми. С промените обаче от следващата учебна година е регламентирана възможност децата, чиито братя и сестри до 12 години са ученици в дадено училище, да се разпределят в първа група независимо от техния адрес. \nПредложени са промени за улесняване при кандидатстване в V или VIII клас, както и при преместване на ученик от едно училище в друго, като отпадат изискванията за представяне на копия на документи, това ще става служебно. \nЗа екскурзии, лагери и други пътувания ще могат да се използват само три учебни дни.      \n \t\n", "date": "2018.08.17", "title": "Отлагат срока за преминаване на едносменен режим в училищата"}
{"url": "http://www.duma.bg/node/173342", "text": "Грижите от здравни специалисти, извършвани по домовете и предназначени за възрастни хора и пациенти, изписани от стационар, е преминала изцяло в сивата икономика, без контрол и без регламент. За това алармират от Българската асоциация на професионалистите по здравни грижи (БАПЗГ). \n\"Няма ясно разписан законов регламент за извършване на здравни грижи в извънболничната помощ под формата на частна практика в рамките на професионалната компетентност и отговорност на специалистите по здравни грижи\". Това пише в отворено писмо до здравния министър Кирил Ананиев председателката на УС на БАПЗГ Милка Василева. Повод за писмото й е сигнал от пациентската организация \"Заедно с теб\" за съмнителен сайт за обяви за медицински сестри, които предлагат посещения по домовете и медицински дейности. От съсловната организация са категорични, че има парадокс: от една страна, има наредба на МЗ от 8 февруари 2011 г. за професионалните дейности, които медицински сестри, акушерки и асоциирани медицински специалисти могат да извършват по назначение или самостоятелно, от друга - липса на регламент при извършването на дейности по здравни грижи в частната практика. \nЗа да извършват дейности по домовете, медицински сестри, акушерки, рехабилитатори и др. трябва да се регистрират по Търговския закон и без контрола на РЗИ и БАПЗГ, но няма гаранция за тяхната професионална компетентност и качеството на извършените дейности, обясняват от БАПЗГ. Законовият вакуум дава възможност на хора без медицинско образование да се регистрират в съмнителни сайтове, които предлагат здравни грижи по домовете и по този начин получават безпрепятствена възможност да извършват опасни за здравето на пациентите услуги. \nОт \"Заедно с теб\" получили сигнал срещу сайта от пациент, на когото трябвало да се направи вливане в домашни условия по лекарско предписание. Потърсил услугата в интернет, в сайта медицински сестри.com намерил сестра, но тя така и не дошла. Втората намерена все пак се явила. \"Направи ме на решето, но вливане не успя да направи. Потърсих връзка с този портал, за да си реша проблема. Изненада - връзка няма\", пише в писмото, цитирано от \"Заедно с теб\". От него става ясно, че 16-годишната дъщеря на пациента се регистрирала безпрепятствено в портала като \"медицинска сестра\". Същия опит направила по-късно и представителка на \"Заедно с теб\". Тя също получила изключително лесен достъп, дори предложение да бъде публикувана ВИП обява за дейността й \"медицинска сестра\" срещу 59 лв. за 3 месеца. Никой не й поискал нито диплом за завършено образование, нито друг документ, удостоверяващ професионалната й квалификация, въпреки че на сайта има изрично изискване, че \"Регистрацията Ви ще бъде одобрена след проверка на Дипломата за медицинска квалификация\". Разписани са и условия за регистрация: кандидатът да притежава диплома за медицинска сестра (или фелдшер) от акредитирано учебно заведение в страната или ЕС, да има поне 2 години опит в здравната сфера, да може да извършва манипулации в по домовете, да не е осъждан/а или следствен/а и да спазва медицинската етика и норми, но очевидно те не се спазват.   \n \t\n", "date": "2018.08.17", "title": "Здравните грижи по домовете са в сивата икономика "}
{"url": "http://www.duma.bg/node/173347", "text": "Само година след подписването на договора за добросъседство с Македония той започна да дава дефекти. Тази констатация направи лидерът на БСП в София Калоян Паргов. Според него изявлението на македонския премиер Зоран Заев за Илинденско-Преображенското въстание е доказателство за слабостите на българската дипломация  \nПаргов отбеляза, че в договора между Гърция и Македония нещата стоят по друг начин. \"В него всичко е ясно разписано и това не дава възможност за спекулации. А нашият договор по никакъв начин не възпира македонски официални представители да правят подобни изявления. Самият факт, че в договора се говори за македонски език, вече е проблем. Историческа истина е, че македонските наречия са част от българския език\", категоричен е Паргов. \n\"Време е управляващите да проявят смелост и да защитят българщината, която са отстоявали и са дали живота си за нея хиляди. Длъжни са да защитят интересите на българите в Македония така, както го правят Сърбия, Гърция и Албания за техните малцинства\", обясни лидерът на столичните социалисти. Той заяви, че от двете страни на границата ни живее един народ. Затова е важна европейската перспектива на Македония, която е в интерес на България, убеден е Паргов. \n    \n \t\n", "date": "2018.08.17", "title": "Договорът с Македония вече дава дефекти  "}
{"url": "http://www.duma.bg/node/173348", "text": "Председателят на Младежкото обединение в БСП Николай Бериевски отговори на атаките, които младежкият лидер на ГЕРБ Георг Георгиев отправи към социалистите. \n\"Като млад човек ми е писнало да не мога да кажа и предложа нeщо, за което Бойко или подражаващите му да кажат \"Мани го, идва от БСП\", \"Мани го, идва от Крум, който се шегува в национален ефир за разлика от нашите стегнати, прави, говорещи на \"Вие\" младежи.\" Този начин на отношение на Георг ще наричам \"лична нападка\". Аrgumentum ad hominem го знаят в дебелите книги за политическа култура, от латински \"аргумент срещу човека\". Няма да търпим аргументи срещу човека, няма да допуснем парламентарната и всякаква опозиция извън медийния комфорт на ГЕРБ да бъде заглушавана с \"Мани го, идва от БСП\". През 2018 г. всички имаме право на мнение и ще го изразяваме!\", закани се Бериевски. \nРеакцията на лидера на МО идва, след като гербаджията атакува БСП и членовете й за далечни решения на партията и на БКП. \"БСП не могат да се възмущават срещу нашия законопроект, защото видите ли през 1945 г. са направили това и онова, а през 1923 г. това и онова\", цитира изявлението от Георгиев Бериевски. Уточнявам за Георг, който е набор 91, че аз съм набор 90 и нито едно от тези неща не съм ги направил нито аз, нито някой от сегашния актив на БСП, подчерта в социалните мрежи лидерът на МО. Той посъветва \"колегата\", ако няма какво да каже, по-добре да замълчи, а не да го споделя във фейсбук.   \n \t\n", "date": "2018.08.17", "title": "Всички имаме мнение и ще го изразяваме"}
{"url": "http://www.duma.bg/node/173328", "text": "Участниците в преговорите по условията на \"Брекзит\" от страна на Европейския съюз, изказват опасения, че са станали жертви на подслушване от страна на британските спецслужби. За това се съобщава на сайта на лондонския ежедневник \"Дейли телеграф\". \nПо информация на изданието първа за вероятността британските служби да са послушвали европейските й колеги предупредила на 13 юли Сабина Веянд, която е ключов участник в \"отбора\" на главния преговарящ в Брюксел по \"Брекзит\", Мишел Барние. Повод за тези опасения е мълниеносното - \"в течение на няколко часа\" -  попадане на конфиденциални документи в ръцете на британската страна. Те съдържат крайно негативна оценка на Европейската комисия към британските намерения да запазят своето членство в общия търговски пазар на ЕС. \nТе са били представени на закрито заседание пред еврочиновниците на 5 юли, но веднага след това Великобритания е настояла пред ЕС документите да не бъдат публикувани. Високопоставен служител в Брюксел е заявил пред \"Телеграф\", че това е станало на \"най-високо ниво\", без да дава повече подробности. Вероятно обаче става въпрос за срещата между Тереза Мей и Ангела Меркел, състояла се в същия ден. След нея и двете заявиха, че преговорите навлизат в решителната си фаза. \nЛондон представи плановете си за преговорите на следващия ден след изтичането, 6 юли, а негативното становище щеше да е още един тежък удар за правителството на Тереза Мей, което изпитва сериозни проблеми с договарянето на условията, при които Великобритания трябва да напусне Евросъюза.  \nВ опита си да установи как се е случило изтичането на информацията ЕС е стигнал до извода, че най-вероятно това е станало чрез подслушване. Пред \"Телеграф\" от британска страна са отхвърлили изцяло подозренията, но от вестника отбелязват, че преди следващата среща и двете страни са взели максимални мерки за защита от шпионаж. От ЕС имат намерение да събират мобилните телефони и всякакви други устройства на участниците, а техническият персонал от британска страна дори е донесъл със себе си собствени принтери, опасявайки се, че техниката в Брюксел може да запази копия от техните документи. \nВ същото време европейски официални лица стопиха надеждите на британския премиер Тереза Мей, че ще може да преговаря за \"Брекзит\" с други лидери на ЕС през септември, за да излезе от задънената улица около напускането на Великобритания, предаде \"Гардиън\". \nДипломатически представители са отхвърлили предложенията Мей да води директни разговори за \"Брекзит\" с останалите 27 държавни и правителствени ръководители на срещата на върха в Залцбург следващия месец. \nПреговорите за \"Брекзит\" ще бъдат възобновени в Брюксел тази седмица, с което ще се сложи началото на нов интензивен етап, като целта е да се постигне споразумение през есента.   \n \t\n", "date": "2018.08.17", "title": "Лондон подслушвал еврочиновници "}
{"url": "http://www.duma.bg/node/173332", "text": "Автомагистрала \"Хемус\" се изгражда само с пари на данъкоплатците. Това не пропусна да напомни премиерът Бойко Борисов при откриването на новия строителен участък от 16 км между Буховци и Белокопитово. По традиция той се оправда за липсата досега на магистрала с предишните управляващи (последните различни от ГЕРБ управляващи, които се занимаваха с този въпрос бяха министрите от кабинета на Пламен Орешарски), които са извадили АМ \"Хемус\" от оперативната програма \"транспорт\", за да не може да се прави с европейски пари. Така че като заявяват някои голямо желание за предсрочни избори, тези региони да знаят какво са им причинили, както и всички данъкоплатци\", добави Борисов.  \nТой се направи на разсеян и пропусна факта, че строителството на магистрала \"Хемус\" с европейски средства никога не е било възможно, защото тя не е част от европейската транспортна мрежа т.нар. TEN-T мрежа. По тази причина този обект никога не е бил част от проектите за финансиране с европейски фондове. Възможност за такова финансиране има единствено за участъка от София до Велико Търново. Въпреки това премиерът Борисов се опита да финтира ЕС с оправдания за обжалвания на обществени поръчки и проблеми с екоорганизации за строителството на магистрала \"Струма\" през Кресненското дефиле, с цел да бъдат пренасочени парите към \"Хемус\". Представители на ЕК обаче заявиха, че, докато не бъде завършена магистрала \"Струма\", няма да се отпускат пари за \"Хемус\". \nПрез септември 2014 г. управляваше назначеното от президента на ГЕРБ Росен Плевнелиев служебно правителство на Георги Близнашки. В него министър на транспорта бе сегашният министър на туризма Николина Ангелкова. Най-вероятно още в началото на 2015 г. България ще започне да усвоява европейските пари за транспортни инфраструктурни проекти, които се очаква да са около 1,9 млрд. евро до 2020 г., но няма да стигнат за изграждането на цялата автомагистрала \"Хемус\", заявява тогава тя от Брюксел, където представи намеренията на България за разпределяне на средствата по оперативна програма \"Транспорт\". \nСпоред Ангелкова за магистрала \"Хемус\" парите от Оперативната програма щели да стигнат само до Велико Търново. Отсечката оттам до Шумен се предвижда да се строи със заем от Европейската инвестиционна банка, откъдето вече имало принципно съгласие за отпускането на кредит. Ангелкова изобщо не пояснява за какъв кредит точно става въпрос. Няколко месеца по-рано регионалният министър в правителството на Орешарски, Десислава Терзиева, казва, че със  сигурност европейските средства няма да стигнат за \"Хемус\", така че трябва да търсим други източници на финансиране, включително и публично-частно партньорство, при условие, че е наличен необходимият трафик. Това предизвика гнева на държавния глава Плевнелиев, който обяви идеята за публично-частно партньорство за национално предателство. А изграждането на магистрала \"Хемус\" на концесия беше лансирано още по времето на правителството на НДСВ и ДПС, в което, както е известно, се подвизаваше и самият Борисов в качеството си на главен секретар на МВР. После тази идея се поддържаше и от кабинета на Тройната коалиция. След идването на власт на ГЕРБ строителството на магистрала \"Хемус\" беше предвидено да става с пари от еврофондовете, като тази позиция беше защитена пред Европейската комисия. Брюксел обаче отговори, че с европейски средства може да бъде изграден само участъкът до Велико Търново, който е част от европейски коридор. Освен това за останалите участъци трафикът не бил достатъчно интензивен.  \nТака излиза, че Борисов за пореден път заблуждава обществото за фактическата картина около \"Хемус\", за да отклони от себе си обвиненията за забавяне на строителството.   \n \t\n", "date": "2018.08.17", "title": "Борисов заблуждава за парите за \"Хемус\""}
{"url": "http://www.duma.bg/node/173338", "text": "Колко дълго може да продължи агонията по закриването на една медия? За всички е ясно, че този въпрос няма категоричен и еднозначен отговор. Всичко зависи от твърде много обстоятелства. И ако преди основните компоненти, определящи живота на вестници, телевизии и радиа, са били основно журналистите и търсенето на продукта, който те предлагат, днес, уви, това не е така. Царица - парица. Като в много други сфери финансирането се оказва все най-важният проблем и за медийния свят. Хора, запознати с бранша, се шегуват, че от вестници и телевизии никой не е забогатял - само се хвърлят пари. Но покрай формирането на медийно влияние и обществени нагласи не един бизнесмен \"излъска\" имиджа си, не един политик се представи като загрижен и прочувствен... \nДнес заинтересованите купуват не медии, а обществен имидж. Така че дори и медията да не е печеливша сама по себе си, оказва се, че важно е печеливш от работата й да е собственикът или издателят. Оказва се, че това е основният фактор за съществуването на дадена медия. \nВ сряда журналистите от телевизия БиТ най-сетне публично признаха за проблем, който бе очеваден от месеци. Колегите се оплакаха, че новият им собственик Мирослав Янев е неоткриваем, вече нямат достъп до нюзрума, а заради технически проблем не могат да излъчват дори новини. От два месеца пък са останали без заплати. Още през февруари, когато Янев внезапно придоби телевизията, се появиха слухове, че тя  ще бъде ликвидирана Неясните му планове и гръмките заявки, че ще разчита на нови технологии и интернет, само подхраниха слуховете. Почти веднага след смяната на собствеността започнаха уволненията. Логично е, защото всеки ръководител би искал да има на разположение верни хора. Нелогично, защото някои от отстранените фигури имаха принос за налагането на БиТ в ефира. Малко след управленската рокада, дори направо веднага, изчезнаха редица предавания. \nБиТ не е първата, а вероятно няма и да е последната медия, ликвидирана набързо. Причините могат да са много и най-различни. Преди месеци, когато топката започна да се търкаля и да набъбва до лавина, ДУМА и още няколко медии предупредиха за предизвестения край. Хората в БиТ обяснимо мълчаха. Неяснотите и надеждата, че всичко ще се оправи, са вътрешният демон на много от нас. А и казват, преклонена главица сабя не я сече. Което май е спорен въпрос. Колегите им от други медии обаче мълчаха и гледаха настрани. Мен това не ме засяга, да се оправят, заявяваха някои.  Кога точно допуснахме да станем толкова апатични към чуждото нещастие? Още повече че бизнес интересите преследват всяка опитваща се да е обективна и независима медия. Утре може нашата къщичка да се тресе от идентична драма, но отново проблемът ще е само на пряко засегнатите. До следващия път. \"Когато нацистите дойдоха за комунистите, аз мълчах - не бях комунист. Когато дойдоха за социалдемократите, аз мълчах - не бях социалдемократ. Когато дойдоха за тези от профсъюзите, аз мълчах - не членувах в профсъюз. Когато дойдоха за евреите, аз мълчах - не бях евреин. Когато дойдоха за мен - вече нямаше кой да говори.\" Този цитат от Мартин Нимьолер би трябвало да ни напомня за иронията на съдбата и опасността от мълчанието. Далеч не е така обаче. Твърде много хора мълчаха. Както се случва, когато управляващите заплашват в ефир колеги, когато членове на СЕМ \"предупреждават\" журналисти да внимават какво говорят, когато премиерът праща есемеси или се кара в ефир. Писмата не помагат \nособено ако каруцата вече се е катурнала. В сряда служителите в БиТ написаха писма до президента, премиера, председателя на НС, главния прокурор и медиите. Бог високо, цар далеко. Това е положението. Медията е частна, нито премиерът, нито президентът, нито някой депутат може да спаси ликвидираната телевизия. Виж, шанс за неизплатените заплати има, както и евентуално за някои обезщетения... При съответни жалби, дела и т.н. \nКакво може да се направи ли? От години синдикалните и неправителствени организации в сектора опитват да убедят управляващите за корекции в законодателството. Реално журналистите у нас нямат защита не само от евентуални физически нападатели, но дори и от собствениците си. Липса на колективни договори, фиктивни заплати, нереални осигуровки и негласна цензура и автоцензура... А политици, забъркани дълбоко в медийния бранш, се опитват да прокарат поредните лобистки законови поправки, с които да си гарантират комфорт. \nЖалко е, когато кадърни журналисти остават без работа, защото \"много знаят\". Грешно е остри, питащи и различни медии да бъдат ликвидирани само защото не са \"слушкали\". Необходими са обаче превантивни мерки и повече защита - не само от физическо насилие, но и от интелектуално осакатяване. Отговорността е на всички нас, солидарно. А надеждата не бива да умира, остра и бодяща журналистика ще продължи да има... не само в едва кретащи сайтчета. \n    \n \t\n", "date": "2018.08.17", "title": "Да закриеш медия или колко може да продължи една агония  "}
{"url": "http://www.duma.bg/node/173337", "text": "\n- Виждайки затрудненията на България с търговския регистър, Путин се обадил по телефона на Борисов и най-любезно предложил да ни предостави, срещу минимално заплащане, най-новото до момента свое, максимално актуализирано, лично хакнато копие от базата данни на нашия търговски регистър.  \n-  Колеги юристи, мислете по-мащабно. Представете си - цялата информация в ТР е заличена!!! И като ни се отворииии една пазарна ниша....след като регистрираме отново всички фирми в България, направо цялата адвокатска гилдия можем да ходим за няколко години на Малдивите... Много хляб ще се отвори! Благодарим! \n- Само за тази система (която явно зависи от 4 хард диска) сме дали 6 милиона лева?!?!?! Естония направи цялото електронно правителство за 40 милиона евро! При нас ГЕРБ похарчиха 2 милиарда лева и виждате докаде сме стигнали! Краде се брутално! Не е просто кражба, това е гавра с България и българите!!! \n- Е те за тия 4 харда една седмица. А като направят хипер, мега дата център с по 100 рафта с хардове, отиде коня у ряката. Ще намерят работа на внуците до пенсия, пак може някой ден и да извадят нещо...  \n- Централен регистър е най-тъпото решение, което тиквата може да измисли! Трябва всеки регистър да е отделно, но да имат общ протокол за \"разговори\" помежду си. Така като падне Търговския регистър, не пада Кадастъра. Пълен мухльо! Ако се появи такава обществена поръчка ще я обжалвам до спукване! \n- И супер-ултра-мега-мета хранилище да направите - като пак си назначите простите калинки от герП - резултата отново ще е същият ! Повечето кадърните кадри избягаха, останалите тук кадърни работят като луди, за да изкарват парите на още 100 чиновника, които са назначени от мутрите от герП, за да гласуват после на изборите за тях ! Оставка и се махайтае завинаги - за нищо не ставате, 10 години унижение, кражби и мутрагенщина! \n- И гига хранилище да направите, все тая. Отдавна казвам, че по централните управления на всички ведомства в София се настаниха некадърни връзкарчета, които не знаят даже за какво става въпрос, защото не са работили \"на терен\". Едно свастно задание не могат да направят, още по-малко да проконтролират изпълнението, обаче са с голямо самочувствие. Колкото имаше читави служители, или напуснаха или се пенсионираха. Всяка спусната \"иноватимна\" програма през последните години е по-калпава от старите. Цифровизация, централизация, електронно правителство, бла, бла, бла. Хубаво ще е Томислав Дончев малко да се освести и да прецени кой, как и защо ще му поддържа електронните администрации, в този смисъл прецакването на ТР дойде точно навреме.  \n- Понеже е модерно, предлагам да спретнем едно хоце-магийка около Търговския регистър - чудничко ще е. \n- От няколко дни слушаме какви ли не версии  по този въпрос. От рода на .... калпави дискове !! И се чупели. Тук аналогията е : Дупки по пътя - калпав асфалт. Само че това е пълна глупост. Не са виновни дисковете - всички дискове рано или късно се чупят. А че не е създадена необходимата организация , резервираност, няма да Ви занимавам с RAID масиви и т.н. Отново липса на професионализъм. Виновни са хората , а не дисковете !!! \n- Томи, да ти подаря ли една свещ за да търсиш виновните ? Може и с мегафон да те снабдя за да ги повикаш за да си признаят, щото после в съда ще бъде трудно да докажете вината им. Не за друго, но са ваши хора. \n- Не й е лесно на г-жа Цачева като правосъден министър. Я затворник ще избяга, я надзирател ще го пусне самоволно в отпуск, сега пък и този Търговски регистър и се струпа на главата посред лято. А можеше да е президент жената, ама Вие не та не. Сега какво ни остава да се молим я конституционен съдия да стане, я посланик по тази тежка чужбина.   \n \t\n", "date": "2018.08.17", "title": "Наз@ем от мреж@та"}
