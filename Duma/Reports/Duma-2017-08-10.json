{"url": "http://duma.bg/node/150675", "text": "Недоволни клиенти пребиха жестоко 69-годишна гадателка от Нова Загора. Семейство от Котел вече е задържано по разследването на побой, нанесен по особено жесток начин, съобщиха от МВР. \nКриминалистите получили сигнал от 38-годишен мъж, намерил майка си пребита и в безпомощно състояние. Жената е незряща и живее сама в Нова Загора. Тя е настанена в болнично заведение в  Сливен с фрактури на ръце и лицеви кости, както и с множество други наранявания с опасност за живота. \nПолицаите установили, че престъплението е свързано с дейността на пострадалата като гадателка. През 2016 г. жената била посещавана от семейство от Котел, потърсило помощ в алтернативни методи за справяне със здравословен проблем. Когато методите не довели до желания резултат, хората потърсили и други лица, занимаващи се с подобна дейност. Междувременно решили, че 69-годишната жена умишлено им причинява беди и замислили отмъщение. Така на 15 срещу 16 юли те проникнали в дома й, докато спи и й нанесли множество удари с твърд предмет. \n    \n", "date": "2017.08.10", "title": "Недоволни клиенти пребиха незряща гадателка"}
{"url": "http://duma.bg/node/150676", "text": "Затворник е избягал от затвора в Стара Загора във вторник вечерта. Отсъствието му е забелязано, след като не се е завърнал от работен обект. Петър Попов, по прякор Пъпеша, oт 2007 г. излежава 12-годишна присъда за грабеж. Оставала му година и половина и е бил на облекчен режим. Не е имал провинения.  \nПоследния си грабеж Попов извършил на 27 август 2007 г. край хасковското село Корен. Пъпеша откраднал таксиметров автомобил на фирма от Кърджали, след като заплашил шофьора с оръжие. Шофьорът разпознал нападателя си и така се стигнало до арест. \nИзбягалият е обявен за общодържавно издирване, съобщиха от Министерството на правосъдието.    \n", "date": "2017.08.10", "title": "Мъж избяга от затвора в Стара Загора"}
{"url": "http://duma.bg/node/150677", "text": "Минималните учителски заплати ще станат 760 лева. Това е записано в проектонаредба на МОН за нормиране и заплащане на труда. Така от 1 септември учителите ще получават със 100 лева повече от сегашната си минимална заплата. Най-ниското възнаграждение на старши учител става от 668 лв. на 792 лв., а на директор - от 825 лв. на 950. С наредбата се предлага и увеличение на процента на диференцирано заплащане от 3,5 на 4%. То ще се дава на учители, които участват в екипи за обхващане и задържане на децата в училище. Образователният министър Красимир Вълчев обеща по-нататък да се направи още едно увеличение. \nВчера Министерският съвет предостави най-сетне 80 млн. лв. за увеличаването на заплатите на учителите с 15%. През следващите 3 години ще бъдат предоставени допълнителни средства, които са заложени в одобрената от правителството средносрочна бюджетна прогноза за 2018-2020 г. в размер на 330 млн. лв. всяка година, обещаха от пресцентъра на кабинета. \nМинистър Вълчев обеща да се отделят повече средства на училищата в по-малки и отдалечени населени места и там, където има деца от уязвими групи. Той отчете като традиционен недостига на учители по информационни технологии, английски език и математика. Очаква се недостиг на преподаватели и по природните дисциплини. \nС друг акт на МС са увеличени стипендиите на студентите от историческите български диаспори от 150 на 200 лв. Това са предимно студентите от Молдова, Украйна, които учат в български вузове. В много случаи те са с нисък социален статус. \nДруги нововъведения предвиждат да се оптимизира приемът на студенти в професионални направления и специалности от регулираните професии, които са получили положителна оценка на проекта за програмна акредитация. До изтичането на срока за искане на програмна акредитация приемът на студенти не трябва да надхвърля 30% от капацитета на професионалното направление.   \n", "date": "2017.08.10", "title": "Минималните учителски заплати стават 760 лв. "}
{"url": "http://duma.bg/node/150678", "text": "Строителят на бъдещия скандален небостъргач в столичния квартал \"Стрелбище\" загради вчера и улица. Два дни по-рано той постави ограда около имота си, който попада в зелена площ. Мястото е точно на ъгъла на бул. \"България\" и ул. \"Майор П. Тошев\".   \nОколо 11 ч. вчера сутринта изненадващо се появиха работници и багер, които забиха метални колове насред улицата и побързаха да си тръгнат. Те успяха да изрежат и малко дърво. Половината от улицата попада в терена на собственика и по документи не съществува. Тя обаче се използва активно от жителите на района.  \nБързата акция събра спонтанно живеещи в квартала, които търсиха информация за ставащото и звъняха на всички отговорни институции с молба да спрат заграждането. Нито от дирекция \"Зелени системи\" на общината вдигнаха телефоните си, нито от районния инспекторат. Отзоваха се само от Столичния инспекторат, но техните представители не знаеха нито какво да кажат, нито какво да правят, разказа за ДУМА общинският съветник от БСП Николай Николов, който е и жител на района. Той изрази недоумението си, че не са се появили и хора от КАТ, тъй като по заградената улица са преминавали коли, а част от паркираните са блокирани зад оградата. До огражденията вече има и будка с охрана.  \nНа мястото е бил и един от собствениците на фирмата инвеститор - НИКМИ, Милчо Благоев. Той е заявил, че ще настоява самият кмет Йорданка Фандъкова да се яви пред протестиращите и да обясни казуса. \nХората от района замислят пореден протест и се питат кой от управляващите досега се е съобразил с мнението им. \nНиколай Николов припомни още, че съгласно Общия устройствен план (ОУП) на Столичната община от 2009 г. парцелът е зелена площ. Години наред  инвеститорът опитва да се възползва от законови вратички и през съда успя да си издейства правото да построи високата сграда. Според магистратите ОУП не важи за конкретния терен на НИКМИ и общината трябва отново да се произнесе.  Заградената улица Снимки Емилия Костадинова   \n", "date": "2017.08.10", "title": " Строителят на небостъргача в \"Стрелбище\" загради и улица  "}
{"url": "http://duma.bg/node/150679", "text": "Парите на софиянци изтичат за ремонти на ремонтите, след като за пореден път станахме свидетели на нескопосани обяснения как летен дъжд е предизвикал тежки поражения върху асфалтовата настилката на бул. \"Черни връх\".\" Това се казва в позиция на БСП в София по повод възникналите пукнатини на новия столичен булевард и бързото им замазване с асфалтова кръпка. \nСоциалистите припомнят, че през 2016 г. булевардът беше ремонтиран, но само няколко месеца по-късно съоръжението вече е компрометирано. От БСП изразяват тревога от контрола върху качеството на ремонтите и прилагането на санкции на изпълнителите при възникването на дефекти. \"Логичен е въпросът за чия сметка се извършват ремонтите на ремонтите в София и дали столичният данъкоплатец не плаща два или повече пъти за едно и също нещо, само защото се прави и поправя по няколко пъти,\" коментират от левицата. \nСтоличните социалисти напомнят, че скоро започна преасфалтирането на Орлов мост, което ще струва на Столичната община 250 000 лева, тъй като гаранцията на изпълнителя е изтекла. \n\"БСП в София настоява да стане ясно за цялото общество и най-вече за гражданите и бизнеса, които плащат данъци в този град, какво стои зад всичко това - управленска немощ и цинично безхаберие или целенасочени действия и бездействия в полза на фирми изпълнители, близки до управляващите от ГЕРБ\", пише в позицията.     \n", "date": "2017.08.10", "title": "Парите на софиянци изтичат за ремонти на ремонтите"}
{"url": "http://duma.bg/node/150680", "text": "С писмо до ЦИМ омбудсманът Мая Манолова припомни, че остават по-малко от 5 месеца, в които според действащото изборно законодателство трябва да се проведат три симулации на дистанционно електронно гласуване. Изборният кодекс императивно предвижда при провеждане на избори след 1 януари 2018 г., да се създаде възможност за експериментално дистанционно гласуване до края на 2017 г., което да се проведе на три последователни избора, включително частични. Вотът е за несъществуващи партии, коалиции или кандидати. Разходите по пробното дистанционно гласуване се осигуряват от държавния бюджет. \n\"С безпокойство установих, че до момента не е проведена нито една симулация. Няма данни да е сформирано и предвиденото в ИК постоянно действащо специализирано звено към ЦИК за техническо осигуряване и технически контрол на дистанционното електронно гласуване\", пише омбудсманът. Тя се опасява от повторение на ситуацията с неосъщественото машинно гласуване. Предвиденото в Изборния кодекс експериментално електронно дистанционно гласуване произтича от проведения национален референдум през 2015 г., на който с категоричен резултат българските избиратели се произнесоха за въвеждането му, припомня Манолова. \nПресцентър на омбудсмана на Република България \n    \n", "date": "2017.08.10", "title": "Манолова обвини ЦИК, че бави експерименталното гласуване по интернет"}
{"url": "http://duma.bg/node/150681", "text": "За оставките на председателя на групата общински съветници на ГЕРБ в Перник Румяна Гьорева и на кмета Вяра Церовска настоява БСП. Поводът е скандалното отдаване на част от общинска детска градина за частно детско заведение на гербаджийската общинарка. Кметицата Вяра Церовска пък публично призна, че е знаела предварително за намеренията на съпартийката си, но не вижда нищо нередно в ситуацията. \n\"Случилото се показва още едно от лицата на партия ГЕРБ - ярък цинизъм и конфликт на интереси, който дели децата на държавни и частни. Това е поредният пример на модела ГЕРБ за употреба на властта в лична полза: в Перник той е разделената детска градина, в Добрич той е суджукът, за председателството е НДК. Такива бомби цъкат във всяка област на страната, защото този начин на управление е заложен от правителството на Борисов в цялата държава. Нека видим дали Борисов прилага еднакви стандарти -  след освобождаването на депутата от Добрич ред е на председателя на групата общински съветници на ГЕРБ в Перник и на кмета на общината\", категорични са от БСП. \n\"Разговаряли сме. Не само аз знаех. Хората споделят своите намерения\", призна Церовска в телевизионно интервю. За сградата бил обявен търг, а за него се явила само Румяна Гьорева. Фирмата, с която е кандидатствала, пък била създадена само 2 седмици по-рано. Да са се явили и други, заинати се кметицата на въпрос дали конкурсът не е създаден за общинарката. Церовска се омота в оправдания дали няма конфликт на интереси, след като Гьорева е съветник и е гласувала сама за себе си. Формално нямало нарушение, но след медийния шум съпартийката й се почувствала обидена и притеснена и постъпила \"морално\" като решила да се откаже и да дари детската градина на общината. \nЦеровска не видя проблем, че заведението на гербаджийката се уредило с централния вход на сградата, докато за общинската градина останал аварийният. Те винаги са си влизали оттам, заинати се тя. Кметът се оправда, че внесеното от нея предложение за отдаване на сградата под наем е подкрепено от 26 съветници. И тримата \"въздържал се\" са представители на левицата, останалите от БСП са отсъствали. От протокола на заседанието става ясно, че Ралица Андреева от БСП е предупредила, че отдаването на сградата може да доведе до проблеми. Тя призовава частната и общинската градина да не бъдат на едно място, а общината да намери друга сграда за подобно начинание, за да не се създаде дискомфорт за децата. \nИзявата на кмета възмути народния представител от \"БСП за България\" Станислав Владимиров. Признанието на Церовска, че при много от търговете води разговори с участниците, накара депутата да призове институциите да се сезират за проверки. \"Явно след като са се разбрали, че няма да има съпротива в общината, Гьорева си регистрира фирма, вкарва се предложение в ОбС. То минава през комисията по образование, където тя е председател\", обрисува схемата социалистът. \n\"Нима м.г с промените в Закона за училищното образование, когато се реши разходването на публичен ресусрс да отиде в частни заведения, идеята е била да дадем на стотина общински съветници от ГЕРБ публични средства за техните детски градини? Ако това е моделът, може въобще да не обявяваме тръжни процедури, за да не губим време\", ироничен бе Владимиров. \nПублично кметицата твърди, че на около 350 м има друга детска градина. Перничани обаче твърдят, че \"по права линия\" най-близката е на около 2 км. Пътят дотам е стръмен, а улиците не са в добро състояние. Вчера в 15 ч. Церовска най-сетне се срещна с протестиращите майки. Пред тях тя се оправдала с \"лошото наследство\", но пропуснала да отбележи, че за последните 3 г. дълговете на Перник са нараснали с 15 млн. лв. Подмяната на дограмите в общинската градина пък щяла да е много скъпа на метраж, затова прозорците ще продължат да са заковани, оплакаха се майки. \nСедмица след материала на ДУМА и ден, след като и националната телевизия се разшумя по казуса, Гьорева обяви, че се отказва от договора и дарява на общината и градината средствата, вложени в ремонта на сградата. И тя, като Живко Мартинов, обяви, че не иска да уронва престижа  на ГЕРБ. Скандалната общинарка ще замества председателя на ОбС Председателят на Общинския съвет в Перник Иво Савов излиза в тридневен отпуск, а функциите му временно ще поеме скандалната общинска съветничка от ГЕРБ Румяна Гьорева, съобщава сайтът \"За Перник\". \"Повече от скандално е, че Гьорева е избрана за временен председател на Общинския съвет, в контекста на скандала, който изложи Перник пред цяла България, но не ни учудва - често сме я виждали с господин Савов\", коментират перничани.   \n", "date": "2017.08.10", "title": " БСП настоява за оставките на кмета и скандалната пернишка общинарка"}
{"url": "http://duma.bg/node/150682", "text": "\"Български пощи\" ЕАД да продаде имоти на дружеството в Русе, Сливен и София. За това даде съгласието си на вчерашното заседание кабинетът.  \nВ Русе и Сливен чрез търг с тайно наддаване ще бъдат продадени гаражни помещения с обща площ от 100 кв. м, както и 2622 идеални части от поземлен имот с обща площ 8783 кв. м и 4 сгради в него. В София чрез пряко договаряне със съсобственика на имота \"Петтас България\" АД ще бъдат продадени неизползвани производствени постройки и складове на бул. \"Ломско шосе\", 205. \nИмотите не са необходими за изпълнение на основните дейности на \"Български пощи\" ЕАД и тяхната поддръжка е свързана с неоправдани разходи, поясняват от правителствената пресслужба и допълват, че продажбата им е мярка за \"постигане на финансова стабилност на дружеството\". \n    \n", "date": "2017.08.10", "title": " \"Български пощи\" продава имоти"}
{"url": "http://duma.bg/node/150683", "text": "Служител на Националната служба за охрана е бил заловен да шофира под влияние на наркотици и след това се е споразумял за условна присъда от 6 месеца затвор с 3-годишен изпитателен срок, съобщи \"Правен свят\". \nСпоразумението е било одобрено от Софийския военен съд с председател полк. Юлиян Банков. От съдебния акт става ясно, че на 14 февруари 2017 г. младши сержантът от НСО шофирал лек автомобил и бил спрян за проверка. Дрегерът отчел, че мъжът е употребил амфетамин и фенобарбитал. \nЗа шофиране след употреба на наркотици Наказателният кодекс предвижда от 1 до 3 г. затвор и от 500 до 1500 лева глоба. Споразумението по делото било внесено с предложение за налагане на пробация с 8 месеца поправителен труд за осъдения и отнемане на шофьорската книжка за 6 месеца. \nВ съдебно заседание обаче прокуратурата е поискала промяна, като подчертала, че са налице основанията за налагане на наказание под минимума от една година затвор, което става при изключителни или многобройни смекчаващи вината обстоятелства. Наказанието затвор може да се замени с пробация, когато за престъплението не е предвиден най-нисък праг на срока за лишаване от свобода. В случая обаче той е една година и затова споразумението е било за условна присъда, а не за пробация. \nВ съдебния акт пише, че служителят е бил осъждан, а задължително условие за постъпване на работа в НСО е кандидатите да не са осъждани за умишлено престъпление от общ характер, независимо дали са били реабилитирани и освободени от отговорност. В НСО не може да работи и обвиняемо или подсъдимо лице. За скандалния случай не е съобщавано нито от МВР, нито от прокуратурата, нито от НСО.   \n", "date": "2017.08.10", "title": " Служител на НСО с условна присъда, шофирал дрогиран"}
{"url": "http://duma.bg/node/150684", "text": "Действията срещу зам.-председателя на Националното бюро за контрол на СРС Георги Гатев са сплашваща акция срещу институцията. Това заявява шефът на бюрото Бойко Рашков в интервю, публикувано от \"Медиапул\". Сайтът твърди, че интервюто е било дадено за друга медия. Тя впоследствие отказала да го публикува и затова Рашков го предоставил на \"Медиапул\". Според сайта \"Афера\" медията, цензурирала председателя на Националното бюро за контрол на СРС, е \"24 часа\". \nДУМА припомня, че преди седмица прокуратурата поиска от ДАНС да отнеме допуска до информация на Гатев. Агенцията уважи искането на държавното обвинение с мотив, че той е ненадежден и не може да пази информация. \nРашков заявява, че се е наслушал на квалификации за Гатев. По думите му е очевидно, че не се знае какви са основните задачи на този независим орган - да проверява дали със СРС не се ограничават конституционни права на гражданите и да обявява резултатите. Рашков обяснява, че по Закона за СРС гражданите не се делят на обвиняеми и подсъдими, независимо от това, че спрямо тях често се използват спецсредства, на депутати, магистрати и други. \"И в този смисъл основният въпрос, който възниква, е кой поставя под съмнение задълженията на членовете на Бюрото и неговите експерти да проверяват молби на граждани? Кой се опитва да ограничава нашите правомощия\", пита шефът на комисията за контрол на СРС. \nРашков подчертава, че ще сезира парламентарната Комисия за контрол на специалните служби и СРС заради действията на държавното обвинение и отнетия допуск до класифицирана информация на заместника му. \"С какво всъщност се занимават тези длъжностни лица? С правна дейност ли, със съблюдаване на законността ли, каквито са задълженията им, или с политическа дейност, съобразена с всичко друго, но не и с правните норми?\", пита той риторично. \"От кореспонденцията между Бюрото и прокуратурата е ясно, че въпросът с отнемането е бил предрешен със самото й предложение. Не оспорвам, че член на Бюрото може да бъде лишен от достъп, но това трябва да бъде преценено внимателно, без предварителен медиен шум\", уточнява той. Шефът на бюрото смята, че ДАНС е отнела достъпа на Гатев под диктовка. \nКато юрист Рашков не приема становището на прокуратурата, защото според него нито един нормативен акт не забранява на заместника му да оказва съдействие, съответно няма нарушение на служебни задължения. Според него по логиката на прокуратурата трябва да се отнеме достъпът на всички членове на Бюрото, експертите и административния секретар.   \n", "date": "2017.08.10", "title": "Бойко Рашков заподозря акция срещу Бюрото за контрол на СРС"}
{"url": "http://duma.bg/node/150685", "text": "Бившият изпълнителен директор на \"Напоителни системи\"ЕАД Ивайло Първанов бе привлечен като обвиняем по ново дело. Спецзвеното \"Антикорупция\" към Софийската градска прокуратура го обвинява, че на 26 май 2016 г. в Пазарджик се е опитал да въздейства върху управителката на клона на дружеството в Тополница. Според държавното обвинение Първанов искал от подчинената си да убеди председателя и членове на комисия да приемат като извършени извършени строително-монтажни работи на следните обекти: кантон \"Варвара-1\", воднотехническо съоръжение \"Бент Лесичово\" и прилежащ към него кантон и кантон \"Гелеменово\". Ремонтните работи обаче така и не били завършени. Първанов заплашил местната шефка на \"Напоителни системи\" с уволнение. Опитът за принуда \"е останал недовършен поради независещи от дееца причини\", уточняват от прокуратурата. Първанов е с мярка за неотклонение \"Подписка\". \nНовото обвинение е второ за ексшефа на \"Напоителни системи\". В края на март прокуратурата привлече него и друг бивш директор Стайко Ганчев за извършени стопански престъпления, от които за държавното дружество са настъпили щети за около 963 000 лв. Обвиненията са по разследване за безстопанственост, образувано в началото на февруари 2017 г. \nСпоред прокуратурата между 15 декември 2014 г. и 13 юни 2016 г. Първанов е сключвал неизгодни сделки. Той е подписал 79 договора за правни и счетоводни услуги и за реклама на стойност 596 784, 56 лв. Прокуратурата смята, че не е имало необходимост от сключването на сделките, тъй като дружеството е разполагало с юрисконсулти и счетоводители. \nДУМА припомня, че срещу Стайко Ганчев има обвинения за две престъпления - сключване на неизгодна сделка и в безстопанственост. Tвърди се, че между ноември 2012 г. и май 2013 г. той умишлено не е положил достатъчно грижи за управлението на повереното му имущество, от което са нанесени щети за 346 389 лв. \nПрез 2013 г. Ганчев бе привлечен като обвиняем заедно с членовете на борда на директорите на дружеството - подвизаващия се в момента като политолог Георги Харизанов и Радослав Чеглайски, които бяха посочени като помагачи за сключването на неизгодна сделка. Тримата дори бяха задържани в ареста за 72 ч. \nПрез февруари 2012 г, когато Харизанов бе председател на Борда на директорите на дружеството, се наложи временното му отстраняване заради повдигнато обвинение. Той бе подсъдим за заплаха за убийство и обвиняем по дело за кражба на 50 хил. долара. Харизанов има и влязла в сила присъда за изнудване от 2005 г. Заради съдебното му минало, Харизанов беше временно отстранен по настояване на Бойко Борисов. \nДруг бивш шеф на \"Напоителни системи\", Димитър Иванов, също е клиент на прокуратурата. Той е обвинен, че е сключил неизгодни сделки на стойност 2 986 355, 52 лв. Обвиняем е и за длъжностно присвояване на мобилен телефон и два лаптопа на стойност 6056, 56 лв.   \n", "date": "2017.08.10", "title": "Повдигнаха второ обвинение на бивш шеф на \"Напоителни системи\" "}
{"url": "http://duma.bg/node/150668", "text": "Броят на издадените в приемните на НОИ персонални идентификационни кодове (ПИК) достигна 1 млн. към края на юни т.г., съобщиха от институцията. След въвеждането на защитения достъп до електронните услуги на НОИ през 2005 г., когато беше изпратен еднократно ПИК на всички осигурени, желание за получаване на такъв в териториалните поделения на институцията са изразили точно 999 960 души. Само през първите шест месеца на 2017 г. общо 74 168 души са поискали от НОИ да им бъде издаден код. \nЧрез ПИК осигурените могат, без да посещават офисите на НОИ, да получат персонални справки, свързани с достъп до личните им данни, да следят осигурителния си статус или дали работодателят им начислява дължимите осигуровки, а ако им предстои пенсиониране, потребителите могат да проверят наличната информация за натрупания си осигурителен стаж и доход, както и да изчислят прогнозния размер на пенсията си. В случай че са останали без работа или са в отпуск по болест или по майчинство, чрез своя ПИК могат дистанционно да следят дали им е отпуснато полагащото им се обезщетение и дали е изплатено, имат и възможността да проследяват постъпилите данни за издадени болнични листове и кои документи за тяхното изплащане са вече налични в НОИ. \nПИК се издава на момента във всяко териториално поделение на НОИ и само срещу представяне на личната карта на лицето.   \n", "date": "2017.08.10", "title": "НОИ е издал над 1 милион персонални кодове"}
{"url": "http://duma.bg/node/150669", "text": "Здравното министерство обяви конкурс за възлагане на управлението на Университетската многопрофилна болница за активно лечение \"Д-р Георги Странски\" ЕАД в Плевен. Документите за участие в конкурса ще се подават до 18 септември, а самият конкурс ще се проведе от 10,30 ч. на 19 септември в МЗ. \nВ момента изпълнителен директор на болницата е специалистът по клинична имунология доц. д-р Цветан Луканов, който е назначен на 15 декември 2014 г. \nСпоред данни на Търговския регистър от средата на юни т.г. Съветът на директорите е представен от Цветан Луканов, Евгения Бързашка-Христова и Димитър Лазаров. До май т.г. в съвета е бил и д-р Калин Поповски, който в момента е депутат от Коалиция \"Обединени патриоти\".   \n", "date": "2017.08.10", "title": " МЗ обяви конкурс за директор на Плевенската болница"}
{"url": "http://duma.bg/node/150670", "text": "В България и Румъния има най-много непълнолетни родилки, сочи анализ на Евростат. В балканските държави повече от едно на десет първи раждания са от жени под 20 г. В Италия, Холандия и Словения майките под 20 г. с първо раждане са под 2%, а в Дания и Швеция са 1,4%. В Румъния е най-голям делът на тинейджърки, родили първото си дете през 2015 г. - 12,3%. Следват България с 11,9% и Унгария с 9%. \nСпоред местната статистика към началото на 2017 г. над 3 хил. момичета у нас са станали майки, преди да навършат 16 г. и близо 5500 са непълнолетните родилки. Преди време началникът на Акушеро-гинекологичния комплекс на Русенската болница д-р Георги Хубчев дори призовава за нова законова мярка - инкриминиране на ранната бременност. У нас често има и случаи на двамата родители и детето им да бъдат приети за болнично лечение в детско отделение, тъй като майката и бащата са под 16 г.  \nДокато бракосъчетанията у нас през 2016 г. намаляват като цяло, младежите и девойките под 18 г., сключили брак се увеличават, сочат данни на НСИ.    \nЕвростат отчита нарастваща тенденция в ЕС за отлагане на първото раждане. Почти половината от жените в ЕС (47%) през 2015 г. са родили първото си дете между 20 и 29 г. И в България средната възраст за раждани на първо дете се увеличава - от 26,2 г. през 2010 г. на 27 г. през 2016 г. В област Сливен, където е един от най-големия брой непълнолетни майки, коефициентът на раждаемост през м.г. е 12,2, докато средният за страната е 9,1.  \n    \n", "date": "2017.08.10", "title": "България е втора в ЕС по непълнолетни  родилки"}
{"url": "http://duma.bg/node/150671", "text": "Трафикът на хора с цел трудова експлоатация е на второ място по жертви в България след сексуалната експлоатация. Това сочат данните на на фондация \"Асоциация Анимус\", която организира за поредна година кампания за превенция на трафика на хора с цел трудова експлоатация. \nСамо за първите шест месеца на т.г. в Националната комисия за борба с трафика на хора са постъпили 14 сигнала за потенциални жертви на трафик с цел трудова експлоатация. За 2016 г. са 43, каза Стефан Ралчев, главен експерт в комисията. Той цитира данни на Върховната касационна прокуратура, според които за м.г. от общо 447 жертви на трафик, 31 са пострадали от трафик с цел трудова експлоатация. \nПо официални данни за 2013 г. броят на идентифицираните жертви е бил 44, през 2014 - 16, а през 2015 г. жертвите са 22, съобщават от \"Анимус\".  Най-често български работници стават жертви на експлоатация в Италия, Германия, Испания, Гърция. \nБългарите са в най-голямата група сред жертвите на трафик с цел трудова експлоатация, поясни Надя Кожухарова, координатор на проекта на фондацията. Според нея през летния сезон, когато най-често се търси нискоквалифицирана работна ръка, рисковете са големи. \nТази година кампанията започнала с пускане на фалшива обява \"за работа в чужбина за събиране на зелен хайвер в Дания с атрактивното заплащане от 130 евро на ден\". По думите на Кожухарова обявата, разлепена на много места в София, съдържала всички белези на фалшива обява,  въпреки това 150 души са написали имейл, че проявяват интерес. От Асоциацията им отговорили с подробни обяснения за рисковете при подобни обяви и белезите на измамата. \nВсички желаещи да проверят възможните рискове при търсене на работа в чужбина могат да се обадят на горещата телефонна линия 0800 186 76.   \n", "date": "2017.08.10", "title": "Трафикът на работници е втори след сексуалната експлоатация"}
{"url": "http://duma.bg/node/150672", "text": "Работниците от русенския военен завод днес в 13 ч. излизат на протест на Дунав мост. Причината е началото на процедура за отнемане на лиценза на предприятието заради обвинение към изпълнителния директор за злоупотреби. Ако фирмата затвори, без работа ще останат над 1300 души. \nСпоред синдикатите става дума за организирана атака срещу \"Дунарит\". В момента предприятието има договори за близо 60 млн. долара, а чистата му печалба за м.г. е 29 млн. лв. От фирмата обжалват процедурата за отнемане на лиценза. \n\"Целта е една-единствена - запазване работата на фабриката, запазване работните места на над 1300 работещи в \"Дунарит. И аз мисля, че едно така добре стоящо предприятие ще бъде в много голяма полза от така наречения най-голям олигарх на България. Не се срамувам и не се страхувам да кажа, че Делян Пеевски е такъв и че той желае да ни унищожи, бих казала, на първо време. А пък представяте ли си тази фабрика да спре?\", категорична бе председателката на КНСБ в предприятието Диана Георгиева. \n\"Ако тук не бъдем чути и приети, може да направим протест пред американското посолство, тъй като те са едни от главните възложители на работа. Не сме против разследване, ако има някакви злоупотреби, ние сме \"за\" фабриката да работи\", казва лидерът на КТ \"Подкрепа\" в завода Стоил Георгиев. \nПреди няколко дни стана ясно, че е започнала  процедура за отнемане на лиценза за всички дейности на завода. Според синдикатите става дума за целенасочена атака към едно от работещите и печеливши предприятия във военнопромишления комплекс. Формалната причина за отнемане на лиценза е връчен обвинителен акт на изпълнителния директор на завода за злоупотреби. До момента не е доказано и никъде не се е говорило за нарушения на изпълнителния директор, за някакви злоупотреби, коментира Георгиев. Той призова разследващите да си свършат работата, без да затварят предприятието.  \nПрипомняме, че русенската компания e под контрола на близки до Цветан Василев лица. В началото на 2016 г. тe успяха да овладеят прекия й собственик \"Кемира\" и договориха чрез увеличение на капитала с 60 млн. лв. към управлението на оръжейния завод да се присъедини конкурентната \"Емко\" на Емилиян Гебрев. Тогава започна протяжна регистърна битка с близкото до депутата Делян Пеевски дружество \"Виафот инвестмънт България\", което в ролята си на кредитор с всички сили блокира сделката. \nЗаявлението за увеличение на капитала на дружеството бе атакувано по най-различни начини от \"Виафорт\". Агенцията по вписванията също забави близо седмица едно от най-важните вписвания, въпреки влязло в сила съдебно решение. През март Великотърновският апелативен съд отмени блокирането на увеличение на капитала в \"Дунарит\". Със заявлението компанията обявяваше решения на Общото събрание на акционерите за увеличение на капитала на \"Дунарит\" от 8 на 68 млн. лв. при условие, че всички нови акции бъдат записани от новия акционер \"Емко\". \nПрез август 2016 г. КЗК разреши \"Дунарит\" да бъде купен от \"Емко\" и разреши оръжейното обединение. По-късно обаче сделката отново бе блокирана по искане на фирма на Пеевски. \"Емко\" вече бе внесъл 15 млн. лв. за увеличение на капитала, но сделката бе спряна през съда от кредитор офшорка. \nС решение от 21 юни 2017 г. Софийският апелативен съд отхвърли опит на Комисията за отнемане на незаконно придобитото имущество да блокира увеличение на капитала в \"Дунарит\", което според наблюдатели бе поредна брънка от борбата между Пеевски и Василев. \nснимка БГНЕС   \n", "date": "2017.08.10", "title": "Работниците от \"Дунарит\" излизат на протест  "}
{"url": "http://duma.bg/node/150673", "text": "Нови и по-лесни правила за работа на Министерството на външните работи с преводаческите фирми влязоха в сила от вчера. Със заповед на министъра на външните работи Екатерина Захариева е намален броят на необходимите документи за включване на преводачески фирми в списъка на юридически лица, извършващи официални преводи на документи и други книжа, съобщиха от МВнР. \nОт списъка със задължителна документация отпада изискването преводаческите фирми да представят актуално удостоверение от Агенцията по вписванията или копие от съдебното решение за регистрация. Отпада и необходимостта от прилагане на копие от регистрацията по \"Булстат\". Информацията за вписаните данни вече ще се проверява служебно от дирекция \"Консулски отношения\" на МВнР. Отпада и досегашното изискване за задължителна нотариална заверка на подписите върху декларацията за свързани лица. Тя се подава от едноличния търговец или съдружниците в търговското дружество, че по смисъла на Търговския закон те не са свързани лица с други, извършващи официални преводи. \n    \n", "date": "2017.08.10", "title": "МВнР облекчава режима на работа с преводаческите фирми"}
