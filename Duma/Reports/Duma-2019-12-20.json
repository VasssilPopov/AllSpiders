{"url": "https://duma.bg/prof-zdravko-kamenov-diabetat-ne-boli-n205779", "text": "Диабетът не боли, но усложненията от него са сериозното предизвикателство пред специалистите. Те водят до инвалидизиране и скъсяват живота. Вследствие на хроничното заболяване се влошава качеството на живот, отразява се тежко и върху психиката. Диабетът е водеща причина за слепота в активна възраст, за терминална бъбречна недостатъчност, за нетравматични ампутации. За това предупреждава ендокринологът проф. Здравко Каменов - началник на Клиниката по ендокринология и болести на обмяната в УСБАЛ \"Александровска\". Той е категоричен, че в момента човечеството се намира \"в състояние на война с диабета\" и по света 1 от 11 души между 20 и 79 г. страда от диабет. Проф. Каменов припомня, че ако през 2000 г. на планетата е имало 151 млн. души с диабет, то към момента болестността е нараснала 3 пъти. Специалистът цитира данни за Централна Европа (България, Хърватска, Чехия, Унгария, Полша, Румъния, Сърбия, Словакия, Словения), където има близо 7,6 млн. възрастни (20-79 г.) с диабет и има разлика между разпространението в този регион (7,3%) и в целия ЕС (6,4%). Той казва, че международната диабетна асоциация за Европа е създала и експертна декларация \"Инициатива за доказателства в диабета в Централна Европа\", чиято цел е да идентифицира най-добрите практики, които могат да  мотивират политическа подкрепа в региона на Централна Европа. Според проф. Каменов е важно и да се ревизират съвременните обучителни дейности в Централна Европа, за да се фокусират върху най-актуалното и да бъде създадена национална инициатива за обучение на пациентите с участието на всички заинтересовани страни. По данни на атласа на Международната диабетна федерация от 2019 г.  у нас във възрастта 20-79 г. има 442 500 души с диагностициран диабет, което е 8.3% от населението в разпределение 57% мъже и 43% жени. Към тях трябва да добавим още 143 700 души, които имат заболяването, но не знаят за това. Така общият брой на хората По думите на ендокринолога в световен мащаб 50% от хората не знаят, че са болни, но у нас този процент е значително по-нисък.  Известно е, че около 90% от хората с това прогресиращо заболяване имат диабет тип 2. При тях инсулинът, който панкреасът им произвежда, не може достатъчно добре да контролира повишените нива на кръвната захар. ДУМА припомня, че сред основните рискови фактори за \"отключването\" му са обездвижването, преяждането, затлъстяването, стресът, наследствеността, наличието на психични заболявания, както и някои медикаменти. Ендокринологът отбеляза, че често хора с депресия, които приемат антидепресанти, увеличават теглото си, в резултат на което още повече се депресират. Депресията също може да \"отключи\" диабет, както и диабетът да доведе до депресия или да задълбочи съществуващата. Тревожно е, че  По данни на Европейска асоциация за изучаване на затлъстяването от 2014 г. 23,7% от възрастното население в България е със затлъстяване, 34,5% е с наднормено тегло, или 58,2% от хората са или със затлъстяване, или с наднормено тегло. Други, по-скорошни данни на Българското дружество по ендокринология (2016 г.) показват още по-висока честота на затлъстяване (33,3%), при което се получава, че 2/3 от населението ни над 20 г. е с наднормено тегло или затлъстяване.  и са програмирани да съхраняват тази натрупана енергия по определен начин, обяснява проф. Каменов. Когато енергията не се оползотворява, се складира в човешкото тяло под формата на мастна тъкан, което е било приспособителен механизъм, защитаващ индивида в условията на недоимък на храна и гладуване. В наши дни условията са различни, има огромен излишък от нездравословна храна и липсва физическа активност. Този дисбаланс води до натрупване на мастна тъкан, а за това допринася и стресът, обяснява проф. Каменов. Нещо повече: още  дали да расте с нормално или с наднормено тегло, обяснява проф. Каменов. Той е категоричен, че  \"затлъстяването е болест. Отричането на този факт означава подценяване на проблема, а това води до сериозни здравословни усложнения вследствие на наднорменото тегло\". Специалистът цитира данни, според които в момента по света затлъстяването убива повече хора, отколкото транспортните злополуки, терористичните атаки и болестта на Алцхаймер, взети заедно. Например хората с индекс на телесна маса над 35 (втора степен на затлъстяване) имат над 30 пъти по-висок риск да развият диабет, рак, бронхиална астма, неалкохолна стеатозна (затлъстяване на черния дроб).  подобрява артериалното налягане, намалява тежестта на сънната апнея и като цяло подобрява качеството на живот. Но контролът само на телесното тегло или само на нивата на кръвната захар не са достатъчни, за да се намали сърдечносъдовият риск при хората с диабет. Специалистът е категоричен, че е необходим комплексен контрол на диабета, но съобразен с организма на конкретния пациент.  Известно е, че около 75% от диабетиците умират от инсулт или инфаркт. В последните години намаляването на сърдечносъдовия риск при хората с диабет се превърна в сериозно предизвикателство пред медицинската наука, което наложи сериозни промени в алгоритми на лечение на захарния диабет, като инициативите са били на Европейското кардиологично дружество, обясни проф. Каменов. В последните няколко години три  заемат предни позиции в лечението на диабета и предотвратяването на риска от сърдечносъдови, бъбречни и др. усложнения. Това са прилаганите и в България DPP-4 (дипептидил-пептидаза-4 инхибитори), SGLT-2 (инхибиторите на натриево-глюкозния ко-транспортер-2) и GLP-1 (глюкагон-подобен пептид-1 рецепторни агонисти), които намаляват апетита, както и нови видове инсулин - ултра дълго действащи, с ултра кратко действие и др. Всички тези медикаменти се прилагат и у нас, а касата ги отпуска по определени медицински критерии.", "date": "2019.12.20", "title": "Проф. Здравко Каменов:  Диабетът не боли"}
{"url": "https://duma.bg/kotkite-preminaha-po-cherveniya-kilim-v-nyu-york-n205772", "text": "Забележителна световна премиера на една от най-впечатляващите продукции тази година - \"Котките\" на Том Хупър, се състоя в Ню Йорк. Събитието по повод новата революционна филмова адаптация на феноменалния сценичен мюзикъл на Андрю Лойд Уебър и поемата \"Old Possum's Book of Practical Cats\" от Т. С. Елиът се превърна в арена на блясъка и красотата, както отива само на едно недостижимо произведение на изкуството, съобщава \"Форум филм България\". В пищната обстановка на събитието стотици гости и световни знаменитости преминаха по червения килим и впечатлиха не само с елегантна визия, но и с аристократична осанка, истински достойна за повода. Членовете на брилянтния актьорски състав демонстрираха изключителна класа, именно заради която превръщат и продукцията в революционна филмова сензация. В неотразим тоалет на събитието беше Тейлър Суифт, чиято песен \"Beautiful Ghosts\", специално създадена за \"Котките\", бе отличена с номинация за \"Златен глобус\" за най-добра оригинална песен. Идрис Елба, който се превъплъщава в ролята на злодея в продукцията, Джейсън Деруло с модерна и ексцентрична визия, Дженифър Хъдсън, която изпява емблематичната \"Memory\", уникалната Ребъл Уилсън, както и прекрасната примабалерина на Кралския балет Франческа Хейуърд - всички те бяха част от звездните гости на вечерта.  Киносъбитието на годината ще завладее и нас -  на 27 декември. А дългоочаквания саундтрак на филма представя днес, 20 декември, \"Universal Pictures\", в сътрудничество с \"Polydor Records\". \"Cats: Highlights From The Motion Picture Soundtrack\" включва някои от най-емблематичните песни и произведения на Андрю Лойд Уебър - общо 16.", "date": "2019.12.20", "title": "\"Котките\" преминаха по червения килим в Ню Йорк"}
{"url": "https://duma.bg/s-nazdravitsa-ot-prilepat-operetata-posreshta-2020-g-n205776", "text": "Часове преди настъпването на новата 2020 г. - на 31 декември от 17 ч., Музикалният театър кани зрителите на най-популярната и обичана оперета на Йохан Щраус - \"Прилепът\". Творбата на Краля на валса традиционно се изпълнява във всички големи оперни и оперетни театри по света в навечерието на новата година. За първи път от години Музикалният театър ще посрещне публика на 31 декември със спектакъл. За зрителите ще има шампанско и много изненади, за да се заредят с празнично настроение в навечерието на 2020 г., научи ДУМА от София Стойчева.  \"Прилепът\" на Щраус е класическа танцувална оперета, в която темите за любовта и съпружеската вярност са разкрити на фона на прекрасните мелодии на валса, полката и кадрила. Мелодраматичният и комедиен стил, съчетан с красивата музика на Щраус, която се лее като шампанско, пищните костюми и декори на постановката създават усещането за празничност и лекота.  Режисьорка на \"Прилепът\" е Марияна Арсенова, диригент-постановчик е Юли Дамянов, сценограф - Иван Савов, художничка на костюмите - Яна Дворецка, хореографка - Йоана Стоянова. В последната вечер от годината ще гледаме звездите на Музикалния театър Владимир Грудков (Айзенщайн), Христо Сарафов (Франк), Денко Проданов (Принц Орловски), Стефан Петков (Алфред), Тодор Велков (Доктор Блинд), Александър Василев (Лесничей), Емил Митрополитски (Герхард), Лъчезар Лазаров (Франц), хор, балет и оркестър на Музикалния театър с диригент Юли Дамянов. В ролята на Розалинда ще блести гост-звездата Илина Михайлова, която участва в последните концерти от прощалното турне на Хосе Карерас. Сред новите солисти на театъра са младите Исидора Молес - блестяща в ролята на Адела, както и младият актьор Георги Маноел Димитров в ролята на Фрош. Ще видим и дебюта на Добромир Момеков като Фалке. Част от хористите на Музикалния театър също правят свои дебютни роли в пищната постановка - сред тях са Ралица Анкова (Ида), Йоана Пекова (Мелания) и други. Новата постановка на \"Прилепът\" завладява с класически декори, изработени с помощта на 3D принтиране, научи ДУМА от Борислав Борисов. Идеята за тази иновация идва на сценографа Иван Савов. Той решава да създаде декор, който да бъде съвременен, но и да се използва дълго време. Така се стига до идеята за 3D принтиране и на помощ идват специалистите в лицето на 3DBGPrint. Проектът е започнат в началото на август и след извършената обемна и прецизна работа всичко е готово за премиерата на \"Прилепът\" през октомври.", "date": "2019.12.20", "title": "С \"Наздравица\" от \"Прилепът\"  Оперетата посреща 2020 г. "}
{"url": "https://duma.bg/sestrite-ralitsa-i-vanya-burovi-spodelyat-za-svoite-chuvstva-i-svetove-v-lik-n205773", "text": "Софийските художнички Ваня и Ралица Бурови гостуват в столичната галерия \"Лик\" за първи път със своята обща изложба \"Нека ти разкажа\". Стилово различни, но емоционално близки, двете сестри ни разказват за своите светове, чувства, вълнения и мечти. Техният светоглед е нежен, чувствен, изпълнен с багри, красота и страст. Всяка от тях следва свой собствен път в изкуството, но двете се допълват прекрасно. Любовта към изкуството им е наследство от баща им - известният пловдивски художник и плакатист Рачо Буров. Ваня Бурова е възпитаничка на Националната гимназия за сценични и екранни изкуства в Пловдив. В НХА в София завършва плакат и графичен дизайн при проф. Иван Газдов. Експериментира с техники и материали от различни видове изобразително изкуство, но напоследък работи повече живопис. Ралица Бурова се дипломира в специалност текстил в НХА при проф. Димо Балев, а преди това взима диплома от Средното специално училище за приложни изкуства в София (също текстил). Работи в областта на живописта и иконописта. Има изяви в над 13 самостоятелни и колективни изложби у нас и в чужбина. Нейни творби са притежание на частни колекционери в Холандия, Италия, Гърция, Япония, Франция, Финландия, САЩ. Има и дългогодишен преподавателски опит. Авторката споделя: \"Това бе страхотен синтез на философия, идея и лаконичност, която поех с отворени шепи. Тогава открих, че графиката ми допада изключително много.\" \"Художникът е самотна, но щастлива душа, докато твори. Колко му трябва - малка идея и гледай какво се случва в неговия необятен свят!\"", "date": "2019.12.20", "title": "Сестрите Ралица и Ваня Бурови споделят за своите чувства и светове в \"Лик\""}
{"url": "https://duma.bg/dobriyat-kontrol-na-zaharnata-bolest-spestyava-razhodi-n205778", "text": "Според изследователите продължителността на живота при хората с диабет тип 2 се подобрява и изпреварва с 6 месеца тази на останалата част от обществото. За периода 2012-2015 г. медицината у нас е спечелила година повече живот за хората с диабет. \"Новите терапии намаляват риска от развитие на диабетни инциденти в България с 333 до 465 случая за 6122 лекувани пациенти. Избегнатите разходи за НЗОК са между 305 и 510 хил. лв.\", казва проф. Генка Петрова, ръководител на Катедрата по \"Организация и икономика на фармацията\" в Медицинския университет в София. В България обществените средства на година за лечение на диабета у нас са около 550 млн. лв. по данни на IDF (Международната диабетна федерация). Близо 20% са за извънболнично проследяване (посещение при личния лекар и други специалисти, изследвания, тест ленти и др.), 20% са и разходите за медикаменти, като се реимбурсират всички съвременни терапии. Останалите 60% или основната част от средствата за диабет, са за хоспитализации и лечение на усложненията - сърдечносъдови, неврологични, бъбречни, хирургични и др. Според различни научни изследвания понижаването на гликирания хемоглобин с 1% води до намаляване на риска от развитие на усложнения с 12 до 40%, а оттам и до снижаване на разходите за лечението им. Други проучвания сочат, че редовният самоконтрол намалява усложненията от диабета с 35%. Това категорично сочи, че трябват много по-сериозни вложения в обучението на пациентите да контролират заболяването си. ", "date": "2019.12.20", "title": " Добрият контрол на захарната болест спестява разходи  "}
{"url": "https://duma.bg/portret-na-masha-n205774", "text": "През 2019 г. се навършиха 120 години от рождението на Дечко Узунов. По този случай e представeна една от важните личности в живота на твореца - Маша Живкова-Узунова (1903-1986): съпруга, модел и художник. В изложбата са показани нейни произведения, създадени в периода между 1920 и 1943 г., творби от Дечко Узунов, свързани с нейния образ, както и документални снимки, запазили спомена от съвместния им живот. В началото на 20-те г. на ХХ в. Художествената академия е мястото, където две житейски съдби се пресичат. Родената на 28 октомври 1903 г. Маша Живкова е сред онези представителки на нежния пол, които смело се отправят в търсене на своето място в изкуството. Стремежът й към него дава възможност да се запознае с Дечко Узунов. За твореца общуването им оставя толкова трайни следи в съзнанието му, че още тогава създава своето произведение \"Портрет на Маша\".  През 1923 г. Живкова заминава за Германия, където вече живее Дечко Узунов. Двамата художници са на специализация в Мюнхенската художествена академия. Темата за изкуството се оказва и път към тяхното опознаване в личен план. Зад граница те създават приятелски отношения, които ще останат за цял живот, с театрали, писатели, архитекти. Установили се отново в България, те сключват брак. Следващите две десетилетия за тях са изпълнени с множество предизвикателства, но и с възможност да оставят следа в историята на българското изкуство. Пресата коментира тяхното творчество, което критиката проследява през самостоятелните им изяви и общите художествени изложби. За Маша Живкова-Узунова те са допълнени и от впечатления върху произведенията, които тя представя заедно със Секцията на жените художнички към Дружеството на жените с висше образование. До средата на 40-те г. на ХХ в. Дечко и Маша Узунови се превръщат в една от най-емблематичните художествени двойки в Третата българска държава. Творбите в изложбата, която продължава до февруари 2020 г. в ХГ \"Дечко Узунов\" (филиал на СГХГ), са събрани от галерии в Бургас, Казанлък, Пловдив, Сливен, СГХГ и частни лица. ", "date": "2019.12.20", "title": "Портрет на Маша "}
{"url": "https://duma.bg/bohin-i-beliyat-dyavol-koyto-vi-debne-n205780", "text": "Словения е прекрасно място. А нейните реки и езера... Не, този път няма да ви разказвам за езерото Блед, защото сигурно вече сте го виждали, или поне сте чували за него. Край това местенце обаче има още доста кътчета, които обезателно трябва да се видят. Определено си струва да излезете от пътя на най-известните туристически дестинации (и потоци от народ). Едно от малките отклонения, които може да направите, след като сте се насладили на Блед, е езерото Бохин. С дължината си от около 4 км то официално е най-голямото постоянно езеро в Словения. Част е от Националния парк \"Триглав\", което само по себе си ограничава възможностите от презастрояване и шум, характерни за други подобни места. Не, че няма къде да отседнете - край него има чудни селца, а местните жители са изключително гостоприемни. Е, и при тях по-възрастните не говорят много чужди езици, но славянската кръв надделява и в крайна сметка винаги ще намерите начин да се разберете, да ви препоръчат някоя местна забележителност или дори ресторант, който съществува и работи още преди баба ви да е била родена... Бохин е на около 30 километра от Блед, пътят е криволичещ, но живописен. Не е нужно да си избирате фаворит измежду двете езера - приличат си по спиращите дъха гледки, но са и достатъчно различни, за да може всяко то тях да предложи различно усещане на гостите си. Словенците определено предпочитат Бохин - по-тихо и спокойно е. Някога мястото е било любимо за семейна почивка и състезания с лодки, сега просто е бягство от тълпите туристи... Тази опция обаче става все по-трудна с популярността, която получава и Бохин.  Една от най-големите атракции край езерото, която е създадена от човек, е църквата \"Св. Йоан Кръстител\". До нея води стар каменен мост и докато минаваш покрай него, имаш чувството, че с всяка крачка си на път да прекрачиш в миналото или поне в една друга епоха. Фреските в храма ще ви впечатлят дори и да не сте най-вярващият християнин, най-старите са от XIII век. Край църквата пък са открити артефакти още от I век. Местните с гордост изтъкват, че по стените са изрисувани повече от 70 светци или важни християнски мотиви. А историите и легендите за храма наистина си струват. Няма да ви ги издавам, но как да не се запитате, \"гледат\" ли светците, или са слепи и колко пръста е имал един от иконописците... Като видите църквата, ще ви хрумнат още въпроси. Ако не сте виждали бял дявол, изрисуван в църква - това е мястото да го направите. Освен чисто белия звяр, прегърнал Каин, има и друг, който обаче е само с бяла опашка... Нашите дяволи са бели, обичат да се изтъкват местните. Съвсем наблизо е и водопадът Савица, за който се твърди, че е един от най-посещаваните в Словения. Е, през зимата, когато попадах там, очаквано нямаше много туристи, да не казвам, че нямаше никакви. До него се върви по дълга екопътека, която не е страшна дори за пишман туристите. Трябва ви поне около половин час, за да стигнете до тюркоазения водопад. А оттам гледката към езерото и долината е страхотна! Водопадът е само 50-тина метра, захранва се от близкото Черно езеро и е доста шумен. А иначе, в подножието на пътеката може да приседнете до реката, която не само през зимата е бяла, не от снега, а... Това е друга \"тайна\", която ще научите на място. Изобщо не е тайна колко пристрастени са към ските словенците, за тях това не е просто спорт, а е почти религия. Затова и в страната има изключително добри писти и ски курорти. Цените са повече от поносими, така че може да планувате прекрасна зимна ваканция там. Край езерото Бохин има и чудесен ски курорт, който предлага достатъчно зимни забавления, по-мързеливите, разбира се, могат да се насладят на спа удоволствията. Пистите в курорта са около 20 км, а лифтът е 4-седалков. И ако не сте разбрали от текста дотук - Бохин е район, а не град или село. Най-голямото градче в района се казва Бохинска Бистрица, но не е в полите на Витоша, а на Алпите. Близо до каменния мост и църквата \"Св. Йоан Кръстител\" е статуята на Златорог (козирог със златен рог). За митичното същество също има прекрасни легенди, които трябва да чуете на място. В днешни времена Златорогът е символ на красотата и природните богатства на Словения. Е, и емблема на една от най-разпространените бири в страната... Чудна гледка към езерото и околността може да си осигурите от много места, но едно от най-посещаваните от туристите е местността Вогел. До нея се стига с \"въздушно влакче\" тип кабинков лифт. Високо, но прекрасно е! И открива прекрасна гледка към този чуден планински рай... Бохин ви чака да го посетите. Ще нахраните и душа, и тяло с емоции и вкусни ястия, какво чакате - тръгвайте! Подходящо е и за летни, и за зимни почивки. ", "date": "2019.12.20", "title": "Бохин и белият дявол, който ви дебне"}
{"url": "https://duma.bg/parviya-solov-album-na-ateshhan-yuseinov-izdava-britanska-kompaniya-n205775", "text": "Един от най-известните балкански джазмени - виртуозният китарист Атешхан Юсеинов, подарява на музикалните ценители за Коледа първия си самостоятелен албум. Наричан Пророкa на балканската китара или просто Атеш, той е събрал 10 авторски пиеси в проекта \"Strange Suite\". Изданието е на световноизвестната британска компания \"World Music Network/Riverboat Records\", позната на българските меломани най-вече с уникалните си Rough Guide селекции. Тавата е част от 30-годишния юбилей на компанията, научи ДУМА от Иваничка Кючукова. Атешхан Юсеинов е виртуозен китарист, който не може да бъде побран в определeн стил. Музикантът винаги търси нови територии, а уникалният му подход е едновременно вкоренен в балканските традиции и силно повлиян от най-високите стандарти в световния джаз. От светкавичните импровизации до възвишената балада \"Strange Suite\", дала име на албума, Атеш повежда слушателя на музикално пътешествие отвъд Балканите. Зад заглавието стоят цяла дузина любопитни и признати на музикалната сцена имена. Истинска изненада и заявка за нестандартен поглед и новаторски подход към импровизацията е присъствието на двукратния световен шампион по бийтбокс Александър Деянов-Скилър.  Албумът вече може да бъде открит в \"Дюкян Меломан\" и най-добрите музикални магазини в България и чужбина. Атеш е мнoгoстранен и изненадващ музикант. Творческият му живот винаги е бил изключително напрегнат, активен и безкрайно богат на нови срещи и проекти. Понякога от сватбеното тържество до концертната зала го делят минути. Едно постоянно пътуване между различни светове. Точно в тази динамика на музикалното всекидневие откриваме уникалната вселена на музиканта Атешхан Юсеинов. Независимо дали е в интимната атмосфера на джаз бар или на голям фестивал на открито, дали свири в оркестъра на Иво Папазов или участва в нов експериментален проект, от него винаги извира безкрайна, понякога преливаща творческа активност. Разбира се, всичко това е невъзможно да се реализира без подкрепата на брилянтни музиканти - негови приятели и съмишленици. Ради Данков, Краси Куков, Димитър Ночев и Евелин Асенов - цяла плеяда от най-висок клас инструменталисти взима участие в записите. \"Strange Suite\" е пълен с наистина специални гости, които не само слагат невероятни акценти, но и в диалога си с Атеш са вдъхновение и провокация едновременно.  Участието на Александър Деянов-Скилър в албума не е случайно. Двамата с Атешхан са свързани с мнoгoгодишно приятелство, изпълнено с проекти и нови идеи. С новаторското си музикално развитие, двукратният световен шампион по бийтбокс Скилър вече присъства в съвременната българска музика като символ на модерност отвъд показността. Той си пасва отлично с Атешхан и освен виртуозността, дуетите им са винаги изненадваща и непредсказуема стъпка отвъд границите. Вокализациите на Венера Тодорова се вплитат в унисон с настроението и динамиката на \"Strange Suite\" и са неразделна част от диханието на китарата на Атешхан. Подобно е и мястото на кавала на Костадин Генчев - дълбок и фин щрих в пулса на музиката. Стоян Янкулов-Стунджи участва не само като музикант, но и като човека, който смесва албума, като има определяща роля за финия и релефен звук в продукцията. Продуцент на албума е Димитър Панев. \"Много често брилянтните китаристи се задоволяват с показването на виртуозните си умения, но Юсеинов отива по-далеко: той демонстрира какво се случва, когато джазът се вплете с балканската фолк музика, и колко забавно може да е всичко това - особено, ако работиш с бийтбоксър от световна класа. Не препоръчвам слушането на този албум в колата, освен ако не искате да получите глоба\", пише Рик Андерсън/ cdhotlist (САЩ). \"В хода на едно развитие в посока изток на нашата западноевропейска чувствителност, любопитни към екзотични звуци, които все още не са претопени от уеднаквяващата скука на западната поп музика, може да открием неговото балканизирано джаз-рок вдъхновение. Намираме го в това как, следвайки мелодията, изпълва музиката с китара, бузуки или саз, как балканските ритми се смесват със следа от меланхолия, нечути никъде другаде. Този албум е апел за акустичното разширяване в посока изток на нашите вкусови граници\", отбелязва Харалд Юстин/\"Юнге велт\" (Германия). Един от най-интересните китаристи на нашето време - Атешхан Юсеинов е роден в Ловеч и получава образованието си в музикалното училище \"Панайот Пипков\" в Плевен. От тежките сватби засвирва директно в големите концертни зали.  Юсеинов добива популярност с работата си с емблематичната фюжън банда \"Зона Ц\" и джазмена Окай Темиз. Заедно с Петър Ралчев и Стоян Янкулов-Стунджи основават трио \"Зиг-заг\", с което се изявяват дълги години и записват албума \"Когато пчелите събират мед\" (\"Kuker Music\"). Иво Папазов-Ибряма, с когото също работят, кани Атеш в един много специален проект - \"Панаир/ Fairground\" (\"Kuker Music\"), който през 2005 г. печели награда на Би Би Си за уърлд музика. Двамата дълги години обикалят света с бенда си за сватби. Атешхан е търсен и канен гост в много международни проекти, а в последните години е част от \"Balkan Khans\" - музикално предизвикателство, което включва артисти от 4 поколения: 73-годишния виртуоз на цигулката Венци Такев, 26-годишния Скилър, мултиинструменталиста и композитор Николай Иванов и майстора на тъпана и гайдата Кольо Иванов.", "date": "2019.12.20", "title": "Първия солов албум на Атешхан Юсеинов издава британска компания"}
{"url": "https://duma.bg/prirodata-naddelyava-i-v-izbora-na-elhi-n205777", "text": "Стремежът към съвършенство вдъхновява и за създаването на колкото се може по-реалистични изкуствени елхи. Така че е съвсем логично хората да търсят такива модели, които да изглеждат като истински - и от 2 сантиметра разстояние, и от 2 метра. Тъй наречените триизмерни дръвчета наподобяват току-що донесени от гората борчета. Такова е предложението с името \"Скандинавия 3D\", което се превърна в супер хит в 11 европейски държави. Почитателите на имитации на елата пък се радват на \"Виктория 3D\", тъй като игличките на този модел не се мачкат, а и украсата се закачва по-лесно. Въпреки че преди няколко години на полуострова ни и в Европа като цяло се прехласваха по декоративни коледни смърчове в различни ярки цветове - най-вече в розово и небесносиньо, най-популярни си остават класическите в някои нюанси на зеленото. Традиционно те се свързват с настъпващите празници, а вече и с тенденциите за вдъхновение от природата. и елхи в бяло, както и такива, които изглеждат все едно са посипани с истински сняг, посипал се от небето или навят от вятъра от близките преспи. Такива модели изглеждат достолепно, може би за това ги наричат \"Кралски\". Характерното за тях е, че клонките им са обърнати надолу и все едно са натежали от сняг, който (благодарение на специална технология при изработването) не пада. Според експерти подобни дръвчета дори не се нуждаят от кой знае каква украса - достатъчно е да им сложите LED светлини. Тези елхи са предпочитани от жителите на  Австрия, Словакия, Словения, Унгария, Чехия и дори България, които са явни поклонници на стила, съчетан с минимализма. Семейства в Македония и Хърватска, както и интериорни дизайнери, аранжори на специализирани магазини, търговски и бизнес центрове, все още се спират на предложения в червено, оранжево и други атрактивни багри, макар че модата им като че ли взе да отшумява. По-рядко в домакинствата се срещат и обърнатите с върха надолу, но в някои молове и големи предприятия продължават да търсят ефекта на изненадата с подобни нетрадиционни решения за Рождество Христово. стават елхите с всяка изминала година. И ако преди десетилетие най-търсените са достигали 180 сантиметра, сега в Европа най-популярният размер е 2 метра и 20 - вероятно и заради своеобразната препратка към числото на настъпващата 2020-а. Има обаче още едно обяснение: под такъв модел има достатъчно място за повече подаръци, коментират от единствената фабрика за елхи на Балканите в град Раковски. Нашенецът взе да се отпуска и напоследък отделя повече средства за купуването на коледно дръвче. Поне с 10% е увеличението при сумата, инвестирана от българите за празничните красавици, внасящи уют и настроение в домовете и офисите. Наблюдава се тенденцията да се харчат 100-110 лева за по-качествени елхи. Любопитно е още, че хората ги сменят по-често, почти колкото смартфона. Преди време европейците искаха нов модел изкуствено борче или смърч между петата и десетата година. Сега \"последният писък на модата\" диктува какво ще краси стаите за Рождество, като кара семейства почти да не мислят дали старата елха ще издържи и тази Коледа, а направо купуват най-актуалната за сезона. плюс модата при декорирането на интериора бяха оповестени на изложението във Франкфурт. Акцентът пада върху четири основни теми в тази насока: най-важните ритуали, нежна церемония, сияйни празници и сладки традиции. Но всички те също трябва да са близки до природата, обогатени с блясък, създаващ усещане за радост. Към споменатите вече цветове се добавят златно и голяма палитра от нюансите на синьото - от тъмно, през кралско и карибско, до ултрамарин. Бялото и медното също са на почит тази година. Обаче елегантният избор на част от населението на Централна и Западна Европа да се залага на един и същи цвят за елхата и играчките, не намира почва в балканските държави. В България и съседските страни избират явния контраст в това отношение. А също така предпочитат свещи и мигащи лампички, които се смятат за много важна част от усещането за коледни и новогодишни празници.", "date": "2019.12.20", "title": "Природата надделява и в избора на елхи"}
{"url": "https://duma.bg/shest-universiteta-u-nas-sa-vidimi-v-naukata-n205781", "text": "Половината от висшите училища, които са получили при акредитацията оценка над 9 от 10 възможни, имат нула научна дейност. Това заяви министър Красимир Вълчев при представянето неотдавна на рейтинговата система на вузовете за тази година. И това - при положение, че научната дейност е един от основните параметри при комплексното оценяване на висшите училища, от което зависят и финансовата компонента за качество в субсидиите, и бройката за прием на първокурсници, определяна от Министерския съвет. Това се отнася за държавните висши училища, докато за частните ще бъде отменено дори определянето на приема, както гласят внесените в НС поправки в Закона за висшето образование (ЗВО). Не може тук да се обхванат резултатите на нашите вузове по всичките 16 индикатора за научната дейност, сред които са цитиранията върху научни трудове, докторските програми, съотношение докторанти към студенти и пр. Затова да погледнем поне броя на научните статии в международни списания, който е сред основните показатели за нивото на научната дейност. У нас учени често  възразяват срещу отчитането на резултатите според количествените наукометрични данни, но засега светът не е измислил друг начин да съизмерва постиженията в науката. за последните 5 години в най-масовото професионално направление, предпочитано от студентите - Администрация и управление. То съществува в цели 27 висши училища у нас, но едва в три от тях преподавателите имат над 30 публикации в международно видими издания за цяла петилетка - в УНСС (35), Софийския университет (34) и Висшето училище по мениджмънт-Варна (33). А в 14 от тези вузове броят на статиите е... 0. При това тези вузове обучават докторанти в няколко акредитирани специалности. Програмната им акредитация е с оценка над 9 и как са я получили при такива резултати не е ясно. Много отдавна по всякакви форуми се говори, че системата на акредитациите у нас не работи ефективно, минава формално и на принципа \"да не обидим колегите\". Сега с промените в ЗВО са предвидени множество съществени изменения в процедурите за акредитация, а освен това за дадено направление оценяването ще се прави едновременно за всички висши училища, които обучават в него. Та да има поне някакво диференцирано подреждане на оценките според реалните резултати.  Според ЗВО при определянето на субсидията на всяко висше училище се включват средства за научна и издателска дейност, които трябва да са 10% от издръжката на обучението. Тази квота никога не е достигана досега, но тук възниква въпросът дали е достатъчно ниските резултати в научната дейност да се отразяват само върху компонентата \"финансиране за качество\" и трябва ли изобщо да получава такива целеви пари висше училище, което има нулев научен резултат? Стремежът да влезе в групата, която получава такива средства, би стимулирал развитието на науката в него.    По принцип най-активни в публикуването на статии в реферирани международни издания, които се отчитат от световните бази данни SCOPUS и WEB of SCIENCE, използвани в рейтинговата система, са учените в областта на биологическите, физическите и химическите науки. Биология се преподава у нас в пет университета. В броя научни статии за последните 5 години далеч напред излиза Софийският университет (425 статии), следван от Тракийския университет в Стара Загора (341), Пловдивския университет (228), Шуменския университет (44) и НБУ (26). Всичките пет обаче са получили акредитационна оценка над 9. Виждаме  на отделните университети, които се наблюдават всъщност във всички професионални направления. Разбира се, има значение броят на преподавателите на щат в съответното висше училище, но тенденциите са отчетливи. Освен това нерядко вузовете отчитат като научна продукция и статиите на приходящите в тях преподаватели на хонорар, които вписват същите трудове в отчетите и на университетите, където са на щат. Това води до некоректно представяне на едни и същи статии на две и повече места. В областта на физиките, които като направление съществуват в 4 университета, ситуацията е още по-показателна. Категоричен лидер и тук е Софийският университет (1260 статии), далеч след него е Пловдивският университет (119) и по-слабо се представят Шуменският университет (80) и ЮЗУ (30). Единствено в последния програмната акредитация на направлението е под 9. Картината при химическите науки, преподавани в 5 университета, е сходна. Напред е СУ с 854 статии, след него Пловдивският университет (187), Университетът \"Ас. Златаров\" в Бургас (118), Шуменският университет (69) и ЮЗУ (47), който обаче има цели 84 докторски програми в областта на физическите науки. Т.е. преподавателите тук обучават докторанти в 84 програми, но на програма не се пада дори по една публикация за 5 години! Нещо повече, в много от уж престижните вузове, както показва рейтинговата система, твърде малка част от самите преподаватели (между 10 и 20%) смятат, че науката е важна за тяхното висше училище! Всичките пет посочени вуза са акредитирани в това направление с оценка над 9. Възниква и въпросът дали всичките професори и доценти, които обучават докторанти, отговарят поне на минималните изисквания на Закона за развитие на академичния състав? Може би отговорът на този въпрос обяснява защо в регистъра на академичния състав, воден от НАЦИД, липсват имената на доста хабилитирани учени... Законът за насърчаване на научните изследвания пък задължи МОН всяка година да прави доклади за състоянието на научните изследвания във вузовете, в БАН, Селскостопанската академия (ССА) и фонда \"Научни изследвания\". Оценката и анализът трябва да са публични, за научните организации и вузовете те се правят от Комисия за оценка и наблюдение на научноизследователската дейност с председател и 12 експерти. Засега все още не е огласен новият доклад, но в края на миналата година МОН публикува резултатите от наблюдението за 2017 г. на 43 вуза, БАН и Селскостопанската академия. То очаквано потвърди факта, че БАН и Софийският университет са водещите научни центрове у нас, те водят общата класация за научна дейност и са международно видими. Оценката се прави за научни резултати, научен капацитет и обществено въздействие на научните постижения. На трето и четвърто място са Медицинският университет в София и ХТМУ. Следват ТУ-София и Пловдивският университет.  Всъщност  - шест български университета от общо 51 вуза наистина правят наука. По патенти водят БАН (82), ССА (23), ТУ-София (8), Пловдивският, Русенският и МУ-Варна с по 6 патента, останалите висши училища са с по 5 и надолу патенти. Те се представят различно според различните индикатори за научна дейност, но не повече от 16 вуза се вместват в понятието за наука.  Направени бяха класации и по научни направления. В педагогическите науки например през 2017 г. водещи са Русенският университет, УниБИТ и Националният военен университет. В хуманитарните науки начело е БАН, следвана от СУ, Пловдивския университет и НБУ. В природните науки, математиката и информатиката начело са БАН, СУ, МУ-София и ХТМУ. В техническите науки на първо място е ТУ-София, следван от БАН, СУ, ТУ-Варна и т.н. В аграрните науки и ветеринарната медицина водещи са БАН, МУ-София, Селскостопанската академия, Пловдивският университет и Лесотехническият университет. Оказа се, че 8 висши училища не са били оценени, понеже имат на щат по-малко от 20 учени или нямат акредитирани докторски програми - Колежът по мениджмънт и търговия, Американският университет, някои институти на ССА и др. Иначе в сайтовете на всичките 51 висши училища ще прочетете, че те едва ли не са корифеи на родната наука. А ако човек се вгледа по-внимателно, вижда, че за научен резултат се представят доклади или презентации на местни конференции; изказвания, поместени в регионални сборници; участие тук-там в някой научен или друг форум, пътувания за по два-три дни в чужбина, че дори и статии във вестници! И всичко това минава. Още при анализа за 2016 г. се разбра, че на оценка подлежат общо 227 организации (факултети, департаменти, центрове, колежи и др. звена на висши училища, както и институти на БАН и ССА; акредитирани болници и центрове), извършващи научни изследвания. Тогава те според показаните резултати бяха систематизирани в 5 групи: елитни; ефективни; задоволително изпълняващи научната си дейност; организации с незадоволителна ефективност и такива със слаба ефективност. Кои са \"слабите\" не бе оповестено. Не е известно държавата да е взела някакви мерки за тях, нито да е стимулирала по някакъв начин институциите от първите две групи. А миналата година МОН огласи резултатите само на 43 вуза, БАН и ССА.  Сега чакаме новия доклад...", "date": "2019.12.20", "title": " Шест университета у нас са видими в науката"}
{"url": "https://duma.bg/mariya-asen-i-tehnite-gaytani-n205782", "text": "Може да не сте чували народните изрази \"вежди като гайтани\", \"камила гайтан плете ли\" и други подобни, но със сигурност сте чували за Клуба по български танци \"Гайтани\". Вече 13 години това име среща и събира хора с най-различни възрасти, професии, личен и обществен статус, пол и семейно положение - в няколко квартала на София, както и във Варна, Пловдив, Самоков и Костенец. \"Нашето име е нашето вдъхновение. Както гайтанът, сплел здраво пъстроцветните нишки, радва очите, така и ние се стремим да постигнем хармонично единство между професионализма и майсторството, любовта към изкуството на традиционния български танц, вдъхновението и красотата.\" Тези думи веднага събуждат любопитство, щом отворите страницата на клуба в интернет. Всъщност той е първородната рожба на Мария Лъджева и Асен Атанасов, наред с двете им прекрасни дъщери - Белослава на 7 и София на 3 години. Мария и Асен са възпитаници на Националното училище за танцово изкуство в София, но професията ги събира в шоуто на Нешка Робева. Асен е студент в първи курс по актьорско майсторство в НАТФИЗ, когато негов бивш преподавател по български танци му съобщава, че именитата треньорка събира танцьори за интересен нов проект. Това се случва през лятото на 2000 г. Асен отива на \"Герена\" и се присъединява към шоуто. Една година по-късно се включва и Мария, току-що завършила НУТИ. До 2005 г. двамата се посвещават изцяло на този проект, в който се работи изключително интензивно, с пълна отдаденост, за да се постигне съвършеният художествен резултат, изнасят се десетки представления из цялата страна. Когато Мария и Асен напускат шоуто, тя започва да учи в НАТФИЗ театър на движението при Ясен Вълчанов, а той опитва най-различни дейности. Това му дава възможност да избистри мислите и намеренията си за бъдещето, да погледне и в други посоки. През лятото двамата заминават да работят като танцьори в програмите на големи хотели в Турция. Когато се връщат в България през 2006 г., решават да създадат група за български танци - за онези, които искат да научат нещо от нашия фолклор или да се разтоварят в края на работния ден не във фитнеса, а с хора и ръченици. Катя Дойнова, директорка на 163-то училище в жк \"Дружба\", която много обича и цени фолклора, им дава възможност да наемат салона. Веднага се записват 14-15 човека. Признателни са й до днес за този старт. Започват да ги посещават все повече хора - едни с желание да съживят хубавите спомени за баба и дядо, други - за да поддържат добра физическа форма и тегло, трети просто следват повика на кръвта - та нали хорото и ръченицата са в ДНК-то ни. Минала година и романтичното им начинание започнало да става все по-сериозно, а интересът на хората - все по-голям. Стигнали до извода, че клубът трябва да си има име. Между идеите на техните \"ученици\" на всички най-много допаднала думата, предложена от Ели Лакова - гайтани. Така първите участници в клуба станали и негови кръстници. В началото Мария и Асен водят репетициите, но постоянно се събират нови групи и става ясно, че сами няма да успеят да откликнат на нарастващия интерес. Започват да привличат преподаватели, но както казва Асен - добри танцьори има много, обаче педагогиката е сложно нещо. Самите те с опита си през годините изграждат своя система на обучение. И за да приобщят най-добре подготвените си колеги, решават да им предложат да менажират собствени зали, работейки по тяхната система под шапката на \"Гайтани\", и да имат възможност за развитие. Днес вече преподавателите са 30-ина в петте града, в които клубът се е \"разклонил\". Те са много всеотдайни, казват Мария и Асен, имат възможност свободно да изразяват своето мнение за работата и доста от новостите и подобренията в развитието на клуба са възникнали като идея от редовните творчески срещи на екипа. През школата до днес са минали може би около 3000 души. А създателите й са най-щастливи, че техните \"Гайтани\" са не просто училище за народни танци, а общност на съмишленици, приятели, хора, които откриват там своята среда за общуване и творчество. Част от най-първите \"ученици\" все още посещават клуба, мнозина са намерили в него своята половинка в живота, някои момичета стават майки и прекъсват за кратко, но след това се връщат. Клубът се изявява на фестивали за непрофесионалисти, каквито се провеждат в много градове у нас. През последните години Мария и Асен са насочили вниманието си към друг вид пътувания, свързани с изучаването на българския фолклор от различни етнографски области - посещават градове из страната и канят местни специалисти да разкажат за характерните танци, традиции, обичаи. Пътуват и в съседни страни - Гърция, Румъния, Сърбия, Турция, където се запознават с балканския фолклор. Това обогатява знанията на техните курсисти. Мащабен и много стойностен проект на танцов клуб \"Гайтани\", осъществен през юли в Копривщица, с помощта на приятели от града, се нарича \"Светлината на хорото\". Идеята на Мария идва от нейната дипломна работа в Националната художествена академия по арт терапия. Представлява визуализация на хорото, различна от тази, която всички сме виждали. Голяма група от \"Гайтани\" се събира в Копривщица и вечер, под светлината на звездите и малки лампички, са заснети най-красивите и популярни български хора. Предвижда се вторият етап от проекта да започне в София напролет. В момента се търси галерия, в която да бъде експонирана фотоизложба, както и средства за нейното осъществяване. Тя ще представи едно различно усещане и визия за хорото, заснето по нестандартен начин. Когато човек е млад, гледа в много посоки - и ние сме имали други планове, но съм щастлива да сме си тук, в България, и мисля, че винаги има шанс да се направят добри неща. Въпросът е каква енергия ще вложиш, за да осъществиш дадени планове, казва Мария. Ако някой не може да ти помогне, добре е поне да не ти пречи - от гледна точка на развитието в България, смята Асен. Ако си IT специалист, доктор или в друга професия, като че ли има по-голям избор от места за работа. А когато завършиш хореографско училище и музикална и танцова академия, изборът ти е сведен почти до нула. Много пари се влагат в едно образование, което си струва да го има, защото сме българи. Трябва да бъде поддържано това изкуство, създадено от видни наши сънародници, които са го вдигнали от селото и са го направили достъпно и достояние на цял свят. Но после възможностите не са големи: ансамбъл \"Филип Кутев\" или \"Тракия\", или шоуто на госпожа Робева, в което можаха да се реализират част от танцьорите... Обаче пазарът в България е малък и трябва постоянно да създаваш нова продукция, и в това препускане нещата постепенно се изкривяват... Та по-добре да не ни пречат - ние ще се оправим сами, казва Асен. По думите на Мария, България е една от малкото страни с толкова професионални ансамбли и специално училище, от което излизат професионални танцьори. В Европа има частни школи, но нашето е единствено по рода си. Много хора идват от чужбина, за да завършат тук висше образование като танцьори, хореографи, педагози. Трябва да се направи всичко възможно тази ценност да се пази и подкрепя. Но е нужен друг поглед и сериозна помощ от страна на държавата.", "date": "2019.12.20", "title": "Мария, Асен и техните \"Гайтани\""}
{"url": "https://duma.bg/mikron-n205763", "text": "Балонът от дежурната \"дъвка\" на властта - т.нар.  , спихна. За пореден път. Даже не успя да пукне, та барем да вдигне малко по-голям шум. След като преди ден избуяха надежди, че и хвалби за обрат в полза на българските превозвачи (щото ЕК спирала новите правила за международен транспорт заради екоизисквания), вчера имаше само оглушително мълчание. И се оказа, че не е така. Щото всичко отново ще се заглавичка в мудни европроцедури, екооценки и тем подобни. От които силно вероятно е да не последва нищо в наша полза. Пък и групата на недоволните от пакета \"Макрон\" държави не стига да бъде той блокиран.  То и да беше станало нещо, нямаше да е заради нашите вопли. Властта у нас дълго време неглижираше темата, докато в Западна Европа дискусията вървеше отдавна. Големият проблем е, че за последните близо 30 г. държавата и транспортният бранш не успяха да определят как и накъде ще се развива секторът. Та се чудя на кого му хрумна, че като закараме няколко ТИР-а и повикаме малко в Брюксел някой ще ни каже \"ОК\". През годините властта доказа, че не знае как да защити националния интерес. И всичките й обещания са пунта мара (по Борисов). А надеждата за отхвърляне на заложеното в пакета \"Макрон\" е не повече от микрон.", "date": "2019.12.20", "title": "Микрон"}
{"url": "https://duma.bg/pardon-n205764", "text": "ЛАФ НА БРОЯ Имахме славно и богато бъдеще. КОЛЕЛОТО ЗА ЛЕТИЩЕТО Ако си плачете сами - не се безпокойте. Психиатрите се занимават основно с тези, дето сами се смеят. ДОКТОР СПАС И НЕГОВИТЕ ПАЦИЕНТИ - Тате, откъде идват децата? - Учихте ли за пчеличките и цветята? - Да. - Ами същото е, само където голямо кандърдисване пада… Рубрика: ДЖЕЗВЕ Приказват си трима дядовци:  - Аз, като умра, искам да ме погребат -  казал първият. - Аз пък да ме кремират - продължил вторият.  Третият с дълбока въздишка споделил: - Като знам колко вино съм изпил през тоя живот, най-вероятно ще ме бутилират. ПЕРНИШКО ХАЙКУ Тъмно е в мазето  и мрачно е долу.  В ъгъла последните  капки тече вода. Тъмно е долу, тъмно.  Съвсем  водата спря - ето. ФОЛКБИТАК У наше село требе да ти прилошава отзарана. Щото по обед вече нема ни един трезвен да те откара у болницата… ЕПИГРАМАДА Адв. Цветан ЦВЕТАНОВ ГОСТОПРИЕМСТВО Модно стана да се канят гости, баш насред Велики пости. БАЙ ГАНЬО ЗА ЕДНА СВЕТА ОБИТЕЛ Абе, голем и убав манастир, има в него много, много келепир…. ДЕЛИКАТНА СИТУАЦИЯ Студ и страх гърлата ни сковава,  деликатна ситуация се очертава.  Със студа все някак ще се оправим, но как страха си да забравим? ВКРАТЦЕ ЗА ВЕЛМОЖИ \"Глас народен - глас Божи!\" -  повтарят родните велможи.  Мен друга мисъл ме тревожи:  \"Докога партийните и епархийските велможи  ще одират от миряните по три кожи!\" ПЪРВА ЧАСТНА, ВТОРА ГЛУХА - Извинете, имате ли крокодилски ботуши? - Да, кой номер носи крокодилът ви?", "date": "2019.12.20", "title": "ПАРДОН"}
{"url": "https://duma.bg/lavitsa-n205767", "text": "\"ДЯДО КОЛЕДА И МАГИЧЕСКИЯТ БАРАБАН\" от Маури Кунас издава \"Дамян Яков\" в превод от фински на Росица Цветанова. Самолет спуска и последните писма с желания за коледни подаръци в Коледното селце. Сред тях има и някаква чудата драсканица върху вехта пожълтяла хартия. Подписана е от \"Лапе\", но какво изобразява рисунката, се оказва пълна мистерия за Дядо Коледа и джуджетата. Ето защо добрият старец кара всяко от тях да измайстори собствената си представа за подарък на малкото лапе. Приготовленията за Бъдни вечер напредват по план, но въпреки това нещо не е наред. Някой пакости на Дядо Коледа. Но защо?! Книгата е за деца между 4- и 12-годишна възраст. \"ВСИЧКО ЗАПОЧНА НА КОЛЕДА\" от Джени Хейл издава \"Хермес\" в превод на Елена Кодинова. Холи Макадамс обича да прекарва коледните празници в семейната вила в заснежените покрайнини на Нашвил. Семейството й винаги е споделяло най-вълшебното време от годината там. Но тази Коледа ще е различна. Джоузеф Барнс е наел вилата преди седмица, но не може да я освободи заради невиждана в района снежна буря. Пътищата са затворени, полетите - отменени, и по всичко личи, че той ще прекара празниците с Холи и баба й. Холи се старае да поддържа празничния дух, като пече коледни сладки и украсява вилата с гирлянди и лампички. Скоро разбира, че е привлечена от новия познат... \"МАЛКОТО ХОТЕЛЧЕ НА ИМЕ КОЛЕДА\" от Колийн Райт издава \"Сиела\" в превод на Клементина Бъчварова. Малко хотелче, далеч от света, изглежда като перфектното място за прекарване на празниците. Моли има нужда от тишина и спокойствие, за да завърши новата си книга, защото от месеци страда от писателски блокаж. Хана се надява на зимна сватба като от приказките, но годеникът й внезапно разваля годежа два дни преди събитието. Джийн и Тим се борят да успеят да поддържат хотела отворен - и охладнялата си връзка топла. С идването на коледните празници героите само трябва да си позволят да повярват отново в чудеса... \"ДЕТСКА АКАДЕМИЯ ЗА ДОБРИ ОБНОСКИ\" от Невена Басарова издава \"СофтПрес\". Експертът по добри обноски събира най-важното от своя опит в обучението по етикет. С помощта на прекрасните илюстрации на Стелияна Донева книгата се превръща във вълнуващо приключение, което помага на читателите да откриват света около себе си с уверена усмивка. Всяко дете ще научи как да прави добро впечатление, където и да се появи; да се запознава и да се ръкува правилно; да спазва добра хигиена; да управлява гнева и страха си; да прави разлика между мечти и цели; да бъде любезно и да отстоява личното си пространство; да общува безопасно в интернет; да опазва природата и т.н.", "date": "2019.12.20", "title": "Лавица"}
{"url": "https://duma.bg/moyata-parva-pensiya-n205765", "text": "... не съм аз вече вашият Валери, наместо да ви пиша стих след стих, в орляк замръзнали пенсионери пред пощата и аз се наредих. Ченето си бях лъснал с бленд-а-мед-а, сияех от надежди и любов. И портиерът строго ме изгледа: - Ти - вика - на опашката си нов! И рекох си - щом пенсийката взема, от нашия квартален магазин ще купя две-три сиренцета - \"Crema\", и с рестото - едно шише пелин. Три бабки ми се скараха на припек, правителството - викат, - е добро. Що повече, Валери, искаш, ти пък? Бъди щастлив с бюджетното перо! И - ей ме, на! Щастливец, тихо дишам над празното си вече портмоне. Прашинка от бюджетния излишък я литне върху мене днес, я не! Аз доживях красивата измама - да чакам милостиня от крадци... Опашка на света по-тъжна! - няма. Прилича на хоро от мъртъвци. 10 декемврий 2019 г. Варна, 8.50 ч.", "date": "2019.12.20", "title": " МОЯТА ПЪРВА ПЕНСИЯ"}
{"url": "https://duma.bg/obshtini-vdignaha-danatsi-i-taksi-predkoledno-n205761", "text": "На последните си сесии за годината много общински съвети започнаха да вдигат данъци и такси, спазвайки \"съвета\" на финансовия министър Владислав Горанов.  Собствениците на 64 000 автомобила до 3,5 тона, които са регистрирани на територията на община Бургас, ще плащат по-висок данък през 2020 г., решиха общинските съветници в града. Според докладната записка на кмета Димитър Николов промените засягат старите автомобили без катализатори и тези с \"Евро 1\", \"Евро 2\", \"Евро 3\" и \"Евро 4\". Увеличението е от 5 до 24 лева. Николов предложи средствата от данъците да бъдат пренасочени към доизграждането на шумозащитната стена край Сарафово, за която не достига близо половин милион лева.  Двойно бе увеличена такса смет в община Казанлък. Съветниците приеха предложението на администрацията таксата да бъде променена от 2 на 4 промила върху данъчната оценка на имота за Казанлък и от 3 на 6 промила за останалите населени места в общината. Според разчетите за сметосъбиране, сметоизвозване, депониране на отпадъците и издръжката на общинското звено трябва да се съберат над 6,1 млн. лева. Общинският съвет в Ловеч обаче отказа да подкрепи предложенията на кмета Корнелия Маринова за увеличаване разходите за чистота през 2020 г. и затова не гласува план-сметката. Кметът демонстративно не взе участие нито в проведените обществени обсъждания по нейното предложение, нито в обсъждането на точката на вчерашното заседание на Общинския съвет. Маринова поиска увеличаване на план-сметката за чистотата с 622 000 лв. Съветниците от БСП отказаха да подкрепят и предложеното увеличение на данък сгради и данъка за автомобилите. Предвиждаше се 10% ръст на данъците на автомобилите и ставка от 2,2 промила на данък сгради. Разград не последва волята на управляващите и Общинският му съвет намали данъка за леките и товарни автомобили до 3,5 тона до минималния размер за страната. Извънредната докладна записка бе внесена от кмета Денчо Бояджиев и бе определена като премахване на чудовищна несправедливост, приета от мнозинството в предишния Общински съвет. От община Шумен се заканиха да оспорят в съда предложената от КЕВР нова цена на водата от 3,52 лева за кубик. Социалистите в Кърджали се обявиха категорично против предложеното от общината повишаване на местни данъци и такса смет на предстоящото заседание на Общинския съвет на 23 декември. Жителите на Кърджали се оказват невинна жертва на задушаващата прегръдка между ДПС и ГЕРБ и на национално, и на местно равнище, се казва в позиция на левицата. Общинският съвет на БСП и на групата съветници от коалиция \"БСП за България\" и АБВ остро се противопоставиха на немотивираното вдигане на местните данъци в общината. Според социалистите проектът за решение е съпроводен с мотиви, които са неоснователни и не съответстват на отговорността на местната власт.", "date": "2019.12.20", "title": "Общини вдигнаха данъци и такси предколедно"}
{"url": "https://duma.bg/detskite-koledi-na-dilan-tomas-n205768", "text": "В навечерието на Коледа в българските книжарници се настани литературно чудо - великолепната история \"Коледата на едно дете в Уелс\". Гениалният поет Дилън Томас я съчинява и записва за предаване на радио Би Би Си през 1937-а. През 1950 г. я продава на сп. \"Харпърс базаар\" и тя се нарежда сред най-популярните му произведения в проза. Има десетки издания в целия свят, но в България излиза едва сега - в превод на проф. Александър Шурбанов, с илюстрации от Ина Христова и с логото на \"Лист\". Авторът построява повествованието върху хлапашки спомени. Разказани от първо лице, те звучат автобиографично, но и в тази история на Дилън Томас въображението взема превес над реалността. Бялата приказка на уелсеца започва така: \"Коледите толкова си приличаха през онези години, останали зад ъгъла на морското градче и съвсем заглъхнали, ако не се смятат далечните гласове, които чувам понякога миг преди да заспя, че никога не мога да си спомня дали е валял сняг шест дни и шест нощи, когато бях на дванайсет, или е валял дванайсет дни и дванайсет нощи, когато бях на шест.\" После героят му се впуска в приключения с котки и снежни топки, за да стигне по някое време до въпроса \"Какво ще направиш, ако видиш хипопотам по нашата улица?\". \"Дилън Томас е сред любимите ми поети, познавам го преди всичко от преводите на Александър Шурбанов. Затова и исках той да преведе този малък спомен от детството на уелския поет. \"Коледата на едно дете в Уелс\" на български е толкова поетичен, колкото и когато слушаме записа с гласа на самия Дилън Томас пред микрофона на Би Би Си\", казва главната редакторка на \"Лист\" Гергана Димитрова.  \"Котаракът и дяволът\" от Джеймс Джойс; \"Морис, или къщичката на рибаря\" от Мери Шели; \"Пчелица\" от Анатол Франс; \"Вдовицата и папагалът\" от Вирджиния Улф; \"Земното кълбо се върти\" от Гъртруд Стайн; \"Съвет към малките момичета\" от Марк Твен; \"Как Колето Панкин летя за Бразилия, а Петята Ершов хич не вярваше\" от Даниил Хармс; \"Бяла приказка\" от Валери Петров; \"Щастливия принц\" от Оскар Уайлд; \"Двата трамвая\" от Осип Манделщам; \"Слонът и пеперудът\" от Е. Е. Къмингс; \"Гаргите от Белокруша\" от Олдъс Хъксли; \"Прекрасната Касандра\" от Джейн Остин; \"Кухнята на госпожа Черешова\" от Силвия Плат; \"Пердето на бавачката Лъгтън\" от Вирджиния Улф; \"Железния човек\" от Тед Хюз; \"Приказки 1, 2, 3, 4\" от Йожен Йонеско", "date": "2019.12.20", "title": "Детските Коледи на Дилън Томас"}
{"url": "https://duma.bg/madrost-vekovna-po-tiya-zemi-e-sabrana-n205769", "text": "\"Според традиционната ни култура Нова година може да бъде почти всеки голям празник. Нова година е Симеоновден, когато се полага зърното в земята. Нова година е и Гергьовден, когато започва лятната част от годината и всички трябва да излязат по полето и да се трудят. Нова година може да бъде и Димитровден, когато започва зимната част от годината. Аз съм започнала с Васильовден, защото така е прието календар днес да се прави, от първи януари.\" В типичния си приказен наратив Анелия-Овнарска Милушева разказа на публиката си как се е родила книгата й \"Думам ти, щерко. Български празници и обичаи\", колко дълго хората са я питали дали няма да напише такава и как най-накрая изданието събира в един празник приятели, близки, а дори и непознати, но свързани с отношение и внимание към традициите хора.  На премиерата авторката събра на една сцена редакторките на изданието Петя В. Димитрова и Ина Пачаманова, талантливия Глас на България - чаровната Пирина Христова, виртуозния Виктор Джоргов и гонещите и настигащи по известност своите прочути баби - внучките на \"Бистришките баби\". \"Тя представя етнологията в приятна и достъпна приказка. Превръща научните текстове в леки, увлекателни, цветни като самата нея\", посочи главен асистент в катедра \"Етнология\" на СУ \"Св. Климент Охридски\" д-р Ина Пачаманова.  \"Днешните практики не са автентични и няма как да бъдат такива, защото не са осмислени по същия начин. Не слагаме на празничната си трапеза това, което сме произвели, и не го правим с мисълта да си осигурим още повече от него през следващата година. Но въпреки това ние сме свързани с предишните времена и хора, те са нашите корени. А корените ни дават опора, спокойствие и близост с предците ни. Важно е да предаваме тази опора и на децата си, да ги научим да я търсят и да се уповават на нея. Точно това прави и Анелия с книгата си\", допълни д-р Пачаманова, която е научен редактор на изданието. Анелия Овнарска-Милушева е докторант в катедра \"Етнология\" на СУ \"Св. Климент Охридски\" и магистър в три специалности - етнология, педагогика и мениджмънт. Тя е организаторка и водеща на събития с фолклорни мотиви и на дискусии с деца и възрастни на тема българска народна вяра, обичаи и корени. Дългогодишна танцьорка и певица е във фолклорен ансамбъл. Авторка е на фейсбук страницата \"Думам ти, щерко\".  В началото на един от най-празничните месеци на годината излезе едноименната й книга \"Думам ти, щерко. Български празници и обичаи\" (изд. \"Ракета\"). ", "date": "2019.12.20", "title": " Мъдрост вековна по  тия земи е събрана"}
{"url": "https://duma.bg/baz-lurman-shte-snima-film-po-maystora-i-margarita-n205770", "text": "Австралийският режисьор Баз Лурман (\"Мулен руж\", \"Австралия\", \"Великият Гетсби\") е придобил правата за екранизиране на \"Майстора и Маргарита\" на Михаил Булгаков, съобщи РИА \"Новости\". Светлана Мигунова-Дали и Грейс Ло са му помогнали да осъществи покупката. Те ще продуцират новия проект заедно с Лурман и Наталия Рогал. \"Вече 20 години чувствам удивителна връзка с романа и отдавна ми се искаше да придобия правата върху тази необикновена книга, заявява режисьорът. Толкова съм развълнуван, че накрая получих възможността да пресъздам това произведение, което е изключително явление за своето време.\" \"Мечта, която се превръща в действителност, е да работя с Баз Лурман по \"Майстора и Маргарита\". Думите на Булгаков звучат днес със същата сила, както и преди сто години и ми е трудно да си представя по-блестящ и смел режисьор за проекта, който ще запознае целия свят с този роман\", разказва Светлана Мигунова-Дали. Лурман в момента се готви за снимките на биографичния филм за Елвис Пресли, с участието на Остин Бътлър - в ролята на Елвис, и Том Ханкс - в ролята на неговия мениджър Том Паркър. Премиерата е планирана за 21 октомври 2021 г.", "date": "2019.12.20", "title": "Баз Лурман ще снима филм по \"Майстора и Маргарита\""}
{"url": "https://duma.bg/imalo-edno-vreme-v-holivud-e-favoritat-na-tod-makarti-n205771", "text": "\"Имало едно време в Холивуд\" на Куентин Тарантино е най-добрият филм на 2019 г., според кинокритика Тод Макарти от \"Холивуд рипортър\". 160-минутната комедийна драма разказва за известния актьор Рик Далтън и неговия дубльор Клиф Буут, които се опитват да намерят своето място в променящия се свят на Холивуд. Главните роли изпълняват Леонардо ди Каприо и Брад Пит. Сюжетът се завърта и около биографията на актрисата Шарън Тейт (в ролята Марго Роби), убита от членове на сектата на Чарлс Менсън. Премиерата на филма, заснет с бюджет почти 100 млн. долара и донесъл до момента приходи над 370 млн., бе през лятото на тази година. На второ място Макарти поставя криминалния трилър \"Uncut Gems\" на Джош и Бени Сафди с Адам Сандлър в главната роля. Трети в класацията му е \"Малки жени\" на Грета Геруиг, осмата пълнометражна екранизация на едноименния роман на Луиза Мей Олкът със Сърша Ронан, Лора Дърн, Мерил Стрийп, Крис Купър, Флорънс Пю, Ема Уотсън и Тимъти Шаламе. В топ 10 влизат филмите \"Ирландецът\" на Мартин Скорсезе, \"Портрет на момиче в пламъци\" на Селин Сиама, \"Последният чернокож в Сан Франциско\" на Джо Талбът, \"Форд срещу Ферари\" на Джеймс Мънголд, \"1917\" на Сам Мендес и френската драма \"Клетниците 2019\" на Ладж Ли. Списъка завършва документалният филм \"Нерешеният случай Хамаршьолд\" на Мадс Брюгер. А според Куентин Тарантино най-добрият филм на 2019-а е \"Плячка\" на Александър Аджа, разкрива журналистът Пит Хамънд от \"Дедлайн\". И добавя, че изборът на режисьора е от \"чисто кинематографична гледна точка\". Сюжетът: млада жена, докато се опитва да спаси баща си по време на ураган от категория 5, се оказва в капан в наводнена къща и трябва да се бори за живота си срещу алигатори.", "date": "2019.12.20", "title": "\"Имало едно време в Холивуд\" е фаворитът на Тод Макарти"}
{"url": "https://duma.bg/rumen-radev-konsultatsiite-ne-sa-publichen-linch-nad-geshev-i-tsatsarov-n205762", "text": "Президентът Румен Радев започна консултациите за конституционни промени, свързани със съдебната власт, с уточнението, че те не са публичен линч над новия главен прокурор или новия председател на КПКОНПИ. Ако някой е дошъл тук с намерение за персонални нападки към г-н Иван Гешев и г-н Сотир Цацаров, мястото му не е в днешния дебат, категоричен бе той. Президентът подчерта, че двамата трябва да получат възможност да работят спокойно. Радев прие на \"Дондуков\" 2 представители на неправителствения сектор и съсловни организации на магистрати. Президентът подчерта, че дискусиите не целят унищожаването на българската прокуратура, не обслужват партии, нови политически проекти и нови избори. \"Те не са и основното предизвикателство пред мандата на новия главен прокурор. Напротив, ако неговата кауза е обективна, независима и ефективна прокуратура, той може и би следвало да се възползва от тези консултации, защото те целят точно това. Една прокуратура може да се самоунищожи и самообезличи, ако не води ефективна борба с корупцията по високите етажи на властта и ако не преследва с еднакво настървениe всички олигарси\", заяви Радев. Той подчерта, че консултациите не са безполезно упражнение без тема, тъй като е уточнил какво ще се обсъжда. Радев смята, че обществото става все по-чувствително към темите корупция и скандали, които много бързо затихват по медиите. Той отново посочи, че иска отговори има ли място и нужда от промени в Конституцията, за да гарантират силни, ефективни и независими съд и прокуратура, и ако има - какви и по какъв начин. Президентът попита има ли възможност за конституционни изменения, които да гарантират реално разделение на властите и да сложат бариера пред \"колективната безотговорност, пред ерозията на държавността, пред възможностите за авторитаризъм, пред паралелната власт, работеща зад фасадата на демократичните институции\". Президентът изрази готовност при съгласие да пусне стенограмата от срещата с правния съвет, която проведе по-рано тази седмица, защото са били дадени много рационални идеи. \"Съзнавам колко е трудно една всеобхватна материя и проблеми, които са се трупали с десетилетия, да бъдат обхванати за 10 минути. В момента не искам да вземам отношение по тези важни предложения. Виждам консенсус, че всички са убедени, че трябва да има промяна\", обобщи след срещата Радев. \"Има консенсус за независимост на българския съд и автономност на прокуратурата, много по-малка зависимост от политически и други вмешателства. Въпросът е как този консенсус ще бъде постигнат, с какви инструменти. Мисля, че имаме консенсус и за индивидуална конституционна жалба\", заключи президентът.", "date": "2019.12.20", "title": " Румен Радев:  Консултациите не са публичен линч над Гешев и Цацаров"}
{"url": "https://duma.bg/dyado-koleda-n205766", "text": "Едно детенце попита: - Дядо Коледа, ти истински ли си? Тогава Дядо Коледа показа сертификат за завършен курс, справка от НАП, лиценз от Министерството на културата, разрешително от Столична община, шофьорска книжка, удостоверение от ДАНС, че не пере пари, документ, че е оператор на лични данни, че е регистриран земеделски производител, заради елените, винетка, гражданска отговорност, автокаско, синя и зелена зона за паркиране, платен данък на шейната, здравни и социални осигуровки на джуджетата, ваксина за елените…  С две думи: доказа се, бе, истински е!", "date": "2019.12.20", "title": "ДЯДО КОЛЕДА"}
{"url": "https://duma.bg/bsp-nyama-darzhavnicheska-viziya-v-detskoto-zdraveopazvane-n205760", "text": "В детското здравеопазване има не само кадрови дефицит, а и дефицит на държавническа визия, констатира депутатът от \"БСП за България\" проф. Георги Михайлов по време на изслушването на здравния министър Кирил Ананиев. Министърът дойде в НС по настояване на социалистите, за да обясни спирането на спешния прием в Детската болница \"Проф. Иван Митев\". Доц. д-р Георги Йорданов от БСП припомни, че интензивното отделение в здравното заведение затвори врати след като анестезиолози и педиатри го напуснаха след трагичния случай с 3-годишния Александър.  Най-активни по време на изслушването бяха депутатите от ПГ \"БСП за България\". Проф. Михайлов напомни, че спешният прием на деца, при които е необходимо провеждането на интензивно лечение, сега се осъществява от \"Пирогов\", \"Александровска\" и Трета градска болница. \"Пирогов\" има насока към оперативни пациенти, Трета градска е строго профилирана, а \"Александровска\" няма никакви условия за провеждане на дихателна реанимация, посочи проф. Михайлов. \"Родителите решават къде да отведат детето си в зловещ триъгълник от болница на болница, защото я няма прословутата електронизация на здравеопазването и липсва информация за свободните легла. И с хеликоптер да заведете детето си в \"Пирогов\", ако е минал златният час на диагнозата, всичко е приключено. Това създава необходимостта от създаването на Национална педиатрична болница\", категоричен бе проф. Михайлов. Д-р Десислав Тасков от БСП призова за спешна реформа в здравеопазването, защото здраве и търговия, здравеопазване и търговски дружества са несъвместими понятия.   \"В обявения държавен прием по специалността \"Анестезиология и реанимация\" няма нито едно място, което държавата ще плати за такава специализация. Знаете ли това, г-н министър\", обърна се към Ананиев д-р Нигяр Джафер от ДПС. Имаме прекрасни лекари и много лошо здравеопазване, обобщи тя. Вместо да говори по същество, председателят на здравната комисия и шеф на ПГ на ГЕРБ д-р Дариткова реши да се заяде със социалистите. Тя ги обвини в некоректност при представяне на питанията, но не обясни какво има предвид.  Здравният министър за пореден път призна пред депутатите, че през последните години състоянието на педиатрията у нас е незадоволително, но не даде отговор какви мерки ще предприеме. Той обяви, че интензивното отделение в детската болница ще започне работа до 20 януари. Ананиев съобщи, че е водил разговори с двама анестезиолози, които са обещали ди започнат работа в нея. В педиатрията вече има промяна в регистрационния режим. Пациентите се записват в регистрационен журнал с часа на пристигане в болницата. При планов прием те получават бял картон, при спешния - червен. При повикване с приоритет са спешните, обясни Ананиев и допълни, че се проучва възможността да се въведе автоматизирана билетна система.", "date": "2019.12.20", "title": "БСП: Няма държавническа визия в детското здравеопазване"}
{"url": "https://duma.bg/nyama-reshenie-za-paketa-mobilnost-chaka-se-ekootsenka-n205749", "text": "Европейската комисия ще направи допълнителна оценка на влиянието върху околната среда на клаузите от пакета \"Мобилност\" за връщането на камионите на 8 седмици в страната, в която те са регистрирани, както и на ограниченията за комбинираните транспортни операции, съобщи говорителят на Комисията по въпросите на транспорта Стефан де Керсмекер, цитиран от БНР. \"Комисията изразява съжаление за тези две клаузи, тъй като те не изглеждат в синхрон с амбициите на Зеления пакт. Затова комисията иска да направи оценка точно на тези две разпоредби\", каза той. Де Керсмекер уточни, че споразумението по пакета ще бъде разгледано на заседание на посланиците на страните членки, а решението на комисията е отделно и засяга влиянието на тези две клаузи върху Зеления пакт, обявен наскоро от Брюксел, който предвижда Евросъюзът за постигне климатичен неутралитет до 2050 г. След оценката ЕК ще реши дали ще направи допълнителни законодателни предложения в тази насока. Говорителят не се ангажира със срока, в който оценката ще бъде направена. Миналата седмица бе постигнато споразумение по пакета между комисията, Европейския парламент и Съвета. Клаузите за връщането на камиона в страната на регистрация на всеки 8 седмици, както и на водача на 4 седмици, предизвикаха негодувание сред част от периферните страни, сред които и България. Те заплашиха, че ще заведат колективен иск в Съда на ЕС, ако решението бъде окончателно прието.  Изданието \"Политико\" пък цитира заместник-председателя на ЕК Валдис Домбровскис, по чиито думи ЕК ще успее да спре въвеждането на промените с приемането на ново решение навреме. Това е първият сблъсък между новите ръководства на институциите на ЕС, а полза в случая имат противниците на промените - България, Румъния, Полша, Унгария, Латвия, Литва, отбелязва изданието.", "date": "2019.12.20", "title": "Няма решение за пакета \"Мобилност\", чака се екооценка"}
{"url": "https://duma.bg/osem-pati-poskapva-prevozat-na-stoki-s-tol-taksite-n205751", "text": "Гласуваните от Министерския съвет тол такси са пагубни за бранша. Това e обявил пред еconomic.bg председателят на Камарата на автомобилните превозвачи в България Петко Ангелов. \"Разчетите ни показват, че след въвеждането им разходите ни ще се увеличат многократно спрямо това, което досега плащахме за винетки\", обясни Ангелов. \"Поради това обмисляме с колегите да започнем протести заедно с автобусните превозвачи на 13 януари\", каза още той. Припомняме, че на заседанието си в сряда Министерският съвет одобри размера на тол таксите, които трябва да влязат в сила до 1 март 2020 г. За малките камиони с обща маса между 3,5 и 12 тона те ще са от 4 до 7 ст. на километър в зависимост от емисионния клас на конкретния автомобил. За тежкотоварните с тегло над 12 т с две и три оси тол таксите са между 11 и 22 ст. за магистрала и между 10 и 21 ст. на километър първи и втори клас пътища. Най-тежките камиони с тегло над 12 т и с четири и повече оси ще плащат между 18 и 36 ст. за километър по автомагистралите и между 17 и 35 ст. при движение по първокласните пътища, както и от 16 до 34 ст. по второкласните. Така при екологичен клас Евро IV един тежкотоварен камион би плащал по маршрута София-Бургас 89,65 лв., а между София и Варна - 97,73 лв. За сравнение - цената на дневната винетка сега е 23 лв., а един камион спокойно би могъл да измине за 24 часа разстоянието София-Варна, да разтовари, натовари и да се върне. Простите сметки показват, че със сегашните винетки разходът му за пътни такси са 23 лева, а след въвеждането на новите тол такси става 195, 46 лв., или точно 8,49 пъти повече. Въпреки това министърът на регионалното развитие Петя Аврамова публично обяви, че одобрените от кабинета тол такси са \"много под средните за Европа\". Явно обаче превозвачите повече вярват на числата, отколкото на думите на Аврамова.", "date": "2019.12.20", "title": "Осем пъти поскъпва превозът на стоки с тол таксите"}
{"url": "https://duma.bg/otnovo-spad-v-zemedelieto-n205750", "text": "За втора поредна година производството в селското стопанство намалява, отчита Националният статистически институт. Това става на фона на 1,5 млрд. лв. евросубсидии за сектора. Стойността на произведената продукция в отрасъла през тази година възлиза на 8.318 млрд. лв. Това е намаление с 1.7 на сто в сравнение с предходната година и се дължи на спад в обемите с 1.9%. Една от възможните причини са лошите климатични условия през последните две години - продължително засушаване, както и локални краткотрайни поройни валежи, които предизвикват наводнение. Трябва да се отчете и чумата по свинете, която доведе до десетки хиляди изклани животни. Друга причина е неправилното субсидиране, което невинаги стига до реалните производители. Стойността на продукцията, произведена от растениевъдството, е над 5.7 млрд. лв. Тя отбелязва намаление спрямо миналата година с 1.1% в резултат на спад в обемите (-0.8%) и в цените (-0.3%).  Най-драстичен е спадът при производството на картофи с 28.1% и други растителни култури - с 23.3%. Производството на зеленчуци е намаляло с 0.7%, а на техническите култури с 3.7%, показват още данните на НСИ. Ръст е отчетен при производството на зърнените (0.2%) и фуражни култури (12.2%), както и при плодовете (0.6%)., което доказва, че селското стопанство се оформя като сектор от латифундистки тип. Спад е отчетен и при продукцията, произведена от животновъдството. Нейната стойност достига над 1.9 млрд. лв., като намалението е с 3.6% спрямо миналата година, показват данните на НСИ. Намалението се дължи на спад в произведените обеми с 5.6%, който се компенсира от по-високите цени на яйца, месо и мляко. Броят на селскостопанските животни е намалял с 6.9 на сто, като стойността им възлиза на над 1 млрд. лв. Това най-вероятно се дължи на масовото избиване на домашни прасета и на животните в няколко свинекомплекса, които бяха засегнати от чумата по свинете.", "date": "2019.12.20", "title": "Отново спад в земеделието"}
{"url": "https://duma.bg/otets-aleksandar-lashkov-chudesa-stavat-ne-samo-po-koleda-n205783", "text": "- Трудно е да се каже. Нямам поглед върху голяма част от българите. Общувам с хора от нашата енория - тези, които идват на църква, присъстват на службите, четат молитви... Не бих казал, че стават по-добри на Коледа, но във всички случаи ги обхваща едно повече или по-малко празнично настроение. И то е за предпочитане, отколкото когато човек работи и тича във всекидневието, обладан е от грижи. Така че би могло, с известни уговорки, да се каже и това. А освен всичко друго е важно как се приема този празник. Ако хората са вярващи и наистина са обхванати от мисълта, че ще се роди Божият син, ще се появи Спасителят на света, който ни донася много важни неща - прошката и любовта, тогава, приемайки по този начин живота, във всички случаи стават по-добри. - Идеята и смисълът на подобни инициативи е тази традиция да обхване по-голям период от време, да продължи и след като отмине Рождество. Както, когато човек започва да пости, целта далеч не е просто да не хапва месо, а се свежда до стремежа към постигане на духовен баланс - да става по-добър, по-кротък, по-смирен. И всичко това да продължи и след поста, да няма граници: сега, на Коледа, ще бъда добър, а после пак започвам по старому; на Рождество ще направя някое дарение, ще дам нещо на нуждаещи се дечица, а по-нататък - както дойде... - Чудеса стават непрекъснато. Всичко е чудно на този свят. Айнщайн казва така: \"Има два начина да изживеем живота си: единият е да отричаме, че има чудеса, другият е да приемем, че всичко е чудо.\" Много от случващото се край нас, което имаме възможност да наблюдаваме, е необяснимо. Като например фотосинтезата в растенията, които живеят от четири неорганични неща: въздух, светлина, вода и топлина. Те обаче създават дървесната маса, изпълват плътта на всяко семе, което се превръща в слънчоглед, маслина, захарна тръстика или нещо друго. Как става всичко? Както казва Жолио Кюри: \"Най-голямото чудо не е в разпадането на атома, а във фотосинтезата.\" Ами човешкото тяло? А зрението? Чудо! Целият свят, цялата Вселена е едно чудо, поддържано от Бога. Така че - не само по Коледа стават чудеса. - Много добре работи в тази насока нашето неделно училище. Започнахме с 15-ина деца, сега се събират 27 и нямаме повече места. Като изключим най-малките, те са на 7 до 10-годишна възраст. Пеят църковни песни, занимават се, изучават Библейската история, съдържанието на празниците, традициите... Около 8-9 деца идват всяка неделя да се причастяват. - За съжаление, по-често - по втория повод. И това важи не само за българина. Макар че много е хубаво и красиво, когато се чувстваме добре и имаме някакви сполуки, да насочим мисълта си към Бога и да кажем: Благодаря Ти, Господи, че ми помогна да го направя, даде ми сили да се справя с това и т.н. Но е присъщо на малцина. Има един много характерен случай в Евангелието, когато Христос изцерява десет прокажени, връща се един, пада пред нозете Му и Му благодари. А той пита: десетима се изцериха, къде са другите девет? Един се връща да благодари, един от десет... Англичанинът Клайв С. Луис, който се смята за най-добрия религиозен писател на миналия век, има много хубава мисъл в книгата си \"Проблемът болка\", където казва: \"В удоволствията Бог ни шепти.\" Когато сме радостни, Господ ни говори тихо и почти не го чуваме. А в болката ни крещи, тя е неговият мегафон, с който Бог иска да обърне внимание на един глух за него свят. - Още от малък започнах да се запознавам с основните неща от Евангелието, въпреки че през 1949 г. забраняват вероучението в училище. Но моята майка се погрижи да намери нужните учебници и ми ги даде, за да ги прочета. Чичо ми е свещеник, макар че не сме живели заедно. Баща ми държеше много да отида в семинарията, защото беше очарован от възпитанието и образоваността на някои нейни възпитаници. Бях приет в Механотехникума във Враца, защото се интересувах от машини, както и в семинарията в Черепиш, където отидох с мисълта да ставам не духовник, а музикант, защото свирех на цигулка. Бях пленен и от майсторството на детето-чудо Роберто Бенци, мечтаех си и аз някой ден да дирижирам като него. По време на обучението в Духовната семинария съм бил вярващ със сърцето си, но с разума като всеки трезвомислещ човек съм имал съмнения. След това завърших академията в Пловдив и бях музикант 30 години. Дойдох в църквата като диригент, а много ми се искаше и да венчавам, да кръщавам - една раздвоеност изпитвах. И споделих с по-младите колеги: \"Ще стана свещеник, като се пенсионирам. Както направи унгарският композитор Ференц Лист\". Един от тях ми каза: \"Защо ще чакаш? Направи го сега.\" Така на 49 години започнах да служа в храма. - Така и не станах симфоничен диригент (усмихва се). Макар че не съжалявам за нищо - в никакъв случай. Ходя редовно на всички представления в операта, гледам, слушам, ръкопляскам на диригента - харесвам много това, което прави. Защото нотите са само едни знаци, да ги превърнеш в звуци - в прекрасна музика, е изключително красиво изкуство, вълнуващо нещо е. И да поискаш от другите да правят това, което ти искаш, така, както го чуваш, е страхотно. Може би има и един такъв подтекст, че диригентската работа си е чиста диктатура (усмихва се). - Всичко. Непрекъснато си мисля за тези прекрасни деца. Малката ми дъщеря Десислава свиреше там от III клас до студентските години. Продължавам да общувам с някои от момичетата и момчетата. Ние сме ходили по три пъти годишно някъде - на почивна станция, на море или на планина, на турне, на екскурзии из България и извън страната. Имали сме чудесни преживявания. И помислете само как ни е пазил Господ тези 15 години: през повечето време съм бил сам с около 30-ина ученици, нито едно, слава Богу, произшествие и нито един конфликт не съм имал с тях. Извънредно добри деца. Сега си спомням с най-голяма любов за тях. И преди идването ми в оркестъра, и по мое време от там излизат музиканти, които сега са известни. Между другото, \"семинария\" значи \"разсадник\" на латински. \"Ботева чета\" е разсадник, една семинария за музикални таланти. Най-популярен от тях е Михаил Йосифов - Мишо тромпетиста. Димитър Димитров е в Съединените щати, занимава се с музика, има звукозаписно студио. Борислав Первазов свиреше на валдхорна, идва тия дни, кръстихме дъщеря му. Митко Димитров беше саксофонист, в Германия преподава. Имаше и има много талантливи ученици в оркестъра. Хубави бяха времената. И за децата - много добри. - Когато се запознахме, тя беше начинаеща певица. Красимира също като мен е завършила Музикалната академия Пловдив с две специалности - цигулка и пеене, пяла е в църква. Нейният мъж Димитър Стоянов е от Божурище и тъй като там нямаше още храм, а и двамата са религиозни, качваха се на автобуса и идваха в София. Така се сприятелихме. Те са вярващи, музикални хора, много благородни. Красимира има изключително красив глас, днес е една от най-добрите в света. Казах й, че искам да композирам нещо за нея. А тя ми отговори: \"Отец Александър, каквото напишеш, всичко ще изпея.\" Хубавото е, че продължаваме и сега да поддържаме нашето приятелство. - Започнахме да я разучаваме и искам да я изпълним към април-май пак в църквата \"Света Параскева\", която се намира на \"Раковски\" и е с чудна акустика - извънредно подходящо място за концерти... - Когато ми свърши дежурството и имам почивни дни, си мисля кога пак ще отида в църквата, отварям календарчето, за да видя каква е темата, какво ще бъде евангелското четиво, каква проповед трябва да подготвя - за мен това е много вълнуващо и силно. Събрал съм текстове за седма книга и повече. Трябва да ги редактирам обаче. Харесва ми и свещеническото служение. Всеки път виждам пред себе си около 150 души, които стоят и жадно очакват да чуят какво ще им кажа - значимо нещо, не банално, а полезно... Искам да композирам още църковни песнопения. Това правя с голямо вълнение и удоволствие. Очакват ме и административни дела в храма... Занимавам се с чисто човешки обикновени работи. - (заслушва се) Чухте ли, че хорът току-що изпя \"Многая лета\"?! Какво по-хубаво от това пожелание?! Макар че може да се кажат много неща. Първото, което се отнася за всички българи и хора по света, е да имат душевно и телесно здраве. Подчертавам - душевно и телесно здраве. И да се опитват да вървят по пътя на доброто. Защото добрината е единственият ни шанс да оцелеем като общество, като държава, като човечество...", "date": "2019.12.20", "title": "Отец Александър Лашков:  Чудеса стават не само по Коледа"}
{"url": "https://duma.bg/pregovaryame-s-pet-kompanii-za-aets-belene-n205752", "text": "Българското правителство ще преговаря с пет компании за реализация на проекта за атомната електроцентрала в Белене, обяви министърът на енергетиката Теменужка Петкова пред парламентарната енергийна комисия вчера. Изненади сред кандидат-инвеститорите няма. Това са големите международни играчи, които, под една или друга форма, и досега са проявявали интерес към проекта - руската \"Росатом\" чрез дъщерното дружество \"Атоменергопром\", Китайската държавна ядрена корпорация (CNNC), Корейската хидро-атомна корпорация, френската \"Фраматом\" и американската \"Дженерал електрик\". Последните две компании са обявили готовност да произведат оборудване за проекта. \"Фраматом\" са декларирали готовност да направят системите за сигурност, а \"Дженерал електрик\" - турбините и друго оборудване. В надпреварата участваха общо 13 кандидати. След официалното обявяване на късата листа ще започне да тече 6-месечен срок, в който избраните компании ще трябва да подготвят и подадат своите конкретни оферти. Теменужка Петкова преди време обяви процедурата за избор на стратегически инвеститор за \"гъвкава\". Това ще даде възможност на избрания изпълнител да води преговори с останалите кандидати, заявили миноритарно участие в проекта или интерес за закупуване на електрическа енергия. Сред тях има три български фирми, както и официално заявен интерес от Северна Македония за придобиването на миноритарен дял в проектната компания и заявление за изкупуване на електрическа енергия от бъдещата атомна централа. До края на януари ще бъдат изпратени покани до класиралите се в шортлистата за подаване на обвързващи оферти. Следващата стъпка е подписване на споразумение с тях за конфиденциалност. Ще им се предостави информационен меморандум.  Петкова допуска, че до края на април ще бъде срокът за получаване на обвързващи оферти. Както е известно, през юни миналата година парламентът размрази проекта и възложи на правителството да търси възможности за неговата реализация при ясно определени критерии и без държавни гаранции и предварителни договори за изкупуване на електроенергия. Процедурата беше публикувана в официален вестник на ЕС през месец май 2019 г. и до 19 август 2019 г. беше срокът за подаване на заявление за участие в тази процедура. В  срок постъпиха 13 заявления. 7 от тях съдържат искане от страна на заявителите да участват в процедурата като стратегически инвеститори във връзка с реализацията на този проект. 4 от заявленията съдържат искане за придобиване на миноритарен дял от компанията, съответно сключване на договори за изкупуване на ел. енергия и две заявления постъпиха, които показват интереса на компаниите да участват в проекта, като заедно със своето участие в проекта те се ангажират да доставят определено оборудване, като осигурят финансирането във връзка с оборудването, което те ще произведат и ще доставят. Във връзка с постъпилите заявления беше назначена комисия, която трябваше да извърши преглед на подадените заявления и да определи така наречената кратка листа на компаниите, с които ние бихме желали да водим преговори във връзка с търсенето на възможност за реализацията на проекта АЕЦ \"Белене\", каза Петкова. Аргументът ни да се спрем на петте компании за АЕЦ \"Белене\" е техният опит в изграждането на централи и финансовата им стабилност, заяви министърът. Петкова  поясни, че сред аргументите е и високият кредитен рейтинг, който те имат.", "date": "2019.12.20", "title": " Преговаряме с пет компании за АЕЦ \"Белене\""}
{"url": "https://duma.bg/vlastta-se-uplashi-vodata-v-pernik-nyamalo-da-poskapva-n205753", "text": "Цената на водата в Перник няма да бъде повишавана въпреки решението на КЕВР. Това обяви в ефира на Нова телевизия регионалният министър Петя Аврамова. Тя обясни, че да определи цената на водата е законово право на КЕВР, но решението трябва да се въведе след общо събрание на съдружниците във ВиК Перник, където държавата има 51% и Министерството на регионалното развитие и благоустройството (МРРБ) ще гласува против. Държавата ще гласува против увеличението на цената на водата, заяви Аврамова. Гражданите на Перник да не се притесняват, прокуристът на ВиК Перник няма да вдигне цената, категорична беше Аврамова и увери, че прокуратурата ще получи пълна подкрепа по разследването на водната криза в града. По думите Й няма регламентирано изтичане на вода към промишлени предприятия в Перник, а МРРБ ще заплати подмяната на разваления кран, през който изтичала вода. Той подава такава на два квартала и на предприятието \"Стомана\". \"В момента през този кран се подава вода за питейно-битови нужди за промишлената зона. Имахме намерение подмяната на стане в понеделник\", обясни регионалният министър и добави, че притокът в язовир \"Студена\" през миналата година е бил 41 милиона литра, а през тази - 11 милиона.  Аврамова цитира доклад на \"Софийска вода\", според който 290 литра в секунда, което е 40% от дебита на яз. Студена, отиват за \"Стомана Перник\", които са потребявали 5 пъти повече вода за промишлени нужди, отколкото са заплащали. \"В същото време това се водят загуби по мрежата, които гражданите на града така или иначе ще заплатят\", обясни регионалният министър. От МРРБ поръчали доклада, който е изготвен между 25 и 29 ноември, когато Перник вече беше на воден режим. Не е ясно обаче откога датират нарушенията и дали и в момента има такива. \"ВиК дружествата разполагат с апаратура, която може да констатира всички течове. Това, което излезе като данни за кражба на 290 л/с от завода, в момента няма как да стане, защото тогава цялото количество, което се е подавало от язовира, е 350л/с. Че има нерегламентирани хващания има, каза Аврамова, но не можем да кажем, че 75% загуба на вода са 75% кражби\", обясни регионалният министър. От МРРБ и ВиК ще дадем пълна информация. Ако бъде установена вина, аз мога да нося отговорност. Ако Борисов поиска моята оставка, аз мога да я подам, коментира още тя. По думите й обявяването на бедствено положение в града щяло да позволи да бъдат съкратени сроковете за действия по предприетите мерки за борба с водната криза. ", "date": "2019.12.20", "title": "Властта се уплаши, водата в Перник нямало да поскъпва "}
{"url": "https://duma.bg/dve-sesii-za-priem-i-tri-klasiraniya-shte-ima-v-su-n205755", "text": "Софийският университет ще приема заявления за явяване на изпити в първата и втората кандидат-студентска сесия от 17 февруари до 13 март за първата сесия и до 29 май 2020 г. за втората, съобщиха от вуза. Таксата за явяване на изпит е 30 лв. Първата изпитна сесия ще е в неделните дни в периода 22 март-26 април, а втората - в съботните и неделните дни от 7 до 28 юни 2020 г. Кандидатите се регистрират за класиране от 15 до 27 юни 2020 г. Процедурата по регистрирането и подаването на документи за класиране и плащането на таксите за изпитите ще се правят само на адрес: https://online.uni-sofia.bg с линк от главната страница на Университета - http://www.uni-sofia.bg.). Документи ще може да се подават в СУ или в бюрата на фирмите в страната до 26 юни 2020 г. На 7 юли 2020 г. ще бъде обявен първият етап на класирането, а успелите ще могат от 8 юли до 10 юли 2020 г. да се запишат в специалността, в която са класирани, и да не участват в следващите етапи. Те може да попълнят декларация за участие в следващите етапи за по-предна желана специалност.  На 14 юли 2020 г. ще бъде обявено второто класиране. Потвърждаването или записването на класиралите се е от 15 до 17 юли 2020 г. Непотвърдилите това класиране кандидати губят правото си за участие в третото класиране, което ще бъде обявено на 21 юли 2020 г. Пет от общо 119 специалности в СУ не използват оценките от матурите вместо изпит - право, медицина, фармация, журналистика и връзки с обществеността.", "date": "2019.12.20", "title": "Две сесии за прием и три класирания ще има в СУ  "}
{"url": "https://duma.bg/chetiri-kompanii-iskat-da-dostavyat-lokomotivi-za-bdzh-n205748", "text": "Четирима от големите производители на подвижен железопътен състав са заявили участие в процедурата по избор на доставчик на нови локомотиви за \"БДЖ-Пътнически превози\", съобщиха от холдинга. Става въпрос за \"Бомбардие транспортейшън\" ГмбХ, ДЗЗД \"Сименс Трон\", консорциум \"Екселор-Е.Л.\" и \"Щадлер рейл Валенсия\" С.А. Компаниите се включват в процедурата \"Доставка и гаранционна поддръжка на 10 броя новопроизведени магистрални електрически локомотиви за нуждите на \"БДЖ-Пътнически превози\" ЕООД, за която са предвидени 57.5 млн. лв. без ДДС. След разглеждане на документацията на подалите заявления участници, процедурата ще продължи на етап подаване на технически и ценови оферти. Планираното приключване на поръчката е до края на март 2020 г., а предполагаемата доставка на първите нови локомотиви е до 18 месеца след подписването на договора.", "date": "2019.12.20", "title": "Четири компании искат да доставят локомотиви за БДЖ"}
{"url": "https://duma.bg/prof-dimitar-dimitrov-oglavi-unss-n205754", "text": "Проф. д-р Димитър Димитров бе избран за ректор на УНСС с мандат до 2023 г. Изборът в Общото събрание на вуза стана след балотаж между проф. Димитров и проф. Валентин Гоев. Димитър Димитров е декан на факултета \"Икономика на инфраструктурата\", ръководител на катедра \"Национална и регионална сигурност\". Роден е през 1963 г. в Ямбол, завършва ВИИ \"Карл Маркс\", където преподава от 1994 г. Стипендиант е на фондациите \"Фолксваген\" и \"Форд\". Специализира по проблемите на гражданско-военните отношения в Университета в Грьонинген, Холандия, а през 2000 г. - в Международния център за изследване на конверсията в Бон, Германия. От 1999 г. участва в проекта на Стокхолмския институт по проблемите на мира, участник е в програмата на Европейската научна фондация COST по проблемите на незаконния трафик на малки оръжия.", "date": "2019.12.20", "title": "Проф. Димитър Димитров оглави УНСС"}
{"url": "https://duma.bg/prazni-oboroti-n205742", "text": "През изтичащата година управниците доказаха, че освен с всичко друго, са неспособни да се справят и с един твърде сериозен проблем, какъвто е войната по пътищата. Въртят на празни обороти по темата и всяват допълнителен хаос. През 2015 г. тогавашният министър на транспорта Ивайло Московски настояваше сегашният закон за движение по пътищата да се раздели на три - за движение по пътищата, за водачите и за пътните превозни средства. Това бе направено и точно преди година, след обществено обсъждане проектите бяха внесени в парламента. Изведнъж сегашният транспортен министър Росен Желязков смени курса и се обяви за един изцяло нов закон за движение по пътищата, който щял да бъде представен до месеци. Убеждението на кабинета било, че трябва да се върви към консолидация, а не към фрагментиране на законодателството. Ще се пише и пътна карта за безопасността по пътищата. Дали пък Московски бе тръгнал да разпарчетосва законодателството без \"убеждението на кабинета\"? Просто и тук влезе в действие любимият Му  управленски стил \"танго\" - две крачки напред, една встрани, една назад. Някой едва ли вече си спомня, че съществува и специална Държавна агенция по пътна безопасност, която бе създадена след катастрофата край Своге, отнела живота на 20 души. Намеренията бяха тя да контролира контролиращите - т.е. ведомствата, които имат отношение към пътната безопасност и също са с контролни функции, и да координира действията им. За пътната безопасност отговарят 5 министерства, с други централни институции бройката им става 11. Плюс новата агенция станаха 12. Това се оказа поредната безполезна бюрократична структура, която само ще харчи бюджетни пари, без това да има някакъв ефект. Единствената безумна идея, която роди шефката на агенцията, е да праща 60-годишните шофьори на психотест. Към всичко това трябва да прибавим и поредният провал на бонус-малус системата, която също има отношение към пътната безопасност. И докато властта върти на празни обороти, хората гинат заради калпавите друмища и нефелното законодателство.", "date": "2019.12.20", "title": "Празни обороти"}
{"url": "https://duma.bg/strah-i-bezhaberie-n205743", "text": "Държавата, забележете, щяла да гласува против увеличението на цената на водата в Перник, разбираме от приказките на регионалния министър Петя Аврамова. Самата тя дори можела да носи отговорност и била готова да си подаде оставката, ако Борисов я поиска. Логичен отбой по утъпканата \"морална схема\" на ГЕРБ за бягство след възникнал скандал. Причината - страх от създалото се обществено напрежение от водната криза. Тук обаче изскачат още маса въпросителни.  Коя или по-скоро кой е \"държавата\" в случая? При положение, че друг държавен орган в лицето на КЕВР преди дни първоначално излезе с доклад, според който и при сушата в Перник неминуемо предстои поскъпване с 3 на сто. Това било залегнало в \"инвестиционните планове\" на ВиК дружеството отпреди 3 години. Звучи цинично, но в резултат на \"изпълнението\" на тези планове, или по-скоро въпреки тях, видяхме докъде я докараха. Няма и видими резултати, с които да се обоснове поскъпването. КЕВР, по думите на Аврамова, имала законово право да предлага и приема решения за промени в цените, но такива не били задължителни. За какво въобще ни е нужна тогава тази комисия? След като има друга паралелна \"инстанция\" свише, която по свое усмотрение, без да се съобразява с някакви си бизнес планове, казва последната си дума.  По абсолютно същата логика същата тази \"държава\", за която говори госпожата, може да стопира и поголовното \"традиционно\" поскъпване в цялата страна. Не КЕВР, а Негово Величество Падишахът решава, защото държавата това е Той. У него са и ножът, и хлябът, а и водата, и въздухът. Той решава колко ще ядете, пиете и какъв въздух ще дишате, но това е друга тема. Безхаберното отношение на правителството във ВиК сектора вече 10 години предопределя големи проблеми с водата в цялата страна. Разсипаната канализационна система, некадърните калинки във всички ВиК дружества, нищоправенето с поддръжката на язовирите логично ни тика към ситуация, за която Перник е само едно предупреждение. А опре ли ножът до кокал, тръгват оправданията \"след дъжд качулка\".", "date": "2019.12.20", "title": "Страх и безхаберие"}
{"url": "https://duma.bg/smetnata-palata-predlozhi-zakonovi-promeni-za-finansiraneto-na-partiite-n205756", "text": "Необходимо е законово да се регламентират по видове разходите, които партиите могат да правят, заяви председателят на Сметната палата Цветан Цветков на кръгла маса. От институцията имат редица предложения за законови промени, свързани с финансирането на политическите субекти. От Сметната палата напомнят, че съгласно чл.29 от Закона за политическите партии разходването на средствата е за подготовка и участие в избори, за осигуряване на работата на партийните структури, за организационни разходи по провеждане на мероприятия и за други, присъщи за дейността на партията, разходи, но липсва конкретизация на тези присъщи разходи. При одитите си институцията е установила неразплатени задължения на партиите към доставчиците на стоки и услуги. Сериозен бил проблемът при инициативните комитети, които се създават за участие в отделен вид избори. След изборите те престават да съществуват като правен субект, който да носи отговорност за задълженията им, а Сметната палата няма правомощия да проследи дали се разплащат в бъдеще. Подобно неразплатено задължение на практика се превръща в скрито финансиране от юридическо лице, поясни Цветков. Сред предложенията на палатата е въвеждането на забрани за финансиране от определени категории юридически лица, които да не допускат злоупотреба с публични средства и евентуално въздействие върху партиите. Сметната палата предлага да се регламентира крайна дата за финансиране на предизборна кампания, за да се предотврати тълкуване и евентуални незаконни действия.", "date": "2019.12.20", "title": "Сметната палата предложи законови промени за финансирането на партиите"}
{"url": "https://duma.bg/sofiya-s-deveti-zam-kmet-n205757", "text": "София вече има девети заместник-кмет, който ще поеме новосформирания ресор по строителството. Името му бе обявено вчера от столичния кмет Йорданка Фандъкова - това е инж. Цветан Божинов. Той е завършил Университета по архитектура, работил е в \"Метрополитен\", освен това е ръководил изграждането на големи инфраструктурни и строителни обекти у нас и в чужбина. Една от последните му дейности е по проект, свързан с пречиствателната станция в Кубратово.  ДУМА припомня, че преди дни Фандъкова обяви още един свой заместник - по транспорта Кристиан Кръстев, който заема мястото на подалия оставка заради скандала с ремонта на ул. \"Граф Игнатиев\" Евгени Крусев. Неговия ресор досега водеше зам.-кметът по финансите Дончо Барбалов. Досегашният шеф на Столичната общинска агенция за приватизация и инвестиции Владимир Данаилов пък поема новия ресор \"Дигитализация, иновации и икономическо развитие\".  Мнозинството в СОС реши още Димитър Дилчев да стане директор на общинското дружество \"Център за градска мобилност\", а Цветомир Жеков на \"Чистота - Искър\". И двамата бяха районни кметове, но не се пребориха за пореден мандат.", "date": "2019.12.20", "title": "София с девети зам.-кмет"}
{"url": "https://duma.bg/shefat-na-nso-iska-promeni-v-zakona-za-sluzhbata-n205758", "text": "Началникът на Националната служба за охрана (НСО) бригаден генерал Красимир Станчев настоява за законодателни промени в сферата. \"Необходимо е да започне дебат за промени в Закона за службата за охрана 5 години след влизането му сила. Те трябва да концентрират функциите и дейността на НСО до същността на държавна охранителна служба с висок обществен авторитет. Длъжни сме да се приспособяваме към новите условия и да отчитаме обществените очаквания към нашата работа\", обоснова ген. Станчев нуждата от промени в НСО в коледно видеобращение към своите служители.  \"Не е достатъчно една спецслужба да има свой закон. Този акт трябва да отразява обективните условия на специализираната дейност за целите на националната сигурност, която нито една друга служба или държавна структура не може да изпълнява. Поехме удари от различни страни върху доброто име, престижа и достойнството на НСО. Чухме отново и напълно несъстоятелни призиви за закриване на НСО. Поехме тези удари, но запазихме добрия тон и професионалното си достойнство\", посочи шефът на НСО. Станчев подчерта, че службата за охрана не може да се лиши от нито един свой служител. Той ще опита да ограничи текучеството на опитни и кадърни специалисти, да запази наличния потенциал и да привлече и обучи нови служители. Шефът на НСО се ангажира промените в службата да се случват плавно и да не се правят \"само отгоре\". ", "date": "2019.12.20", "title": "Шефът на НСО иска промени в закона за службата"}
{"url": "https://duma.bg/liliya-mishonova-zapisa-svoya-versiya-na-pesenta-tiha-nosht-svyata-nosht-n205736", "text": "Българската певица Лилия Мишонова-Лилиан записа нова песен. Тя е на италианския композитор Паоло Фандзага и се казва \"Пламъкът на любовта\". Създадена е специално за Лилиан. Българският текст е дело на Виолета Стефанова. Аранжимента реализира известният музикант и композитор Валери Костов, а записът е осъществен в студиото на Бойко Петков. Към песента направихме и видео, което заснехме в Градинския център \"Флора\" в София, разказа за ДУМА певицата. Премиерата на песента беше в БГ Радио в предаването на Йордан Георгиев \"Данчо Стълбицата по БГ Радио\".  Специално за предстоящите коледни празници Лилия Мишонова записва своя версия на класическия евъргрийн \"Тиха нощ, свята нощ\". Предстоят й записи на нови песни и планира няколко концерта извън страната. Датите ще бъдат уточнени, като първият концерт в чужбина се очаква да бъде през май 2020 г., издаде чаровната певица. Лилия Мишонова-Лилиан е родена в София. Учила е в НМУ \"Любомир Пипков\" с профил класическо пеене при педагога от Ваймарската консерватория проф. Милка Ганева. От 1982 до 1986 г. взима частни уроци по естрадно пеене при Георги Кордов. Започва работа като соло певица към естрадния оркестър на дивизията към Строителни войски. Там трупа стаж 4 години. Има много концерти през този период и е получила множество награди. През 2008 г. талантът й е открит от президента на компания \"Riva sound\". Оттогава до днес Лилия е записала много авторски песни и кавър варианти на популярни парчета. Работи с композитори и музиканти от България и Италия, Гърция, Армения. От 2017 г. е артистичен директор на асоциация \"Моцарт - Италия - София\". Пяла е на \"Моцартеум\" в Залцбург. ", "date": "2019.12.20", "title": "Лилия Мишонова записа своя версия на песента \"Тиха нощ, свята нощ\""}
{"url": "https://duma.bg/17-pesni-v-noviya-album-na-iliya-lukov-n205737", "text": "Албумът \"25 години с песните на Илия Луков\" излиза по повод четвърт век концертна дейност на известния изпълнител. В него са включени 17 съвсем нови песни, но вече станали желани за слушателите. Някои от тях - \"Наздравица\", \"Седнали са терзии\", \"Идвайте си\", \"Жалба за България\", \"Шетна се мома мелнишка\", имат видеоклипове, които може да бъдат гледани в официалния ютюб канал на Илия Луков  Музиката на много от песните е написана от самия Илия Луков, някои от тях са по народна музика, а една е композирана от Иван Йосифов. Текстовете са дело освен на народния талант, и на Христо Медникаров, Елена Динкова и Евгения Хука. Аранжиментите са направени от Иван Йосифов и Емил Янев, които участват и в записването на песните, като свирят на акордеон и синтезатор. Други дългогодишни приятели и съмишленици на Илия, които взимат участие при записите, са Вели Чаушев (тамбура и китара), Иван Станишев (кларинет и саксофон) и Петър Костадинов (гайда). Илия Луков е един от най-активните изпълнители, които са постоянно на път и радват почитателите си с концерти по площадите в градове и села. Освен в България той често гостува на сънародниците ни в чужбина и подкрепя българския дух. Официално започва кариерата си през 1996 г., когато печели първа награда и наградата на публиката на фестивала \"Пирин фолк\" с изпълнението на знаковата за него песен \"Мъжка молитва\". Оттогава досега издава 12 албума - \"Едно мало дете\", \"Со маки сум се родил\", \"Мъжка молитва\", \"Камбана\", \"Зов за България\" и други, които завинаги ще останат в умовете и сърцата на хората. Направил е над 5000 концерта в България и чужбина. Излизането на албума бе отбелязано с концерт в Централния военен клуб в София. \"25 години с песните на Илия Луков\" излиза на диск от Продуцентска къща \"Пирина\", разпространява \"Орфей мюзик\".", "date": "2019.12.20", "title": "17 песни в новия албум на Илия Луков"}
{"url": "https://duma.bg/bsp-podkrepi-protestirashtite-ot-kv-vrabnitsa-n205759", "text": "Лидерът на столичните социалисти Калоян Паргов подкрепи протестиращите столичани от кв. \"Връбница\", които дойдоха да заявят исканията си пред сградата на общината преди сесията на СОС. Те за пореден път изразиха недоволството си от опитите на кметството да отчужди земите им на много ниски цени за разширяването на ул. \"Ломско шосе\". \"Всеки има право на справедлива оценка на отнетите му земи за важни инфраструктурни обекти. В случая този принцип за справедливост отсъства\", коментира Паргов след срещата си с протестиращите. Той определи като подигравка предложението земята да се изкупи по 15 стотинки на кв. метър. Калоян Паргов настоя хората да бъдат приети от ресорния кмет Ирина Савина и да бъде потърсен начин за справедливо обезщетение. Според него в района цената на земята достига до 318 лв. на кв. м. Според Владимир Петров, който беше и кандидат на БСП за кмет на район \"Връбница\" и подкрепя протестиращите граждани от началото на недоволството им, управляващите в Столичната община не се интересуват от проблемите на хората. Тяхната цел беше да спечелят изборите на всяка цена и го направиха с всички средства, коментира той.  Николай Стойнев от ГЕРБ пък обясни, че недоволните трябва да се обърнат към съда.", "date": "2019.12.20", "title": " БСП подкрепи протестиращите от кв. \"Връбница\""}
{"url": "https://duma.bg/kongresat-glasuva-za-impiychmanta-na-tramp-n205745", "text": "Камарата на представителите одобри импийчмънта срещу президента Доналд Тръмп. За отстраняването му от поста гласуваха 230 конгресмени, против бяха 197 души.  Противниците на Тръмп смятат, че той се е възползвал от служебното си положение за вътрешнополитическа облага, настоявайки украинският президент Владимир Зеленски да разследва бившия вицепрезидент Джо Байдън, който е конкурент на Тръмп за изборите догодина. Според тях Тръмп също е възпрепятствал разследването на Конгреса за неговите сделки с Украйна. Предстои процедурата да бъде гласувана в Сената, където републиканците му имат солидно мнозинство и се очаква да оневинят Тръмп", "date": "2019.12.20", "title": "Конгресът гласува за   импийчмънта на Тръмп"}
{"url": "https://duma.bg/rusiya-granichi-s-boga-n205740", "text": "На 22-годишна възраст един от най-значителните европейски поети от края на XIX и началото на XX в. Мария Рилке (1875-1926) се влюбва в писателката с руски произход Лу Андреас-Саломе (1861-1937). Чувствата между двамата са взаимни и любовта им е съпроводена от поривите на вдъхновено духовно единение. През 1899 и 1900 г. те пътешестват в Русия. Тогава Рилке приема предложението на своята спътница да смени собственото си име на Райнер. По това време големият поет вече е заявил публично, че отрича принадлежността си към която и да било нация и държава. Но към Русия той се отнася като към своя родина и перото му документира това с гениално прозрение, придобило през десетилетията и вековете нестихваща популярност. Ето къде според него се намира Русия върху планетарната карта: \"Държавите граничат една с друга, а Русия граничи с Бога\".  Още тогава, та до днешни времена не мирясват ортодоксалните русофобски завери, разгневени от нечуваната дързост на поета да извиси Русия и руския народ над всички държави и народи от планетата. И какво постигнаха? Историята доказва, че техният гняв и резултатите от техните усилия да изтрият от земята съблазнителката на Рилке са обратно пропорционални на очакванията им.  Написаното от поета не изчезва, не губи своята актуалност, не престава да скандализира и да товари с комплекси за безпомощност лилипутите на омразата. В историята на човечеството са записани безброй примери, че Русия винаги е била отговорна за съдбата на цялото човечество и винаги е била готова да застане срещу кървавите вълни на злото. Бог не би могъл да не разпознае богоравния корен на руския човек, който е доказал неподражаемия си алтруизъм. В безизходни конфликти и в трагични изпитания руският човек е доказал, че за него да спаси един чужд живот е толкова важно, колкото е важно да спаси своя собствен живот и живота на своите близки. (Справка: Руско-турската война, Епопеята Плевен. Битката за Стара Загора). История, написана с кръв, не може да се изтрие с гума. Нашите русофоби също знаят, че не могат да я изтрият, но и днес не се отказват от отчаяните опити поне да я преиначат. Но българският народ не вярва на техните безсрамни лъжи и фалшификации. Той вярва на Вазов, който предрече, че Русия ще освободи братския българския народ от петвековното турско робство. И пророчеството му се сбъдна. Авторът на двутомника \"Руската идея\", големият български писател, поет, литературен критик, театровед, публицист и политически анализатор проф. д-р Чавдар Добрев добави в златния фонд на съвременната българска литература изключително ценни творби с безспорен принос за националната духовност. Осмелявам се да назова двутомника \"Руската идея\" книга на неговия живот. Това е книга на критик от следвоенното поколение със силно развито социално и гражданско чувство, поколение, формирало своите етически и естетически възгледи под влияние на руската литература, под влияние на Толстой, Достоевски, Чехов, Гогол, под влияние на незабравимите съветски филми, вливащи в душите на онеправданите не само надежда, вяра и любов, но и самоуважение, сила и готовност за борба. Този факт не е без значение, когато си обясняваме дълбокия реализъм и пълнокръвие, с които Добрев осъществява своя забележителен синтез между уникално писателско майсторство и философски глъбини, осмислящи тематичното богатство и респектиращия патос на неговото възхищение към Русия и руския човек, който е способен да се жертва за своя боен другар. Тази книга е вдъхновена от величавата мисия на Русия да пази от гибел крехкия живот на планетата Земя, крехкия живот на човечеството. След толкова безумни войни и гигантски братоубийства днес последният човек от най-отдалеченото кътче на земята знае, че ако някой може да предотврати световната катастрофа, това ще бъде Русия.  Ще отбележа, че през последните две десетилетия Чавдар Добрев, за разлика от много негови колеги, видни интелектуалци,  извън зоната на отстрела, а излезе на преден план и започна своята упорита, дръзка и достойна война. Той понесе тежко и не без здравословни последствия объркването и срива на левицата, предателствата на немалко нейни авторитетни в близкото минало дейци и енергичното пребоядисване на много разкаяли се публично грешници, за да ги приемат в \"правия път\". За Чавдар Добрев имаше един път. Трудният. Той до ден днешен крачи по трудния път. Ако ви трябва за нещо, питайте за трудния път. Там ще го намерите.  Той никога не е обичал да бъде сам. И тогава се случи чудото. Сякаш някой му подсказа да тръгне отначало. Не беше късно да го направи. Животът му на творец, благословен от върховенството на руската литература (от Толстой, Гогол, Достоевски и Чехов) - това е магическият квадрат на Чавдар Добрев, в който той се чувства окрилен и недосегаем.  И дойде ред на Руската идея! Тя позволяваше на въображението му да осмисля философските и художествените глъбини на гениалните руски класици. Покоряваща се оказа индивидуалната гледна точка, която не цели да бъде перифраза на руската мисъл, а да види руския живот и руската идея през призмата на собствените идейни и естетически пристрастия.  Заради това най-често научният подход и аргументация отвеждат творческата мисъл към есеистиката. Добрев не крие своето огромно уважение към постиженията на руския дух. Напротив, като на полемист на него му е комфортно да отстоява своето русофилство у нас и по света. Авторът поставя във фокуса проблематиката за човека, за неговата съдба в собственото му общество, за поробената свобода, за непоносимия живот... Той не се задоволява само с констатация, а предлага свой мироглед, свои становища за изход.  Читателят придобива представа за особеностите на руския живот, за руското боготърсачество. Важен акцент на Добрев е темата за безкрайността на руската природа, която определя самочувствието на руския човек. Тези обстоятелства предпоставят интересни следствия: Руснакът, който живее на два континента и е евроазиец, но културният му фундамент е в спектъра на европейската духовност. Добрев подчертава и една друга безкрайност. Става въпрос за  за неговата вродена склонност да смята себе си за народ-богоносец. Добрев отбелязва проблемите на отделния руски човек, на руския социум - да бъде търпелив, но и внезапен като вулкан, да дълбае в душата си, да крие фаталния си грях, обречен да се покайва, да търси покаяния повече, отколкото другите европейски народи, да бъде едновременно народ-роб и народ-емблема на свободата, безделник, който спи върху руска печка, и човек от барикадите на новите времена... И всичко това събрано и концентрирано, разпиляно и противоречиво изобразено. Затова руската душа, която е дълбоко религиозна, вярна на православието и религиозния канон, толкова алогично ражда ереси, старообрядства и новообрядства, втурва се след съблазните на всяка нова идея, оставайки вярна на своята самоличност, на универсалното значение на Руската идея. Въпреки хаотичния живот на руския човек, въпреки жестоката история на Русия, руската душа е високочовеколюбива и вярваща в преобразуващата сила на социума, готова нееднократно да пожертва изконни интереси на индивида в интерес на колективния живот и воля.  В центъра на мотивите, които определят отношението на западния човек към обществото, обикновено застава личността и нейният исторически егоизъм, докато руснакът трудно може да си представи, че човешката индивидуалност може да съществува извън обществото. Парадоксът е в това, че именно руснакът, който толкова настойчиво търси и намира обвързаностите между личностите, става жертва на този свой алтруизъм. Може би това е най-голямата негова социална и екзистенциална трагедия. Каквото и да се говори, руският строй на художествено мислене е един от най-неоспоримите родоначалници на основните течения в литературата и изкуството - авангардизма, модернизма - талантливо, перфектно трансформиране на традицията в естетическа провокация, в изкуство на парадокса.  Мисля, че двутомникът на Чавдар Добрев не се побира в нито един от литературните или публицистичните жанрове. Зад енергията на този сърцебиещ текст пламти всеотдайна кауза, защитена с изумително художествено майсторство, с изумителна целенасоченост и вярност към руската идея, която очевидно възкръсва от неведението и набира сили за нов изгрев и ново планетарно шествие. На целта да обхване многоликата проблематика на своята творческа задача помага  и опитът, натрупан вече от перото му. Забележителни са творбите на Чавдар Добрев в областта на поезията. Докато официалните флагмани на априлската вълна се вписаха във времето като радостни вестители на разведряването, Чавдар Добрев проговори с жестокия език на истината, която драстично се разминаваше с красивите метафори на бодрячеството, защото носеше в тъканта си метафорите на тревогата. Сега се питам защо ли преди около пет десетилетия безспорните владетели на авторското право върху метафората и поетичната образност четяха, но разсеяно отминаваха образите, които се раждаха в поетичната лаборатория на критика: В българската литература, макар и с известно закъснение - а може би тъкмо навреме! - се беше появил поет с автентичен художествен почерк, с остро социално око, което успява да улови пропускани (неизвестно защо) от братята поети неудобни отрязъци от отдавна деформираната картина на мнимата обществена хармония и благополучие. Чавдар Добрев беше станал зъл от доброта в едно време, което се беше самоконструирало като \"мелница за усмивки\".  Трябва да подчертаем, че и в оценката на българските исторически превратности, и в йерархизирането на националните културни ценности (театър, поезия, проза...) Чавдар Добрев се проявява категорично като критик с европейски ценности. От родните тесногръдни пристрастия винаги го отдалечават модерните интегрални възгледи за социалната проблематика и личността, която действа за общото. В тоя смисъл Добрев е особено близък с Лукач. При Добрев централен проблем винаги е бунтуващият се човек и оттук скепсисът, несъгласието, интимното съпричастие. Особено внимание той отделя на състраданието към низшите. Приел е каузата на левицата. Животът му минава в конфликт. Приел е класовото разделение на обществото. След историческите промени през 1989 г. той първи (в монографията си \"Никола Вапцаров\") доказва, че свободата е по-висока цел от равенството.  Навлизането в нетърпеливата старост не укротява творческата мощ на твореца. Признанието, че през годините не е станал по-мъдър, не означава, че се отказва от целите си. Опазил го бог. Точно когато умората сигнализира санитарна пауза, той започна осъществяването на своя най-амбициозен творчески проект. След едно продължително и щателно проучване на историческите превратности и на философските лабиринти неуморното му перо яхна червените коне на Руската идея, за да събуди за нов живот нейните мечти и нейната вярност към първопроходците, за да формулира нейните нови предизвикателства и новите идеи, които ще управляват човечеството. ", "date": "2019.12.20", "title": "Русия граничи с Бога..."}
{"url": "https://duma.bg/datata-n205738", "text": "ИГНАЖДЕН. Според народните обичаи на Игнажден започват Новата година и Коледните празници. Характерен за празника е обичаят полазване. По това кой човек (полазник) пръв влезе в дома ви сутринта, се гадае за здравето, плодородието и имането през годината. Ако се случи първият гост да е добър и богат, то и годината ще е плодоносна. Жените тогава не трябва да похващат никаква домашна работа, за да забременяват и раждат лесно. Има обичай да се сеят символично вътре в къщата житни и ечемичени зърна, да се посипват плодове и орехи около светилището на дома - огнището. На този ден не се дава нищо назаем, за да не излязат плодородието и изобилието от къщата. Според народното поверие от Игнажден зимното слънце започва да се \"събира\" да си ходи, за да дойде на негово място лятното слънце. МЕЖДУНАРОДЕН ДЕН ЗА ЧОВЕШКА СОЛИДАРНОСТ. Чества се от 2006 г. по решение на Общото събрание на ООН. Поводът е годишнина от откриването за подписване и ратификация (1952) с Резолюция 640 на Общото събрание на ООН на Конвенцията за политическите права на жените, влязла в сила на 7 юли 1954 г. ПРАЗНИК НА СМЕТНАТА ПАЛАТА. Отбелязва се от 2000 г. На 20 декември 1880 г. в \"Държавен вестник\" е публикуван първият Закон за Върховната сметна палата, приет от Второто обикновено Народно събрание на 14 декември 1880 г., утвърден с Указ 147 на княз Александър Батенберг на 17 декември 1880 г. 1868 - ВЪВ ВАРНА СЕ РАЖДА ДИМИТЪР СТРАШИМИРОВ, ПУБЛИЦИСТ (УМИРА 1939 Г.). Завършва литература и история в Берн. Бил е директор на Народния театър, зам.-директор на Народната библиотека, редактор на сп. \"Съвременник\". Поет, романист, драматург. Автор на стихосбирката \"Южни сонети\", на романа \"Сред мрака\", на драмата \"Врази\", на много студии и статии, на изследвания - \"История на Априлското въстание\" в три тома, и др. 1879 - ТОМАС ЕДИСОН ДЕМОНСТРИРА СЪЗДАДЕНАТА ОТ НЕГО ЕЛЕКТРИЧЕСКА ЛАМПА. Лампата с нажежаема жичка е създадена от руския електротехник Александър Лодигин през 1872 г. Представлявала е стъклен балон, изпълнен с въздух, в който са запоени два дебели медни проводника, съединени с въглена пръчица. При пускане на ток през лампата въглената пръчица свети не повече от половин час и изгаря. През 1875 г. Едисон изтеглил въздуха от балона и така удължил живота на крушката. През 1890 г. Лодигин доусъвършенствал електрическата крушка, като поставил жичка от волфрам и изпълнил балона с азот. 1968 - УМИРА ДЖОН СТАЙНБЕК, АМЕРИКАНСКИ ПИСАТЕЛ И ДРАМАТУРГ (Р. 1902 Г.). Автор на \"За мишките и хората\", \"Улица Консервна\", \"Руски дневник\", \"На изток от рая\", \"Зимата на нашето недоволство\" и др. Носител на Нобелова награда за литература (1962), на \"Пулицър\" за \"За мишките и хората\", \"Гроздовете на гнева\" и \"На изток от рая\".", "date": "2019.12.20", "title": "Датата"}
{"url": "https://duma.bg/ako-armiyata-imashe-devet-zhivota-kato-kotkite-n205739", "text": "Какво се случи в отбраната през годината? Да започнем малко по-отрано. Имаше един военен министър Николай Ненчев, пак в правителство на Бойко Борисов и ГЕРБ, който казваше, че Българската армия има три деца и те не бива да се делят. Ставаше дума за трите вида въоръжени сили - Сухопътни войски, ВВС и ВМС. Сигурно е бил прав. Не направи кой знае какво, с което, за съжаление или не, не позволи едно да вземе превес над друго. Останаха си на същото място. Случи се нещо, разбира се, което не може да не остане в историята на държавата. Принуди командира на ВВС да подаде рапорт и да се пенсионира, за да стане президент на Република България. Не е малка тази заслуга.  Сегашните управляващи, които само смениха по-малкия коалиционен партньор, също държаха на тази теза. Дълго време говореха, че трите проекта за модернизация трябва да вървят ръка за ръка. Точно 2019 г. показа, че това не се случва. Дали по геополитически или някакви други стратегически причини имаме промяна само за изтребителите. Даже платихме на САЩ цялата сума авансово. От гледна точка на способностите на ВВС, а и на цялата ни армия - похвално. И не е сериозно да се оспорва необходимостта от засилване мощта на бойната ни авиация. Важното е обаче, като полетят в българското небе първите осем Ф-16, да са в строя бронираните машини на пехотата и многофункционалните кораби на флота, за да се използват пълноценно многоцелевите самолети. Изтичащата година обаче, не донесе договори за останалите два проекта, дори предвидените в централния бюджет средства бяха взети, за да се плати сметката за изтребителите. Ще чакаме 2020 г. За корабите има надежда, за бойните машини ще кажа по-нататък. Все пак тези над 2 млрд. лв., платени наведнъж, свършиха много важна геополитическа и дипломатическа мисия. Особено във Вашингтон. Похвалихме се пред президента Тръмп. Той дори внимателно ни даде за пример на Германия. Няколко дни преди това премиерът звънна на генералния секретар на НАТО Йенс Столтенберг и сам се похвали. Отбеляза, че от началото на 2018 г. България успешно прилага националния План за нарастване на отбранителните разходи до 2 процента от БВП до 2024 г. \"С авансовото плащане на 8 броя самолета F-16V Block 70 тази цел вече е постигната и в края на настоящата 2019 г. разходите се очаква да достигнат 3,1% от БВП.\" Това е похвалата. Нямаше начин да не ни ръкопляскат. Но явно не бяха чели гласувания бюджет за следващата година.  Там е записано, че общо разходите за отбрана възлизат на 1941,0 млн. лв., което представлява 1,53% от БВП. А средносрочната прогноза предвижда през 2021 и 2022 г. спадът да е съответно с 0,19 и 0,17 процента. Добре, че президентът бе коректен в това отношение на срещата на върха на НАТО в Лондон. Така през следващите три години няма да ни питат къде са 3-те процента. Защото няма да ги има и 2-та. Макар че и това може да се случи. Вече има приказка, че по един от двата модернизационни проекта ще платим авансово. По рецептата за изтребителите. Колко му е, актуализираме бюджета по някое време на годината и дигаме процента от БВП над 1,53. Сега за трите деца на Българската армия. Клатушкането на проекта за корабите през годината беше очевидно. Дори на едно от заседанията на Комисията по отбрана, народният представител вицеадмирал от запаса Пламен Манушев вметна репликата за доведеното дете, имайки предвид ВМС. Още по-респектиращо беше словото на командира на Сухопътни войски генерал-майор Михаил Попов на празника на пехотата - 19 ноември. \"Всички ние често чуваме, че Сухопътните войски са гръбнакът на Българската армия. Но да си признаем честно - кога се грижим за гръбнака си? Когато стане късно! Сухопътни войски сме първи по проведени учения и участници в тях. Първи сме по участия в мисиите. Първи сме по оказване помощ на населението. И на още едно място сме първи. В строя на Националната гвардейска част взводът, който представлява Сухопътни войски, е пръв. В другите области, особено свързани с финансирането, ние често не можем да се класираме и в челната тройка. Може би това е така, защото не сме активни? Може би това е така, защото аз не мога да правя вятър на този или онзи? Може би причината е, че аз не пълня ушите на хората с постоянни приказки как ние сме най-важни, най-ценни, най, най?\", каза той. И продължи: \"Когато очаквах високото технологично обновление на Сухопътни войски в средата на годината, аз виждах светлина в тунела. Оказа се, че светлина имаше, но не беше тази, която очаквахме. И сега пак през тунела си светим с газения фенер и се надяваме. Надеждата на Сухопътни войски е като котката - с девет живота. Дано да ни стигнат, че не останаха много!\".  Дано политиците да не лежат на приказката за деветте живота на котката, когато става дума за Сухопътни войски и за армията изобщо. Защото и най-новата техника ще умре много бързо, ако ги няма хората. За 9 месеца кампанията \"Бъди войник\" обиколи градовете в България и осигури 602 нови войници и матроси. И тук се похвалихме: \"Два пъти повече от миналата година!\". Добре, но колко кампании трябва да направим, за да попълним дефицита от военнослужещи. Има една прогноза, която изтече от Щаба на отбраната, според която некомплектът може да бъде преодолян до 5-6 години. Нещо друго трябва да се направи, което да е далеч по-мотивиращо от 10-процентно увеличение на заплатите. През тази година не дойде и широко рекламираната доброволна служба. От началото на август са обявените поправки на Закона за резерва на въоръжените сили, чието приемане трябва да осигури изпълнението на едно от записаните в управленската програма на правителството намерения. Но така си стоят на сайта за обсъждане. Явно има съпротива от най-високо ниво.  Дори и Народното събрание да приеме закон или решение, не е гарантирано кога ще стартира изпълнението му. И 2019 г. даде такива примери. Така стана със създаването на Съвместното командване на специалните операции. Депутатите казаха \"да\" през май, Министерският съвет изпълни тяхното решение през ноември. Както се казва с фанфари правителството и парламентът гласуваха през април възстановяване на Висшето военновъздушно училище от 1 януари 2020 г. В началото на декември все още нямаше назначен началник, не бе определен и щат.  Нещо такова се случваше в отбраната през годината. За следващата ще разчитаме на провеждащия се стратегически преглед. Защо пък той да не реши въпроса с некомплекта. Намаляваме състава с 5 хиляди и готово. Такива гласове се чуват дори в парламента. Колко му е?! Трябват едно или две гласувания. ", "date": "2019.12.20", "title": "Ако армията имаше девет живота като котките..."}
{"url": "https://duma.bg/kratki-novini-n205744", "text": "Полицията в австрийската столица арестува 16-годишен български гражданин, който при свада в трамвай заплашил с меч 38-годишен пътник, съобщи сайтът \"ое24\". Двамата бяха свалени от трамвая за изясняване на случая, в нашенеца бе открит меч с дължина около 40 см, скрит в метална тръба. Той  е арестуван и отведен в затвора. Потърпевши няма. Първият министър на Шотландия Никол Стърджън, която е и лидерка на Шотландската национална партия (ШНП), официално поиска от Лондон да предостави на Единбург законното право за провеждане на референдума за независимост на Шотландия. \"Шотландия даде да се разбере много ясно миналата седмица, че не иска правителството на торите, ръководено от Борис Джонсън, да ни изведе от Европейския съюз\", каза Стърджън пред репортери. Ботаническата градина в Москва обяви, че започват да цъфтят кокичетата. В парка \"Соколники\" поради топлата зима е затворена ски пистата с изкуствен сняг, която е популярна сред скиорите и кънкьорите. Една метеорологична станция в Северна Москва регистрира температура от 5,4 градуса, което е рекорд от края на ХIX век. Жител на сибирския град Омск пусна в мрежата шегата \"Сняг за продан\", предлагайки кубически метър \"естествен сняг\" за 1000 рубли (около $16) Индия е водеща в света по броя на смъртните случаи, свързани със замърсяването, следвана от Китай и Нигерия, показва докладът на Глобалния алианс за здраве и замърсяване (GAHP). На Земята замърсяването причинява 15% от смъртните случаи, което е 8,3 млн. души. В Индия показателят е 2,3 млн. смъртни случая, а в Китай - 1,8 милиона. Следват Нигерия, Индонезия и Пакистан. САЩ с население от 325 млн. души са седми с почти 200 000 смъртни случая. При челен сблъсък на два влака в южния румънския окръг Прахова пострадаха 11 пътници, съобщава Медиафакс. Първият вагон на пътническия влак е дерайлирал. Ранените са в съзнание, 10 са откарани в болници с линейки, а един от пострадалите е транспортиран с вертолет до болница в Букурещ. Според първоначални информации товарният влак не е спазил сигнал за спиране и е навлязъл в коловоза на пътнически влак. ", "date": "2019.12.20", "title": "Кратки новини"}
{"url": "https://duma.bg/razkolat-na-razkolnitsite-n205741", "text": "Точно една година след обединителния събор, на който се сляха в новата Православна църква на Украйна (ПЦУ) две непризнати от православния свят църкви - Украинската православна църква и Киевската патриаршия (УПЦ-КП), начело с митрополит Филарет, титулуван от привържениците си като патриарх, и Украинската автокефална православна църква, разколниците в Киев се разцепиха.  За утре в Киев е насрочен протест под наслов \"В защита на Киевската патриаршия\", на който Филарет смята да обяви, че не признава съдебното решение, с което се ликвидира юридически УПЦ-КП и отново да изтъкне, че не приема три от условията, срещу които вселенският патриарх Вартоломей даде автокефалия на ПЦУ през януари т.г. Тези условия са прехвърлянето на задграничните епархии на УПЦ-КП към Вселенската патриаршия, в Киев да не се вари миро и вътрешните конфликти в новата украинска църква да се решават само след съгласуване с Вселенската патриаршия. На пресконференция миналия петък Филарет заяви, че \"Киевската патриаршия\" трябва да се пази от \"сили и външни, и вътрешни\", насочени към нейното унищожаване. \"Почетният патриарх\" дори обвини бившото си протеже митрополит Епифаний, който бе избран начело на ПЦУ, че \"работи за Москва\". На свой ред Епифаний призова Филарет \"да се осъзнае\", че зад гърба му действат \"проруски сили\".  Т.е. освен, че, както обикновено в Украйна, всички накрая се оказват \"агенти на Путин\", фактически Филарет зове към нов разкол в разкола, като отхвърля властта на вселенския патриарх Вартоломей върху ПЦУ. Разколническият \"патриарх\", който сега дори е именуван и като \"почетен\", допусна, че в Украйна пак ще има три православни църкви, както допреди обединението от 15 декември 2018 г. - неговата \"Киевска патриаршия\", ПЦУ и Украинската православна църква Московска патриаршия (УПЦ-МП), която е единствено канонично признатата от всички православни поместни църкви и продължава да е най-голямата православна църква в Украйна.  За отбелязване е, че само двама от близо 90 епископи на УПЦ-МП се присъединиха към ПЦУ на Епифаний, въпреки гръмките заявки за обединение на всички украински православни в една църква, която да е независима от Московската патриаршия и Руската православна църква (РПЦ). И това при положение, че цялата властова машина в Украйна работеше, работи и очевидно ще работи занапред в полза на ПЦУ и срещу интересите на каноничната Украинска православна църква. В началото на декември в България бе делегация на УПЦ-МП, водена от Житомирския и Новгород-Волински митрополит Никодим. Пред журналисти в БТА те разказаха за гоненията, на които е подложена каноничната църква. \"В неделя Сиропустна (Прошка) - началото на Великия пост - неонацистите блокираха хората в храма на село Барановка. Биха ги, изтръгваха иконите от ръцете им и ги хвърляха на земята... Зад разкола стоят политически сили, хора, които нямат никакво отношение към православната вяра\", цитира митрополит Никодим сайта \"Православие.бг\". Житомирският митрополит разказва още, че от 280 свещеници в неговата епархия, едва петима са се присъединили към новата църква, а от 100 храма само десет са преминали към ПЦУ, но половината по-късно се върнали към УПЦ-МТП. Да припомним, че създаването на новата църква бе изцяло политически проект на предишния президент на страната Петро Порошенко, който го направи дори стълб на предизборната си кампания за втори мандат, макар, че това не му помогна. Според слухове бившият държавен глава и по съвместителство най-голям олигарх в Украйна дори е платил на Вартоломей десетина милиона долара. Порошенко винаги е отричал тези твърдения, но прехвърлянето на задграничните епархии на ПЦУ към Вселенската патриаршия, също се разглежда като вид плащане.  Не са слухове обаче действията на американската дипломация, насочени срещу нанасянето на удари по руското православие като част от новата студена война срещу Русия. Например автокефалията беше публично подкрепена от държавния секретар Майк Помпео, който дори е обсъждал въпроса за признаването на ПЦУ от страна на Гръцката православна църква по време на своя визита в Москва. Това си е директна намеса на чужда, дори не православна държава, в работите на православието, очевидно насочена да извлече чисто политически дивиденти. Логиката е разбираема - отслабването на Руската православна църква ще доведе и до отслабване на руската държава. Нещо повече. Вече се очертава картина, в която американците започват да фаворизират в геополитическите си предпочитания една част от православния свят за сметка на друга част, представена основно от славянски народи. Три православни църкви до момента са признали ПЦУ като независима. Това са Вселенската патриаршия, дарила томоса за автокефалия, Гръцката православна църква и  Александрийската патриаршия. РПЦ реагира, като скъса отношенията си с Вселенската патриаршия и ограничи общуването с Гръцката църква и александрийския патриарх Теодор. Беше спряна работата и на Александрийското подворие в Москва.  В Киев на свой ред очакват, че през 2020 г. признание ПЦУ ще получи и от Кипърската и Румънската църква. Т.е. основно доминирани от гърци православни църкви са признали или се очаква да признаят ПЦУ като автокефална - и това на фона на засилена американска активност в Атина по темата. Подозренията в Русия са, че съществува схема, по която САЩ да подкрепят приписваните на Вселенската патриаршия намерения да се превърне в \"православен Ватикан\". В българските медии вече бе цитиран небезизвестният руски протойерей Всеволод Чаплин да казва, че Вселенската патриаршия се е превърнала в клон на Държавния департамент. Това, от една страна, ще бъде действие срещу РПЦ и Московската патриаршия, но от друга, ще раздели православния свят. Всъщност, това вече се случва. Украинският разкол и противорчивото даване на томос за автокефалност на новата ПЦУ от страна на патриарх Вартоломей вече влияят негативно на православния свят. Отделни представители на клира в Гръцката православна църква и Александрийската вече обявиха, че не са съгласни с решенията в полза на действията на Вартоломей.  Разделението засегна и българските православни, въпреки че БПЦ, подобно на мнозинството православни църкви няма решение по автокефалията за Украйна. В края на ноември т.г. стана ясно, че Пловдивският митрополит Николай е участвал в литургия в гръцкия град Лъгадина, на която дяконът при четенето на списъка с предстоятелите на православните църкви е упоменал и Епифаний. В същото време Житомирският и Новгород-Волински митрополит Никодим заявява, че по време на литургия с Ловчанския митрополит Гавриил той е получил неговите уверения \"в безусловната подкрепа на БПЦ за каноничната църква в Украйна\".  Много е вероятно историята с даването на автокефалия на ПЦУ да се повтори и в Северна Македония. Местната православна църква вече поиска от Вартоломей да я признае, което се разглежда като ущърб на интересите на Сръбската православна църква. Редица представители на околоцърковните среди призовават БПЦ да съдейства за тази автокефалия, но българските йерарси засега са предпазливи. Работата е там, че и тук става дума не толкова за църковни дела, колкото за разделение про и анти Русия, про и анти Сърбия, но разглеждана като съюзник на Русия на Балканите. Това обуславя преди всичко действията на \"активистите\", вътрешни и външни, извън църковните среди.  Създаването на новата православна църква на Украйна преди година не доведе до мир нито вътре в страната, нито в православния свят. Точно обратното. Другояче обаче не може и да бъде, когато политическата логика на конфронтацията и враждата доминира при вземането на решения, а и когато външни сили се намесват в територията на религията, където изобщо не им е работата.", "date": "2019.12.20", "title": "Разколът на разколниците"}
{"url": "https://duma.bg/zamesiha-balgariya-s-kalabriyskata-mafiya-n205746", "text": "При операция срещу калабрийската мафия \"Ндрангета\" са издадени 334 заповеди за арест. Част от заподозрените са заловени в България, Германия и Швейцария, съобщава германският сайт RDN, позовавайки се на италиански медии. В акцията са участвали 2500 полицаи. Сред арестуваните са бившият депутат Джанкарло Пители от партията на Силвио Берлускони, кметът на град Вибо Джанлука Калипо, директорът на общинската полиция Филипо Неши, представителят на съда и известен бизнесмен Марио Артуса. Конфискувана е стока на обща стойност 15 млн. евро. Според депутата Никола Мора става въпрос за \"гигантски успех\" срещу организираната престъпност. \"Ндрангета\" е най-мощната мафия в международната търговия с наркотици и от години има стабилно ядро в Германия. Вътрешният ни министър Младен Маринов отрече да са извършвани арести у нас по случаЯ. Той не знае причината за намесването на България.", "date": "2019.12.20", "title": " Замесиха България с  калабрийската мафия"}
{"url": "https://duma.bg/koleden-den-s-fortisimo-familiya-i-sofiyskata-filharmoniya-n205733", "text": "\"Фортисимо фамилия\" и Софийската филхармония предлагат страхотен празничен предиобед на своите почитатели в навечерието на Коледа. На 22 декември от 9 ч. чак докато започне концертът \"Лешникотрошачката\", във фоайетата на зала \"България\" ще има много игри и изненади. Ателиетата за танци, изобразително изкуство и музика ще се провеждат от 9, 10 и 11 ч., при това всички забавления за деня са включени в билета за концерта. А коледната приказка за малката Клара и нейната Коледа започва точно в 11.30 ч. Главните действащи лица в концерта \"Лешникотрошачката\" ще бъдат балерината Ангелина Гаврилова, в ролята на Кралицата на мишките, и артистът Теодор Елмазов в ролята на чичо Дроселмайер.", "date": "2019.12.20", "title": "Коледен ден с \"Фортисимо фамилия\" и Софийската филхармония"}
{"url": "https://duma.bg/putin-ne-zhelae-da-e-prezident-sled-2024-g-n205747", "text": "В Москва се състоя 15-ата голяма пресконференция на държавния глава на Руската федерация Владимир Путин. За пресконференцията бяха акредитирани 1895 журналисти, което е рекорд. През миналата година присъстваха 1702 журналисти. Интерес предизвика отговорът на Путин на въпрос за промени в конституцията на Русия. Президентът допусна отмяната на принципа за два мандата поред за държавния глава. \"Вашият покорен слуга отслужи два мандата, след това напусна тази длъжност и негово конституционно право бе да се върне на длъжността президент, защото това вече не бяха два последователни мандата\", обясни Путин. По думите му, именно формулировката \"поред\" смущава някои политолози и общественици, затова може би тя трябва да отпадне\", поясни Путин. Според руското издание на \"Форбс\", отказът от думата \"поред\" ще направи невъзможно преизбирането на Путин, който вече бе избиран два пъти. Член 81 от конституцията гласи, че едно и също лице не може да заема президентския пост два последователни мандата. Агенция Интерфакс припомня, че през 2012 г. Путин вече е застъпвал подобна теза.  Путин говори и за климатичните промени. Според руския лидер никой не знае причините за климатичните промени, но е важно да не се бездейства. Путин каза още, че Русия не е сред големите замърсители. Той посочи данни на ООН, според които САЩ, Китай и ЕС са най-големите, а Русия е зад тях с 6 процента. Президентът подчерта, че за последните години Русия е пуснала в експлоатация нови 8 атомни блока. \"Това ни дава големи предимства в борбата с климатичните промени\", каза Путин, отбелязвайки, че в Русия е най-зелената в света енергийна структура. По време на пресконференцията руският президент определи главните успехи на Русия в реалния сектор на икономиката за последните 10 години. По думите на държавния глава, 75% от производствените мощности в преработващата индустрия са създадени от 2000 година. \"Средната възраст на машините е 12 г., това говори какво е направено за последното десетилетие\", подчерта Путин. Сред постиженията президентът също така назова три нови летища, 12 железопътни гари, двойно увеличения брой федерални пътища. \"Ярък пример е селското стопанство. СССР винаги е бил купувач на зърно, сега Русия е най-големият доставчик на жито на световния пазар, ние изпреварихме САЩ и Канада\", добави той. Русия е заинтересована от подобряването на отношенията със САЩ, увери държавният глава на Руската федерация. \"Готови сме да продължим СТАРТ-3 още утре. Но засега нашите предложения остават без отговор. Ако го няма СТАРТ-3, в света няма да остане нищо, което да сдържа надпреварата във въоръжението\", предупреди Путин. Той не подмина и отношенията с Украйна. Транзитът на газ през Украйна ще бъде запазен, въпреки че се изграждат нови газопроводи. Русия е заинтересована да запази този газов коридор, увери Путин. Той отчете като положителни промените в Украйна, включително решението на Киев да удължи закона за специалния статут на Донбас. Държавният глава на Русия обаче смята, че нежеланието на Киев да изтегли войските от фронта е погрешно. Той за пореден път отрече в Източна Украйна да са разположени руски войски. Въпросът за Донбас може да се реши с диалог с хората, а не със сила, убеден е Путин. Според него срещата в нормандския формат през април ще бъде уместна, ако има положителни промени. Български журналист се опита да подари икона на Путин по време на пресконференция.\"Това е подарък за вас\", каза той, вдигнал подаръка над главата си. \"Благодаря ви много\", отговори президентът. Журналистът е Атанас Стефанов от \"Булпрес\", който каза преди пресконференцията, че иконата не е случайна, защото е покровител на народите на Русия и България.", "date": "2019.12.20", "title": "Путин не желае да е президент след 2024 г"}
{"url": "https://duma.bg/hor-planinarska-pesen-s-kontsert-v-zala-balgariya-n205734", "text": "Традиционния си голям коледен концерт ще изнесе хор \"Планинарска песен\" на 21 декември от 18 ч. в зала \"България\". Главен художествен ръководител на състава е маестро Румен Райчев. Акомпанимент - Лили Мирчева. Билети по 8 и 5 лв. се продават на касата в зала \"България\".", "date": "2019.12.20", "title": "Хор \"Планинарска песен\" с концерт в зала \"България\""}
{"url": "https://duma.bg/dyado-koleda-pristiga-na-stsenata-na-teatar-vesel-n205732", "text": "В съботния афиш на Куклен театър \"Весел\" на 21 декември от 11 ч. в читалище \"Искра\" в старата столица ще гостува Дядо Коледа. Спектакълът \"Коледни сънища\" е едно от любимите заглавия в репертоара на трупата. Драматизацията е на Елка Баланова, постановката на Веселин Василев, а куклите на Лидия Къркеланова. Музикалното оформление и студиен звукозапис са дело на Петър Атанасчев. В спектакъла участват актьорите Елка Баланова и Веселин Василев и, разбира се, специалният гост - добрият старец Дядо Коледа. Едно делфинче от градския фонтан и един снежен човек - едно ново приятелство, родено навръх Коледа. Това е сънят на Тъжния човек, останал сам в празничната нощ. А когато се появи Думка Сладкодумка, започва истинският празник. Лирична приказка за приятелството - не всеки ден ни се случва да срещнем истински приятел. Но когато дойде Дядо Коледа... \"Коледни сънища\" е последният спектакъл, който Куклен театър \"Весел\" ще представи през 2019 г. на куклената сцена за семейна публика в читалище \"Искра\" във Велико Търново.", "date": "2019.12.20", "title": "Дядо Коледа пристига на сцената на театър \"Весел\""}
{"url": "https://duma.bg/nch-d-debelyanov-1960-posreshtna-koleda-v-rkits-n205735", "text": "Коледният концерт на НЧ \"Димчо Дебелянов-1960\" вдигна завесата за изкуството в голямата зала на Руския културно-информационен център. Специални поздравления читалището получи от председателя на СБЖ Снежана Тодорова, от писатели, поети, от съюзни организации и институции. Гост на концерта бе полк. Чавдар Петров - председател на Националната асоциация \"Сигурност\", творчески приятел на \"Димчо Дебелянов-1960\". Ководещ на концерта бе младият поет, студент в НМА \"Панчо Владигеров\", специалност поп и джаз пеене, национален координатор на НД \"Русофили\" Антони Дачовски. Той впечатли присъстващите с изпълнение на песента \"Рождество\", композирана от известния бургаски бард Пламен Ставрев. Аплодисментите продължиха и за изпълнението на валса по музика на Дмитрий Шостакович от възпитаниците на танцово студио \"Класик\" с педагог Славея Стойчева. Последваха танците \"Перли\" от балета \"Конче вихрогонче\" по музика на Родион Шчедрин, \"Сенки\" от \"Баядерка\" по музика на Минкус, вариации от балета \"Пахита\" по музика на Минкус и \"Ноктюрно\" по музика на Шопен. Изпълнители от школата по поп и джаз пеене с педагози Росица Йорданова и Лия Любенова стоплиха сърцата на зрителите с \"Добър вечер, добър ден\", \"Мама\", \"Катерино моме\", \"Облаче ле, бяло\". Школата по пиано с педагог Марио Йоцов представи възпитаниците си в аранжимент за четири ръце. Гостуващите изпълнители от вокалната формация \"Щастливеца\" под съпровода на пиано на Росица Йорданова накараха всички да притихнат и да се пренесат в тайнството на светлата Коледа.  Читалищният спектакъл продължи с познатите и любими песни \"Големият кораб минава\" и \"Сбогом, моя любов\", с танца \"Пирати\" по музика на Ханс Цимер, както и с вечните коледни песни. Водещите пожелаха весели и щастливи празници, мир и любов във всеки български дом. Благодариха сърдечно на ръководството на РКИЦ за готовността да помага на културата. ", "date": "2019.12.20", "title": "НЧ \"Д. Дебелянов-1960\" посрещна Коледа в РКИЦ"}
{"url": "https://duma.bg/zhenite-iskat-da-sa-v-top-forma-za-praznitsite-n205728", "text": "Желанието да бъдат красиви е заложено генетично у жените, твърдят специалисти, а стремежът да са в топ форма е присъщ на 90% от дамите, сочат резултатите от най-нови проучвания. Всекидневието на представителките на нежния пол е постоянна надпревара за постигане на идеала за перфектна визия. Модерните изисквания превръщат красотата и младостта в култ. И освен усърдните занимания в спортните и фитнес центрове, жените разчитат и на последните новости за контуриране на тялото. За най-ефективна технология за стягане, изглаждане и подмладяване на кожата се смята мултиполярната радиочестота (Vella Shape). При локалните мастни натрупвания най-резултатна е процедурата Icoon, механичното действие, подобно на ръчния масаж в съчетание с фракционирано стимулиране. А когато целта е редуциране на целулита, комбинацията от различни технологии и методи е отлично решение (Triactive+), защото за редуцирането е необходимо време и комплексен подход, уточни дермато-естетичният терапевт Боряна Тимнева от Jewel Skin Clinic. От известния столичен център за естетична медицина са категорични, че при избора на апаратна процедура жените непременно трябва да се консултират със специалист в тази област. И след обстоен преглед и задълбочен анализ на проблемните зони по тялото да бъде изготвен индивидуален план от терапии и комбинация от различни технологии за справяне с проблема.", "date": "2019.12.20", "title": "Жените искат да са в топ форма за празниците"}
{"url": "https://duma.bg/narisuvani-ot-kuche-kartini-se-prodadoha-za-4000-dolara-n205730", "text": "Кучето Рикасо, което живее в приют, рисува с опашката си картини, част от които се продадоха на търг за сумата от 4000 долара, съобщи \"Метро\". Четириногият художник успял да сътвори 20 платна, използвайки оригинален творчески похват. Шестгодишният Рикасо е от породата американски стафордширски териер. Една от картините му намери купувач за цели 600 долара. Приходите от продажбите ще отидат за подпомагане на приюта, в който живее кучето в град Александрия, щата Вирджиния. Творбите на Рикасо, чието истинско име е Рико, бяха изкупени чрез наддаване за по-малко от час.", "date": "2019.12.20", "title": "Нарисувани от куче картини се продадоха за 4000 долара"}
{"url": "https://duma.bg/gruzinets-sazdade-kontsi-za-lifting-n205727", "text": "Още в средата на 90-те години на миналия век грузинският хирург Марлен Суламанидзе се опитва да разработи конци, които да се захващат под кожата, без обаче да се губи търсеният лифтинг ефект. На специалиста му хрумва да вземе полипропиленов конец, който се използва за зашиване на рани, да му направи разрези под микроскоп и да го стерилизира. Накрая, точно както по филмите, го имплантира в собствената си предмишница, за да изпробва действието му. След още няколко години експерименти през 1998 г. д-р Суламанидзе патентова хирургичните конци за козметични неоперативни интервенции като Aptos. Името е съкращение от старогръцките думи anti \"против, срещу\" и ptosis \"увисване\". Тези лифтинг конци се оказват ключът за постигане на повдигащ ефект на лицето, шията и тялото, без да се налага хирургическа намеса, от която пациентите обикновено се боят. Д-р Марлен Суламанидзе наскоро проведе мастър клас за българските специалисти, като гостува в София по покана на Global Aesthetics Academy. Харизматичният грузинец е автор на 100 научни труда и публикации, от които 18 са излезли във водещи световни научни издания.", "date": "2019.12.20", "title": "Грузинец създаде конци за лифтинг"}
{"url": "https://duma.bg/livarpul-i-flamengo-pak-v-bitka-za-varha-n205721", "text": "Ливърпул и Фламенго ще спорят за върха в световния клубен футбол отново след 38 години. Еврошампионите надвиха с 2:1 мексиканския Монтерей и се класираха на финала, който ще се играе утре в катарската столица Доха. Наби Кейта (12) откри за \"червените\", Рохелио Фунес (14) изравни, но резервата Роберто Фирмино (90+1) донесе успеха на Ливърпул. Бразилците победиха с 3:1 саудитския Ал Хилал. През 1981 г. в Токио Фламенго победи с 3:0 Ливърпул на финала за Междуконтиненталната купа. Футбол Клубен Мондиал  полуфинал: Монтерей - Ливърпул 1:2 0:1 Кейта (12) 1:1 Фунес (14) 1:2 Фермена (90+1) Утре: За 3-о място:Ал-Хилал (САр) - Монтерей (Мекс)  Финал: Ливърпул - Фламенго. Ел Класико Барселона - Реал М 0:0.", "date": "2019.12.20", "title": "Ливърпул и Фламенго пак в битка за върха"}
{"url": "https://duma.bg/razkriha-taynata-na-kulata-v-piza-n205731", "text": "800 години след изграждането на Наклонената кула в Пиза загадката на световноизвестната сграда най-после е решена. Първата част на символа на тосканския град е построена от архитект и скулптор Бонано Пизано през последната четвърт на ХIII век. Наред с други неща той проектира бронзовите порти на катедралата Пиза и Монреале в Палермо. Откритието, че именно Бонано Пизано е построил кулата, се дължи на палеографката Джулия Аманати, пише тосканският вестник \"Ла национе\". Експертката дешифрира камък с надпис на латински, открит в гроба на Пизано през 1838 г. по време на разкопки около Наклонената кула в Пиза. Трудният за разчитане текст съдържа два латински хекзаметъра (вид стихотворен размер, при който стиховете се състоят от 6 стъпки - б.р.), в които Бонано се обявяваше за строител на \"прекрасно произведение\". Резултатите от изследванията на Аманати наскоро са публикувани в книга. Откритието му доказва твърденията на ренесансовия архитект Джорджо Вазари, който посочва Бонано като първия строител на кулата. Нужни са били три строителни \"паузи\" и цели 177 години, за да бъде изградена кулата в Пиза. Бонано Пизано започва строителството през 1173 г. и успява да построи първия етаж, заобиколен от 15 колони от бял мрамор с класически капители и арки. Когато е издигнат третият етаж през 1178 г., кулата се е наклонила с 5 см заради нестабилния подпочвен слой, върху който е издигната. Поради тази причина строителството е било спряно. Едва 100 години по-късно Джовани ди Симоне продължава изграждането, като се опитва да компенсира наклона. Резултатът е бил съвсем неочакван - камбанарията все още е била крива, което отново е довело до спиране на строителните дейности. Томазо Пизано поема предизвикателството да завърши кулата и наистина го прави през 1372 г. 618 лета по-късно (1990) тя е затворена за посетители. Причината е, че високата 58,5 метра сграда се отклони с 4,5 метра от оста си и заплашваше да падне. Между 1993 и 2001 г. 800-годишната сграда е \"издърпана\" с 44 см под основата с помощта на тежести с тегло няколко тона. По време на дейностите кулата е обезопасена със здрави стоманени въжета. Строителните дейности струват 28 млн. евро.", "date": "2019.12.20", "title": "Разкриха тайната на кулата в Пиза"}
{"url": "https://duma.bg/otkriha-zashto-preyazhdame-s-mazna-i-sladka-hrana-n205729", "text": "Молекулярни биолози са открили специални рецептори в червата на хората и мишките, които пречат на производството на хормони на насищане, когато се приемат мазни или сладки храни. Блокирането им ще помогне да се предотврати развитието на затлъстяване, пишат учените в списание Frontiers in Physiology. \"Ако създадем лекарство, което блокира работата на канабиноидните рецептори и не им позволява да се намесват в освобождаването на протеинови сигнали за ситост, тогава ще направим голяма стъпка към решаването на проблема, който е поразил милиони хора по земята\", смята Николас ди Патрисио от Калифорнийския университет в Ривърсайд (САЩ). През последните няколко години учените откриват все повече признаци, че затлъстяването и проблемите с метаболизма, свързани с него, се развиват не само поради генетични причини или наличието на проблеми със силата на волята при затлъстели хора, но и защото употребата на такава храна променя мозъка.", "date": "2019.12.20", "title": "Откриха защо преяждаме с мазна и сладка храна"}
{"url": "https://duma.bg/lavovete-zavarshvat-2019-a-kato-%E2%84%9659-v-sveta-n205722", "text": "Националният отбор на България по футбол остана на 59-о място в ранглистата на ФИФА за декември. Това означава, че \"лъвовете\" не направиха скок, но и не паднаха в класацията и по този начин ще завършат календарната година с 1381 т. Националите приключиха квалификационния цикъл за Евро 2020 с победа над Чехия с 1:0. Съперникът на България в баражите за Евро 2020 Унгария остава на 52-о място с 1416 т. Евентуалните ни противници във финалния плейоф Румъния и Исландия са съответно на 37-о и 39-о място. Лидер остава Белгия с 1765 т., следвана от световния шампион Франция 1733, Бразилия 1712 Англия 1661, Уругвай 1645,Хърватия 1642, Португалия 1639, Испания 1636, Аржентина 1623 и Колумбия 1622. За баража с Унгария на 26 март 2020 г. от 21.45 ч. от БФС пуснаха евтини билети. За Сектор \"А\" те са по 20 лв., за \"В\" 15 и по 10 за \"Б\" и \"Г\". Билети ВИП категория 1 и 2 са съответно 100 и 50 лв.", "date": "2019.12.20", "title": "\"Лъвовете\" завършват 2019-а като №59 в света"}
{"url": "https://duma.bg/el-klasiko-00-46-raneni-samo-9-arestuvani-n205726", "text": "Два пъти отлаганото първо издание на супердербито на Испания през сезона между Барселона и Реал М завърши 0:0. Ел Класико, което е в програмата от 10-ия кръг в Ла Лига, бе съпроводено с масови протести, свързани с независимостта на Каталуния. В сблъсъка с полицията поне 46 души получиха леки наранявания, но са арестувани само 9 протестиращи край \"Камп Ноу\", обявиха испанските медии. Всички наранявания са от лек характер, като шестима души са откарани в клиники в близост до “Камп Ноу”. Около 5000 униформени се грижеха за реда около и на стадиона.  \"Кралете\" доминираха през по-голямата част от първото полувреме, но през втората част Барселона изравни играта и също стигна до някои положения за гол.  В 12-ата мин. домакините имаха претенции за дузпа. Жорди Алба се опита да центрира отляво, но Даниел Карвахал блокира удара му. \"Блаугранас\" имаха претенции за дузпа, но на повторението се вижда, че ръцете на бека на Реал М бяха плътно прибрани до тялото. След центриране от корнер на Тони Кроос Рафаел Варан (17) стреля с глава, но Жерард Пике изчисти от голлинията. Вратарят на Барса Марк-Андре Тер Щеген (25) изби с крак удар на Карим Бензема край гол линията, а после и шута при добавка на Каземиро от 25 м. Вратарят Тибо Куртоа и капитанът Серхио Рамос пък избиха при меле удари на Луис Суарес и Лео Меси.  В 73-ата мин. левият бек Ферлан Менди беше изведен зад защитата на Барселона и намери Гарет Бейл и той простреля Тер Щеген, но реферът отмени попадението заради засада на френския защитник. Това е и първото нулево реми в Ла Лига между тези два отбора от месец ноември 2002 година. В 83-та мин. се появи 17-годишният Ансу Фати, който стана най-младият играч през 21-ви век, който записва участие в Ел Класико, като подобри рекорда на Боян Къркич.  Така суперсблъсъкът завърши 0:0 за първи път след 6235 дни, а след 17 кръга в Ла Лига грандовете останаха на върха с по 36 т. Капитанът на \"Белия балет\" Рамос стана играча с най-много мачове (43) в Ел Класико, като изпревари легендите Чаби Ернандес, Мануел Санчис и Пако Хенто. Треньорът му Зинедин Зидан пък няма загуба на \"Камп Ноу\" вече в 5 мача.", "date": "2019.12.20", "title": " Ел Класико: 0:0  46 ранени, само 9 арестувани"}
{"url": "https://duma.bg/da-imah-az-pone-edin-priyatel-n205784", "text": "Да си припомним за Теодор Христов, философ, поет и писател, оставил блестящо творчество, но напуснал този свят едва на 38 години.  Роден в София на 22 май 1969 г. Завършва философия в СУ \"Св. Климент Охридски\", магистър е на философските науки. Интересува се от изобразително изкуство, литература, философия, религия. Публикува във вестниците \"Словото днес\", \"Арт\", \"Литературен вестник\", \"Литературен форум\", \"Отечествен фронт и др. Изпод неговото перо излизат книгите: \"Усмивката на Бога\", \"Нощта на моя ден\", \"Пародии\", \"Киркегор танцува свободата\", \"През моите очи\". Интересни са думите за него на поета Георги Гергов: \"Така го помня: усмихнат, огрян от слънцето. Познавахме се само от половин час, а вече го чувствах приятел. Говорех му за моята първа поетична книга \"Обичам те\", за откритието на думите - рисунки. Скоро на страниците на \"Литературен форум\" се появи рецензия от Теодор Христов за нея. Потърсих го, за да му благодаря, но ми казаха, че вече не работи за вестника. Не знаех къде да го намеря. Нашата среща се оказа единствена.  Направих това, което мога - посветих му стихотворение, с надеждата, че то ще стигне да него. Есента на 2009 г. видях некролога на входа на една редакция. Попитах и така се запознах с майка му. Тя ми подари книгите на Теодор Христов - многопосочни и талантливи. Неговото стихотворение \"Приятел\" е болезнено, мъдро, голямо! Обикнах го. Какво начало: \"Да имах аз поне един приятел\". Съдбата на поета.\"", "date": "2019.12.20", "title": "Да имах аз поне един приятел"}
{"url": "https://duma.bg/100-dolara-n205786", "text": "- Гугуца... кротко, Гугуца... Кротко... - мънкаше под нос госпожа Атанаска и свиваше врат в захабеното си манто.  Дакелчето й игриво скимтеше, кокореше очички и рипаше в мъгливото утро. Напук на кучешкия му порив, тя вяло почесваше бузи, триеше зачервените си от утринната влага очи, и продухваше с кашлица тютюна от гърдите си. Нищо, че от три години беше пенсионер - \"Филхармонист, трета цигулка\", и на пенсионното парти отказа цигарите; госпожа Атанаска още не можеше да изчисти дробовете си от четиридесетгодишното пушене.  Иначе водеше беден, средностатистически, пенсионерски живот. Но не се жалваше никому, защото знаеше, че днешното време никому не предлага \"безплатен обяд\". Щом получеше месечните си 214 лева и 36 стотинки, тя грижливо ги подреждаше на купчинки с етикети: \"ток\", \"вода\", \"парно\", \"телефон\", \"асансьор\", \"чистачка\", \"храна\", \"лекарства\". Като от \"лекарства\" се случваше да задели по някой лев през лятото, когато не боледуваше. Тогава си позволяваше малък празник и си купуваше паста или тортичка от лъскавата сладкарница под блока й. За храната на дакелчето нямаше грижи, защото ходеше три пъти седмично в \"Дюнер кебап\"-а през две преки и носеше пълна кутия с огризки от дюнер и сандвичи... Както унило следваше кученцето, госпожа Атанаска внезапно се спря. И го загледа. Гугуца беше запънала крачета в тревата, издула хилавите си венички, и акаше. Точно преди да завърши, дакелчето получи лек шут по дупето и отскочи встрани. Госпожата бе втренчила поглед в лайненцето му и напрегнато дишаше. Взе една пръчка и внимателно придърпа отдолу... 100 долара. Омачкани, но истински! 100 долара! Блудкавозелени и мокри! Стисна ги с пулсиращи пръсти и ги поочисти в тревата наоколо. После ги загледа с доволство. Извади носната си кърпа, постави банкнотата в нея и, преливаща от щастие, поведе Гугуца към къщи. Три дни и три нощи госпожа Атанаска не можа да си намери място от радост и ходеше несвястна из стария си, наследствен апартамент. Три дни и три нощи дузина идеи за 100-те долара обсебваха съществото й и тя несъзнателно поливаше по няколко пъти на ден цветята в саксиите. После забърсваше прелялата вода по вехтите мебели и плюеше в пазвата си против склероза... В тези три дни и нощи тя напрегнато пресмяташе: колко ще й струва например марково бельо и козметика, ползвайки намалението на някои търговски вериги; или - ще й стигнат ли 100 долара да изгледа три-четири нашумели опери и концерти; а може би с тях ще успее да си подари тридневна екскурзия в Гърция, Турция или Румъния; или пък - да си купи нови пердета, тъй като старите й бяха захабени и окъсани; и прочие, и прочие... Но най я вдъхновяваше идеята да заведе приятелките си Венета и Калинка в представителен ресторант на вечеря. (Апропо, Венета беше стара мома като нея, и също живееше сама; а Калинка от две години беше вдовица, пък синът й живееше в Сингапур.)     В понеделник на новата седмица, както повеляваше хороскопът й, госпожа Атанаска се облече празнично, провери за пореден път 100-те долара в портмонето си и прекрачи в столичната суета.  След като смени три транспорта и походи единайсет минути пеша, тя спря пред лъскава витрина на центъра с надпис \"Обменно бюро\". Трепетно притвори очи... Когато ги отвори, се сепна. В нея се взираше червендалест, дебеловрат младеж с костюм и бръсната глава - типична визитка на охранител. - К'во има, госпожа? - заинтригува се той проформа от състоянието й. - Да не ти е зле? - Не... не... всъщност... - К'во правиш тука тогава?... Хайде, давай по пътя си. - Не... аз... да сменя малко долари...        - А, тогава си на точното място. Влизай! - прикани я бойко младежът.  - Велизар Станчев... - сухо преглътна жената - на работа ли е?  Охранителят я загледа. Малките му миши очички изпитателно се присвиха: - Що ти е? - Син е на братовчедка ми... Да се допитам до него... - А бе, какво ще се допитваш?! Ето, тук на таблото пише днешния курс на валутата и \"без комисиона\"!  - Не, не... Искам да се видя със Зарко! - настоя цигуларката. - Няма го. Преди месец се изсели в Германия.  Госпожа Атанаска помръкна. Замига виновно и запристъпва от крак на крак: - Е, ми... тогава да тръгвам... - Къде тръгваш бе, госпожа? Нали искаш да сменяш долари?!... Колко?     - Сто. - Нямаш проблем! - подхвана я за лакътя охранителят и цигуларката хлътна в Бюрото.  - Нинче, - промуши той глава на гишето - госпожата е роднина на Заро! Ще сменя сто долара. Оправи я! Нинчето кимна, а госпожа Атанаска плахо пристъпи. Извади банкнотата от портмонето си и я подаде. Нинчето я следеше с интерес: - Вие каква сте му на Заро? - попита тя куртоазно и заопипва 100-те долара. - Братовчедки сме... с майка му...    Нинчето я загледа. Изумено я загледа. Опипа отново банкнотата. Насочи я срещу близката лампа и я провери с лупа. После я сложи в детектора за фалшиви банкноти и... страховито я размаха пред смаяния поглед на цигуларката: - Тия долари са фалшиви, госпожо!... Как не ви е срам! Възрастна жена!... И искахте Заро да ги пробута, нали?! Няма го майстора!... Дани, викай полиция! Онзи с бръсната глава, сякаш само това чакал, веднага заключи вратата и извади малка радиостанция. Госпожа Атанаска бавно проумяваше случващото се. Гледаше плахо, като малко дете, пътуващо за първи път с \"влакчето на ужасите\" в Дисниленд, и несвързано започна да обяснява: - Ама, чакайте... има грешка... доларите... те не са мои... имате грешка... аз само... ги намерих... в \"Белите брези\"... ги намерих...          Потен и зачервен, охранителят я дърпаше и нещо й говореше. Нинчето продължаваше настървено да размахва 100-те долара и да се кара, но госпожа Атанаска вече не ги чуваше. Само се усмихна и бездушно се свлече на пода...  По някое време се освести и открехна клепачи. Полека избистри в главата си някакви хора: ...лекарка... полицай... Нинчето от чейндж-бюрото... охранителят Дани... Първите двама седяха срещу нейния стол. Дружески й говореха нещо и й се усмихваха. Вторите двама стърчаха встрани и мълчаха като сфинксове. - Всичко е наред, госпожо, няма страшно! - подаде й лекарката чаша вода и заприбира нещата си в медицинската чанта. - Предварихме лошото... Така че дишайте спокойно, поразходете се на чист въздух и се отпуснете!... Ето ви и едно хапче, което да изпиете след два часа.  - Всичко е наред, госпожо; няма страшно! - говореше й същите думи със същия апломб полицаят. - Преди седмица камион е карал от Киноцентъра багаж за снимки на американски филм. На завой в \"Белите брези\" един от сандъците се е отворил и от него са се попиляли реквизитни долари. Колегите от Районното ги издирили и ги прибрали, но вятърът отнесъл десетина банкноти. Вашата е от тях!... Така че сте свободна! - Благодаря... - тихо проговори цигуларката и се надигна. Огледа отново всички в бюрото и бавно пое към вратата. - ...че съм жива! - довърши тя, без да се извръща, и излезе. Подмина линейката и полицейската кола, строени отвън; промуши се сред множеството на любопитните зяпащи; пое дълбоко въздух, и волно закрачи... По някое време, спря.  Пред спирка на метрото. Досами подлеза, луничаво момиче свиреше на цигулка. Вивалди - \"Четирите годишни времена\". Свиреше прекрасно. И беше в инвалидна количка...   Госпожа Атанаска не знаеше колко време стоя, прехласната във виртуозното изпълнение, но изведнъж се извърна. Спря първото попаднало й такси, и се прибра у дома. Разрови раклата, където държеше дрехите за собственото си погребение, грабна голям, спортен сак и се върна в таксито.  След час отново застана пред цигуларката в инвалидна количка. Неловко пристъпи. Момичето спря да свири и я проследи с любопитство. Госпожа Атанаска разтвори сака и извади нещо завито в плат. Отмахна плата и трепетно докосна... цигулков калъф. Разтвори го и засия. Вътре лежеше цигулката й - антична реплика на \"Страдивариус\". (Впрочем, пенсионерката много държеше на античната си цигулка и я вардеше, като очите си. Беше пресметнала, че с нея може да заплати поне три години от бъдещ престой в старчески дом.)   Госпожа Атанаска пое \"Страдивариуса\" и го погали по струните. Хвана лъка и засвири Брамс. \"Концерт за цигулка\"... Постепенно всичко наоколо престана да съществува за нея, защото бе прекрачила в друго измерение. Момичето изумено я наблюдаваше. Неусетно подхвана цигулката си и също засвири... Около двете жени се скупчиха хора. Те слушаха неземната музика на двете цигулки и душите им литваха в простора освободени и пречистени. Както душите на музикантките... Когато изпълнението свърши, двете жени вдъхновено се поклониха. Госпожа Атанаска прегърна момичето, целуна го и му подаде цигулката си: - Подарявам ти я!... Ти си неземно и талантливо дете! Момичето смаяно гледаше. Постави встрани своята скромна, фабрична цигулка и с тръпнещи пръсти пое \"Страдивариуса\". - Тая цигулка съм аз и винаги ще бъда с теб!... - кимна дружески госпожа Атанаска, извърна се и уверено закрачи по пътя си. \"Човек никога не знае като губи, какво печели...\" - усмихна се тя, защото се сети за 100-те загубени долара.  ", "date": "2019.12.20", "title": " 100 долара"}
{"url": "https://duma.bg/snegat-n205787", "text": "Снегът е някъде към Киев.  Усещам го по голата топола,  която с тънък връх мете небето,  отдето тази нощ ще мине той.  Снегът е някъде към Дунав.  Усещам го по патиците диви,  които търсят скътания извор на Златна Панега с вечерен вик.  Снегът е някъде зад хълма.  Усещам го по черното коминче,  което трети ден дими отсреща като луличката на посрещач. ", "date": "2019.12.20", "title": "Снегът "}
{"url": "https://duma.bg/tsenton-za-poetesata-n205785", "text": "Запознах се с Надежда Захариева в началото на 1995 година покрай съвместната ни работа във вестник \"Български писател\", орган на СБП по онова време. Общите виждания за живота ни сближиха. Различията не ни попречиха. Напротив - укрепнаха общуването ни. И до днес.    Сборникът й с избрани \"споделения\" \"Душа на длан\" от 2019-а, продукция на издателство \"МОНТ\", съдържа стихове от първата до последната й засега книга и нови стихове. Хубаво е да се знае, че преди 1989 г. тя е издала само три стихосбирки: първата (\"Непредвидени стихотворения\") излиза едва през 1979-а, поетесата вече е на 35 години, втората (\"Живот като живот\") през 1983-а, третата (\"Ако не бързаш толкова\") през 1987-а. След около десет години \"перестройки\", \"демокрации\" и мълчание Надежда Захариева \"избухва\" в поезията и оттогава и до днес радва почитателите си с нови и нови стихосбирки: \"Казвам се Надежда\", \"Загубих си усмивката\", \"Но млъкни, душо\", \"Горчивки\", \"Въже от свобода\", \"Гълъб ме споходи на Игнажден\", \"Пепел от страст\", \"Кога - налице, кога - наопаки\"... Много са - няма да ги изреждам всичките. И все си мислех, че познавам поезията на Надежда Захариева и самата Надежда Захариева, а ето че тия дни прочетох едно от ранните й стихотворения \"Жажда\", което завършва с думите: Като искам да пия вода,  не ми давайте чаша!  Извори искам да пия! И проумях, че трябва да чета Надежда Захариева отново и отново и че трябва още една торба със сол да изям с нея, за да я разбера наистина.  Предвид всичките тези непредвидени обстоятелства реших да представя новия й сборник малко нетрадиционно. За целта използвам лирическа форма, позната още от времената на Аристофан - центона. За тези, които не знаят: центонът е стихотворение, създадено изцяло или частично от различни стихове, мотиви, образи на друг поет. Та...      Портрет на Надежда Захариева       по повод на нейна N-та годишнина Случайно или неслучайно събра ме орис-въртележка с чудак или със птица странна - не зная. Казва се Надежда. Доколкото от мен се иска сега пред вас да я разкрия накратко... ще поема риска, но трябва да решите вие. Тя е добра и своенравна, усмихва се и в миг нелесен. Но проумяла е отдавна: \"Живот не се надвиква с песен!\" И дълго търси дух богат и сам Господ Бог й е свидетел, не блазнят я пари, палати, ни слава и мечти несметни. Оръфаният шев на чувства и нерви много й прилича - че не живее, а препуска, подгонена като добиче. Уж бели пътища сънува и в грижа е духът й впрегнат. Но чака истинска целувка,  щом истинска ръка протегне. И ту обича-необича и до трошица се раздава. Ту - цар и поданик едничък - живее в своя си държава. В краката й жужат щурчета. В зениците й - облак-скитник. Потърсиш любовта й... Ето - ако не те е страх, опитай... Загуби ли усмивка - ражда ту взрив, ту стих неподозиран, посреща гълъб на Игнажден, лице в наопаки намира. Ту всепрощаващо пожали, ту се опълчи на стихии. Не й подавайте бокали - тя иска извори да пие. През болки и надежди слепи в митарствата си под небето прозря другарската подкрепа в безмилостта на враговете. През всяко \"Браво!\" недостойно, през всички лаври без победа, разбра, че всеки има стойност, че няма истина последна; че отеснява хоризонтът под битието-гилотина; че бързо всяко чудо гони животът бесен - и отмине. Тя просто е човек и знае сама: \"Не ставам за Христоска!\" Но слуша гневния нехайно и думи не хаби за злости. Като изпусната пружина поема ходове обратни и не една преграда срина, и не веднъж и дваж си пати. Но пак и пак скръбта възмогва, макар докрай изпепелена: \"Живей през мъка, болка, огън  и пей, сърце, не млъквай в мене!\" Поток с прозрачни струи чисти авгиевите й подмоли, а щом денят й се обистри, търчи отново дива, волна и в свят реален, груб, първичен тя дом си вдига до потока. Пресреща я старик с количка, звезди й мигат отвисоко. И ту сърфира, ту играе по гребен на живот без стреме. Ту в знойната мера на рая си хрупа свобода зелена. И вече кърпи тъй изкусно души, завеси и чаршафи, дори и свят без грим и лустро - напук на зози и еснафи, че стих след стих, след строфа - строфа, си вдига паметник огромен: хем хубав и в анфас, и в профил, хем остричък - да ги опомня. Горчивки и горчилки с кротост, а и с разбиране посреща: \"Обичам си те, мой животе, какъвто си, какъвто беше...\" Това е. Вече ви се мярка чудак ли, птица ли безбрежна... А за капак - дори е мярка:  търпение Една Надежда. Текст към 1801-1:  Елена Алекова Снимка 1801-2:  (без текст)", "date": "2019.12.20", "title": " Центон за поетесата"}
{"url": "https://duma.bg/petya-dubarova-i-poletat-na-ptitsata-n205789", "text": "Преди 40 години една от най-талантливите млади поетеси на България избра да остане завинаги на 17.  Смъртта я отнесе в разцвета на младостта, когато мечтите са тъй ярки и безгранични.  А когато и душата е тъй нежна, ранима и чиста, се получава безкрайно море от поезия.  Първият досег с нейните стихове беше омагьосващ. Бях ученик. Пътувах в тях. Аз, вече изкушеният от поезията. Есетата, разказите й, дневникът. И често се връщам към това пътуване, разлиствайки пожълтелите страници... А стиховете й са все така ярки, не по детски мъдри.   Дали обаче днес младите хора посягат към тях? И да, и не. Има и такива деца: които обичат поезията, които дори пишат тайно, за да не им се смеят в класа. Останалите предпочитат чалга текстовете - и брутални, и сълзливи...  \"Понякога съм толкова добра,/ че цялата изтръпвам и боли ме...\" Днес, когато за доброта не се говори... Доброта е ранима, тя трудно вирее в нашия свят. И ми е много трудно да си представя Петя Дубарова особено днес, във вълчото време...   Хубаво е, че стихотворението й \"Посвещение\" вече е включено в учебната програма за 12 клас. Но тя има и други красиви творби, които също е удачно да бъдат в учебниците по български език и литература и в по-малките класове. Една поетеса, така и не навършила пълнолетие, която би могла да бъде учителка и вдъхновителка по поезия за днешните деца.  Вдъхновяват я луната, въздухът, тревите, птиците, небето. Стихотворенията й са лесно разбираеми, без сложни метафори. Леки, като криле на птица.  Може би затова се връщам често към тях... Като коректив. Да съхраня поета в себе си.  Казват, че била много жизнерадостна, обичала живота. Отличничка, ала и палаво дете, бунтарка. Но в последните стихотворенията на това весело момиче с китара в ръка се усеща тъга, разочарование, болка, които са обхванали душата й. \"Най-парадоксалното у мен е, че страданието ми носи щастие. Има нещо велико в страданието, нещо извисяващо...\" Но това е погледът на поета към света.  Мнозина се опитват да открият закодираното послание в предсмъртните думи/стихове. И търсят различни версии за смъртта й.  \"Измамена/ Младост/ Прошка/ Сън/ Спомен/ Зад стените на голямата къща/ ТАЙНА\". Не смятам, че е нужно.  За нея Христо Фотев каза, че \"тя беше птица - и вярваше, че и ние сме такива, че приличаме на нея. В мига, когато се усъмни, че аз - че ние сме престанали отдавна да вярваме в крилете си - Тя отлетя.\" Когато решат, поетите напускат този свят. Навярно, за да съхранят крилете си. ", "date": "2019.12.20", "title": "Петя Дубарова и полетът на птицата"}
{"url": "https://duma.bg/boyka-prisadova-potomkata-na-orfey-n205788", "text": "Красивото родопско селце Върбово се намира в близост до Широка лъка и под върховете на Родопа - Карлък и Голям Перелик. Без да подозира, на 5 декември 1944 година то е дало една от най-големите певици в многолетния храм на българския песенен фолклор Бойка Присадова. Всички в рода на Бойка са музикални - бащата е известен кавалджия, вуйчото свири на гайда, мама, кака и баба пеят като ангели... Цяло село Върбово пее, свири и играе - как самата Бойка да не пее? Ами тя от малка \"вика, та се кине\" и хората й предричат: \"Голяма дарба има това дете!... Няма да го оставят ония от радиото\". И наистина, невръстната още Бойка Присадова започва в ансамбъла \"Родопа пее\" в Смолян. От тамошния художествен ръководител и диригент Никола Кенов тя запомня завинаги голямото изискване към всеки народен певец - не можеш да направиш име с песни, изпълнени и утвърдени от други певци, \"трябва да натрупваш свой личен репертоар, да се потапяш в народните песенни извори\". И още преди 14-годишната си възраст тя учи, възпроизвежда и записва непознати народни песни \"от първа ръка\", т.е. от майка си и от баба си. Ще мине малко време и по тези нейни нечувани до днес песни мастити фолклористи като Тодор Тодоров и Николай Кауфман ще записват и нотират \"фамилни\" песни на Бойка, за да ги включат в сборника \"Родопски народни песни\" през далечната 1960-а година.                                                                                                                      Споменах ви името на известния родопски и български поет Петър Динчев, не само защото е автор на прекрасната книга \"Потомка на Орфей\" - амалгама от художествена документалистика, краеведение, културология и лирика. Той е съпругът на този родопски славей и половин век е плътно до нея, тя е неговата муза, но и той е нейната опора и вдъхновение. Те се запознават в самолета от Пловдив за Варна през 1965 г. Тя е младата певица, чиито песни вече звучат по радиото, той е младият журналист и сатирик, който работи по разпределение в окръжния вестник \"Родопски устрем\". Както споделя самият автор на \"Потомката на Орфей\": \"Взаимното привличане неусетно прерасна в любов\". И слава тебе, Господи! - тази любов не изтлява близо петдесет години, не изтлява и след като сладкогласната Орфеева потомка се оттегли в отвъдното. От 1 май 1966 г. тези двама млади се заклеват във вярност, раждат им се дъщеря Елица и син Росен и докрая си остават влюбени като два родопски гълъба...                                                                                         Междувременно Бойка Присадова сякаш от малка е орисана и почти до финала на житейския и творческия си път продължава да изкачва нови и нови певчески върхове. Своеобразен връх в нейното творчество е работата й като солистка на ансамбъл \"Филип Кутев\". За нея хореографът Йордан Янакиев ще каже: \"Бойка не е просто чудесна певица, тя е магнит за публиката!\" Тя е магнит не само за публиката у нас, а и в чужбина: в СССР и в Русия, в двете Германии, че и в днешната, в Чехословакия, че и в Чехия, и в Словакия, в Австрия, Полша, Унгария, Франция, Италия, Испания, Сирия, Йордания, Турция, Индия, Китай, Япония и т.н. Извън сценичните си изяви тя е известна и като човек с изключително развито чувство за хумор. Наред с това Бойка е \"мъжко момиче\" и когато един наш дипломат в българското посолство в Москва подмята нещо иронично за \"селянките на Филип Кутев\", тя остро го срязва: \"Господине, тези \"селянки\" прославиха България по цял свят... А пък с мен се е ръкувал лично Михаил Горбачов в Кремъл. Вие имали ли сте тази възможност?\"  Красива книга е направил Петър Динчев! - такава, какъвто беше и нейният глас, каквато беше и нейната песен - красива, нежна и мила... И същевременно - велика. Като Родопа планина.", "date": "2019.12.20", "title": "Бойка Присадова - \"Потомката на Орфей\" "}
{"url": "https://duma.bg/bozhidar-andreev-e-%E2%84%961-v-shtangite-n205725", "text": "Българската федерация по вдигане на тежести определи най-добрите щангисти и треньори за 2019 г. На върха очаквано е Божидар Андреев със спечелените две европейски титли и бронз от световното първенство, допълнени със злато от големия турнир в Газиантеп в памет на Наим Сюлейманоглу, който бе и олимпийска квалификация за Токио 2020.  Талантът от Сливен, който бе сред фаворитите и за спечелване на снощния конкурс \"Спортист на 2019 г.\", постави 2 мъжки и шест младежки европейски рекорда. Негови подгласници са Юндер Бейтула (81 кг), спечелил бронз в изтласкването на световното за мъже в Патая през септември, и миналогодишният лидер Ангел Русев (55 кг), европейски вицешампион за мъже в Батуми, европейски шампион до 20 г. с 3 световни рекорда за юноши в Букурещ през октомври. Най-добрите 10 между родните щангисти са подобрили през 2019 г. 15 европейски и 57 държавни рекорда, припомниха от федерацията. №1 при треньорите е Пламен Братойчев, личен наставник на Божидар Андреев. През 2019 г. вдигането на тежести е най-успешният български спорт със спечелени общо 43 медала (7 титли и 13 отличия в двубоите) във всички възрастови групи от големи първенства. Освен титлите на Андреев, България има двама световни шампиони за младежи и трима с европейски титли при младите. „Искам специално да благодаря на треньорите по центровете, защото те продължават да вършат апостолска дейност в едни изключително трудни условия,“ каза старши треньорът Иван Иванов, олимпийски шампион от Барселона 1992. „Имаме много талантливи щангисти, особено сред младите. Целта ни е да ги запазим и развием за доброто бъдеще на българските щанги. Благодаря на всички отдадени на вдигането на тежести из цялата страна, които спомогнаха за това в предолимпийската година отново да заслужим оценката за „Най-успешен български спорт“. Това е радващо, но и много отговорно признание, което задължава да продължим по този път. Надявам се победите, призовите класирания и успехите да ни съпътстват и през олимпийската 2020 година,“ заяви президентът на Българската федерация Неделчо Колев. Българските щангисти продължават и по Коледните празници битката за олимпийски квоти за Токио, които ще се разпределят след края на третия квалификационен период през април 2020 г. За турнира в Доха вчера заминаха Юндер Бейтула и Христо Христов, в опит да подобрят мястото си в ранглистите. Останалите щангисти в топ 10 Ивана ПЕТРОВА - европейска вицешампионка за жени в Батуми кат. 45 кг през април Христо ХРИСТОВ - европейски шампион до 20 г. в Букурещ- бронз на световното в изхвърлянето във Фиджи кат. 109 кг през юни Стилян ГРОЗДЕВ - европейски вицешампион до 20 г. в Букурещ кат. 67 кг през октомври - злато на олимпийския квалификационен турнир в памет на Наим Сюлейманоглу в Газиантеп през ноември в кат. 67 кг Даниела ПАНДОВА - бронз на олимпийския квалификационен турнир в памет на Наим Сюлейманоглу в Газиантеп през ноември в кат. 49 кг Мая ИВАНОВА - бронз на олимпийския квалификационен турнир в памет на Наим Сюлейманоглу в Газиантеп през ноември в кат. 55 кг Валентин ГЕНЧЕВ - бронз на европейското до 20 г. в Букурещ кат. 67 кг през октомври Стефчо ХРИСТОВ - световен шампион за кадети до 17 г. в Лас Вегас кат. 102 кг през март, бронзов медалист за кадети до 17 г. в Ейлат в кат. +102 кг през декември, 10-и на европейското до 20 г. в Букурещ кат. 109 кг през октомври Карлос НАСАР - световен шампион за кадети до 17 г. в Лас Вегас кат. 73 кг през март, европейски шампион до 15 г. в кат 81 кг в Ейлат през декември.", "date": "2019.12.20", "title": "Божидар Андреев е №1 в щангите"}
{"url": "https://duma.bg/cherno-more-otkazva-tsska-sf-za-minchev-n205724", "text": "ЦСКА е отправил официално допитване до Черно море за цената на Мартин Минчев с цел привличането му. Варненци обаче отрязали мераците на \"червените” с поисканата трансферна сума от 1,2 млн. евро, твърди Блиц. От Борисовата градина направили опит да преговарят за преотстъпване, но „моряците” категорично ги отрязали. Публична тайна е, че младият нападател на Черно море е следен не само от ЦСКА, но и от другите ни водещи отбори. Във Варна не искат и да чуват за намаляване на цената и твърдо държат на нея. Мартин Минчев е един от най-добрите български футболисти в родното първенство през последните години. Интерес към него има и от чужбина, но поне засега липсва конкретна оферта на „Тича”. Синът на собственика на ЦСКА-Сф Гриша Ганчев – Данаил, се е срещал с президента на Царско село Стойне Манолов за евентуален трансфер в ЦСКА на перлите на новака в елита Родни Антуи и Уестли Ната. Твърде е вероятно поне един от тях да заиграе на \"Армията\" през пролетта. Възможен е и бартер на играчи. ", "date": "2019.12.20", "title": "Черно море отказва  ЦСКА-Сф за Минчев"}
{"url": "https://duma.bg/gledayte-n205723", "text": "по Нова спорт 21.45 Мидълзбро - Стоук Сити по Евроспорт 1 12.35 СК във Вал Гардена (мъже) 15.05 СК в Льо Гран-Борнан (спринт, жени) 18.55 СК в Енгелберг (квалификация) Утре по БНТ 3 Клубен Мондиал 16.25 Финал за 3-о място:э Ал-Хилал (САр) - Монтерей (Мекс)  19.25 Финал: Ливърпул (Анг) - Фламенго (Браз) по Диема спорт 2 14.30 Евертън - Арсенал 17.00 Астън Вила - Саутхемптън 19.30 Ман Сити - Лестър по Нова спорт 14.30 Кардиф - Престън 17.00 Милуол - Барнзли по Евроспорт 2 16.10 Байерн М - Волфсбург по Макс спорт 3 19.00 Интер - Дженоа  по Макс спорт 4 17.00 Барселона - Алавес по Евроспорт 1 11.20 СК във Вал д'Изер (жени) 12.45 СК във Вал Гардена (мъже) 14.00 СК в Льо Гран-Борнан (преследване, мъже) 16.45 СК в Енгелберг В неделя по Диема спорт 14.00 Шефилд У - Бристъл Сити по Диема спорт 2 16.00 Уотфорд - Ман Юнайтед 18.30 Тотнъм - Челси по Макс спорт 3 13.30 Аталанта - Милан по Макс спорт 4 22.00 Реал М - Атлетик Б по БНТ 3 10.50 и 13.50 СК в Алта Бадия по Евроспорт 1 12.00 СК във Вал д'Изер (жени) 13.10 СК в Льо Гран-Борнан (масов старт, мъже) 15.55 СК в Енгелберг", "date": "2019.12.20", "title": "Гледайте"}
