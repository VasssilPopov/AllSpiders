{"url": "http://www.duma.bg/node/176239", "text": "Шофьорите на най-силно замърсяващите автомобили с дизелови двигатели вече ще бъдат глобявани от Брюксел с 350 евро, след като на 30 септември изтече \"гратисният период\", съобщава Euractiv. Ще бъде глобяван всеки, който шофира дизелови автомобили Euro 0 и Euro 1 в Брюксел и региона на града. Регулацията на нискоемисионната зона на столицата на ЕС стана закон в самото начало на годината, като беше предоставен 9-месечен преходен период, за да могат шофьорите да се приспособят към новите правила. Правителството обяви, че ще позволи на хората да предприемат мерки за промяна или подмяна на превозните средства или промяна в навиците им на шофиране, като в рамките на една година обаче могат да бъдат наложени максимум 4 глоби. \nОт вчера и Италия забрани движението на дизеловите превозни средства от по-стар модел. Ограничението ще обхване над 3 милиона превозни средства. На първо време забраната влиза в сила за периода от октомври до април в областите Ломбардия, Пиемонт, Емилия Романия и Венето, което практически е цялата северна част на Апенините. Блокирани са всички превозни средства със стандарти за вредни емисии Евро 1, 2 и 3. В областта Емилия Романя няма да могат да се движат и дизеловите превозни средства от категория Евро 4. Бензиновите автомобили, категория Евро 0, също са ограничени за движение в този период и част на Италия. \nГерманското правителство съобщи, че се подготвя да обяви нов кръг мерки за намаляване на замърсяването от дизеловите автомобили, предаде ДПА. Говорител на министерството на транспорта каза, че ведомството ще обяви начин за решаване на дизеловия проблем, заради който в няколко германски града бяха издадени забрани за по-старите дизелови автомобили, тъй като причиняват високи равнища на замърсяване с азотен оксид. Вестник \"Билд\" пише, че германските автомобилопроизводители предлагат схема, при която дават премия от 3000 до 10 хил. евро при замяна с по-нов модел кола. Министерството на транспорта не е потвърдило или отхвърлило информацията.     \n \t\n", "date": "2018.10.02", "title": "В Брюксел глобяват по 350 евро за най-мръсните дизелови двигатели"}
{"url": "http://www.duma.bg/node/176241", "text": "57% от пълнолетните граждани на Германия, Великобритания, Русия, Румъния и Сърбия, отговарят положително на въпроса дали България е привлекателна туристическа дестинация, а 27% отговарят отрицателно. Това показва изследване на \"Галъп интернешънъл\". \nСравнена с останалите туристически страни в нашия регион, България се класира много близо до различни отдавна утвърдени дестинации като Хърватия - 62% са отговорили, че това е атрактивна дестинация, и Турция - 63%. Основните ни конкуренти в района - Гърция, Турция и Хърватия, обаче, водят много по-активна рекламна и маркетингова стратегия и в това отношение България изостава, което задържа утвърдения туристически потенциал на страната ни. \nНомер едно в нашия регион очаквано остава Гърция с 81% положителни отговори, а далеч зад нашия пакет с Хърватия и Турция остават Румъния с 46% и Сърбия с 43%. \nНай-високо са оценили страната ни гражданите на Румъния - 71% дават положителна оценка за атрактивността на България, и гражданите на Русия - 66%, но подчертано положителни оценки дават и жителите на Германия, Великобритания и Сърбия. Най-разколебани относно атрактивността на България се оказват сърбите - едва 48% казват, че България е атрактивна, а 42% са на обратното мнение.   \nСредно, страната ни са посещавали около 22% от интервюираните граждани в 5-те държави, като най-много гости са идвали от Румъния - 47% от запитаните в тази страна, или близо 10 милиона души са посещавали България. Същото важи и за 24% от запитаните в Сърбия. Сред германските и английските граждани съответно 19% и 18% свидетелстват, че са идвали у нас. След руснаците 9% са били у нас. Средният брой на визитите в рамките на живота досега е от 1,6 при руснаците до 3,9 при румънците.     \n \t\n", "date": "2018.10.02", "title": "България изостава в туристическата реклама"}
{"url": "http://www.duma.bg/node/176242", "text": "Финансовият министър Владислав Горанов представи номинацията на ексминистъра на транспорта Ивайло Московски за вицепрезидент на Черноморската банка за търговия и развитие на среща с президента на институцията Дмитрий Панкин. Кандидатурата беше одобрена от правителството на 20 септември и ще бъде разгледана от Борда на директорите на банката през ноември 2018 година. \nМосковски подаде оставка като министър на транспорта след автобусната катастрофа край Своге, отнела живота на 18 души. \nЧерноморската банка за търговия и развитие е международна финансова институция на страните участнички в Черноморското икономическо сътрудничество. Основана е от Албания, Армения, Азербайджан, България, Грузия, Гърция, Молдова, Румъния, Русия, Турция и Украйна с цел да подпомага икономическото развитие на страните от региона. \nОперативното ръководство на ЧБТР се осъществява от президент, главен секретар и трима вицепрезиденти с четиригодишен мандат. Позициите се заемат на ротационен принцип между представители на страните членки. Дейността й е насочена към финансиране и насърчаване на регионални проекти от публичния и частния сектор, както и към поощряване на търговската активност между страните акционери. Членството ни в банката дава възможност за участие при разпределянето на финансовия й ресурс, както и при избора на конкретните проекти и тяхната реализация. \nПроектите в България, финансирани от ЧБТР от основаването й, са в размер на над 341 млн. евро, като през последните години има нарастване на активността на банката в страната с финансиране на проекти в частния сектор.     \n \t\n", "date": "2018.10.02", "title": " Представиха номинацията на Московски за Черноморската банка"}
{"url": "http://www.duma.bg/node/176243", "text": "Средно за страната цената на топлинната енергия с гореща вода се увеличава с 6,72% за последното тримесечие на 2018 г. Това каза председателят на КЕВР доц. Иван Иванов на брифинг след закрито заседание на Комисията по енергийно и водно регулиране (КЕВР). \nУвеличението за \"Топлофикация – София\" е 7,97%, за \"ЕВН България Топлофикация\" – 8,57%, за \"Топлофикация Плевен\" – 4,66%, за \"Топлофикация Бургас\" – 4,88%, за \"Веолия Енерджи Варна\" – 2,28%, за \"Топлофикация Враца\" – 6,32%, за \"Топлофикация ВТ\" – 4,39%, за \"Топлофикация Разград\" – 5,35%, \"Юлико-Евротрейд\" – 6,21%, и за \"Овергаз мрежи\" – 2,55%. \nПромяната на цената засяга само топлофикации, които работят с природен газ. 4-те топлофикации, които работят с въглища, остават с непроменени цени. Това са „Топлофикация Русе“, „Топлофикация Перник“ „Топлофикация Сливен“ и „Топлофикация Габрово“, заяви той. Няма да има промяна в цената на тока за последното тримесечие на 2018 г., каза още Иванов. \nМеждуврменно от \"Топлофикация София\" съобщиха, че имат пълна готовност да стартира новият отоплителен сезон. Според нормативната уредба общото включване на отоплението в София може да започне след три последователни дни със средноденонощна температура по-ниска от плюс 12°C и прогноза от НИМХ за трайно застудяване. \nОт дружеството посочват, че парното може да бъде пуснато и преди настъпването на трайно застудяване при желание от страна на всички потребители в етажната собственост. Детските градини, училищата и здравните заведения също могат да поискат предварително включване на отоплението.      \n \t\n", "date": "2018.10.02", "title": " Парното поскъпва средно със 6,72%, най-много в Пловдив - с 8,57%"}
{"url": "http://www.duma.bg/node/176244", "text": "Най-големият британски летищен оператор - Manchester Airports Group (MAG), потвърждава интереса си към концесията на летище София, организирайки брифинг за медиите, на който ще представи бъдещите си планове за участие в процедурата. Това стана ясно от съобщение на британската компания, изпратено до медиите. \nManchester Airports Group притежава и управлява три летища във Великобритания - Манчестър, Лондон Стенстед и Ийст Мидландс, които заедно обслужват 58 млн. пътници годишно. Компанията има над 40 000 служители, допринася с над 7 млрд. паунда за британската икономика и поддържа над 130 000 работни места във веригата за доставки. Компанията е публично-частна, като е управлявана от акционерите си - местните власти на Манчестър и Industry Fund Management (IFM), който държи 35,5% дял в MAG. IFM е австралийски инвестиционен пенсионен фонд, който държи дялове в 16 летища в Австралия и Европа, сред които и летището във Виена. \nПравителството планира да отдаде летище София на частен оператор за срок от 35 години. Победителят в търга ще получи 5 128 460 кв. м концесионна територия, която включва поземлени имоти и сгради - публична държавна собственост, съоръжения и прилежаща инфраструктура, сгради и системи на визуалните аеронавигационни средства (светотехническо осигуряване), както и сградите, съоръженията и оборудването, които ще бъдат изградени и монтирани от концесионера на негов риск и с негови средства при условия и по ред, определени в концесионния договор. Прогнозната обща стойност на концесията е 3 898 229 евро, или около 7,6 млрд. лева. Процедурата включва построяване на терминал 3 до десетата година от срока на концесията, както и предоставяне на услуги, свързани с експлоатацията на летище с цел осигуряване на неговото ползване от въздушни превозвачи. \nНеофициално за кандидати се спрягат и имената на френския оператор Fraport, гръцкия Stantel и турската TAV. При оценяването на участниците най-висока тежест ще има концесионното възнаграждение - 55 процента. Оценката на техническото предложение ще е с относителна тежест 45 процента. Техническото предложение ще съдържа план за развитие, бизнес план, план за финансиране, обща стратегия, планове и прогнози на трафика и капиталовите разходи. От кандидатите ще се изисква също така да оперират поне едно международно летище с над 10 млн. превозени пътници годишно, да разполагат с нетна стойност на активите за всяка от последните три години минимум 200 млн. евро и да имат опит при финансирането поне на един проект в инфраструктурния сектор, надвишаващ 400 млн. евро. Крайният срок за офертите е до 22 октомври.     \n \t\n", "date": "2018.10.02", "title": " Най-големият британски оператор с интерес към летище София  "}
{"url": "http://www.duma.bg/node/176247", "text": "И двата варианта на предложения от министъра на здравеопазването Кирил Ананиев нов здравноосигурителен модел не стават поради базовия принцип, който е измислен и въведен, заяви в Шумен президентът на КТ \"Подкрепа\" Димитър Манолов. По думите му това се прави, за да може \"някакви частни структури да получат допълнително от нашите пари за здраве\". Според Манолов, ако бъдат предприети някои организационни мерки за промени в здравната система, ефектът би бил по-голям, отколкото, ако се съберат при застрахователи тези 12 лв. \nМеждувременно министърът на здравеопазването Кирил Ананиев заяви, че исканият от левицата вот на недоверие не се инициирал навреме и бил неправилен. По думите му до този момент пенсионерите не са давали пари за задължителните здравни застраховки, няма да го правят за в бъдеще, това ще се поема от държавата. \n\"Техните внуци също няма да плащат един лев, както и социално слабите граждани\", увери Ананиев. Според него в момента българинът плаща над 3,5 млн. лв., които вади от своя джоб, половината от тях са легитимни - свързани са с финансиране на дейности, които не са включени в основния пакет, а 1,7 млрд. лева излизат от джоба на българския гражданин и \"отиват по разни други джобове\". \nТой заяви, че се \"узаконява определено доплащане\", но то било значително по-малко, отколкото българинът е плащал досега. Тези 12 лева, които ще се предлагат за застраховка, ще формират 860 млн. лв., които са много по-малко, отколкото са се плащали под масата досега. Българинът няма да се натовари с допълнителен финансов ресурс\", настоя Ананиев. По думите му до този момент българският гражданин плаща 90 милиона за т.нар. такса легло. Оттук нататък той нямало да дава пари за това.   \n \t\n", "date": "2018.10.02", "title": " И двата варианта на модела \"Ананиев\" не стават"}
{"url": "http://www.duma.bg/node/176245", "text": "89-годишният  Димитър Ш., пациент на болница \"Св. Анна\" във Варна, e пребил тежко друг болен, който лежал в същата стая на лечебното заведение. Ударите, нанесени със стойката за системи, са предимно в главата. Извършителят е задържан. Самият Димитър Ш. е бил опериран в отделението ден преди инцидента. Пострадалият е настанен в тежко състояние в реанимацията на здравното заведение и се намира в клинична смърт. \nПо случая е образувано досъдебно производство за опит за убийство. Престъплението по член 115, във връзка с член 18, ал. 1 от НК. \nНа този етап няма информация какво е предизвикало агресията. \nЗаради фактическата и правна сложност на деянието Окръжната прокуратура възложила разследването на следовател. На Димитър Ш. ще бъде назначена съдебнопсихиатрична експертиза.     \n \t\n", "date": "2018.10.02", "title": "Пациент в болница преби до смърт друг болен"}
{"url": "http://www.duma.bg/node/176246", "text": "Законопроектът за хората с увреждания е осакатен, от него са извадени всички предложения за реформа, заяви пред журналисти омбудсманът Мая Манолова. Според нея министърът на труда и социалната политика Бисер Петков трябва да си понесе отговорността. \nПрипомняме, че на 28 септември приключи общественото обсъждане по законопроекта. По думите на Манолова от закона отпада личната помощ, фонд \"Достъпна среда и лична мобилност\", фонд \"Трудова заетост\", отпада подкрепената заетост, както и финансирането по проекти на организации на хората с увреждания. Липсват бележките да се предвидят здравни осигуровки за хората, които се грижат за човек с тежки увреждания. \nПо думите на Манолова няма никакво значение дали този закон ще бъде приет или не, единственото, което се променя, е малко по-голямата финансова подкрепа за хората с увреждания, което според нея е добре, но е било възможно да се направи и с една поправка в действащия закон. Манолова добави, че няма да участва в лъжата, която казва на хората с увреждания и на обществото, че се прави реформа, а всъщност не се прави нищо. Тя допълни, че няма да коментира унизителната практика на министър Петков да изпраща преработен проект в последния момент, при това в него да липсват основни теми и решения. \nЗаконопроектът се обсъди вчера на заседание на Националния съвет за интеграция на хората с увреждания.   \n \t\n", "date": "2018.10.02", "title": "Проектът на закон за хората с увреждания е осакатен"}
{"url": "http://www.duma.bg/node/176254", "text": "Знаем от какво имате нужда - от  , преизчисляване на всички пенсии, увеличаване на вдовишката добавка и отпадане на тавана на пенсиите. Toва заяви Корнелия Нинова, която се включи в тържественото отбелязване на Международния ден на възрастните в София вчера. Лидерът на БСП припомни, че преизчисляването на пенсиите и Законът за възрастните хора бяха внесени в Народното събрание, но управляващото мнозинство ги отхвърли. \n\"Гарантирам, ви че ще имате закон, преизчислени пенсии, други вдовишки надбавки и премахване на тавана на пенсиите, защото не е вярно, че това не е възможно, не е вярно и че няма средства\", категорична бе тя. Нинова отбеляза, че финанси за подобни реформи има, необходими са само воля и желание.     \n \t\n", "date": "2018.10.02", "title": " Закон за възрастните и преизчислени пенсии "}
{"url": "http://www.duma.bg/node/176200", "text": "Министър-председателят на Малайзия Махатхир Мохамад на шега предложи повишаване на пенсионната възраст в страната до 95 години. Мохамад в момента е на 93 години и \"планът\" му отразява по-рано обявеното намерение да се оттегли, когато навърши 95 години. \n\"Надявам се да поработя до пенсия, а когато навърша 95 години, ще подам оставка. А може и да повишим пенсионната възраст\", отбеляза Мохамад, който е най-възрастният избран ръководител на държава в света. \n\"Не работата, а болестите убиват хората. Важно е не само да тренираме мускулите си, но постоянно да работим и с главата\", подчерта премиерът. \nПрез май тази година опозиционният алианс, начело с Махатхир Мохамад, спечели парламентарните избори и получи право да състави правителство. Беше постигнато джентълменско споразумение Мохамад да застане начело на правителството до навършване на 95 години, когато постът ще бъде поет от Анвар Ибрахим - лидер на най-голямата партия в блока Народната партия на справедливостта. \n71-годишният Ибрахим нямаше възможност да оглави новото правителство след изборите през май, тъй като по това време излежаваше 5-годишна присъда за хомосексуализъм, което в мюсюлманска Малайзия е тежко престъпление. Кралят на страната обаче Мохамад V помилва Ибрахим, което вече му позволява да заема държавни длъжности.     \n \t\n", "date": "2018.10.02", "title": "Премиерът на Малайзия се пошегува за пенсиониране на 95 години"}
{"url": "http://www.duma.bg/node/176201", "text": "Двете Кореи започнаха работа по премахване на мините от демилитаризираната зона в съответствие с последното споразумение за намаляване на напрежението и предотвратяване на инцидентни сблъсъци. Информацията съобщиха от военното министерство на Южна Корея. Двете страни обещават да прекратят \"всички враждебни актове\" и практически да премахнат опасността от война. Планира се през следващата година да се съберат останките на загинали войници по време на Корейската война.   \n \t\n", "date": "2018.10.02", "title": " Кореите махат мините"}
{"url": "http://www.duma.bg/node/176248", "text": "Стотици отбелязаха в Радомир 100 години от Войнишкото въстание и Радомирската република, честванията бяха организирани от национален инициативен комитен и от от ръководствата на БСП в Перник и Радомир. Признателните потомци поставиха цветя и венци на паметниците, свързани със събитията. Гости на тържествата бяха лидерът на столичните социалисти Калоян Паргов, Симеон Симеонов, председател на Отечествен съюз и на ИК за честване на 100-годишнината от въстанието, Симеон Игнатов, председател на БАС, областният и общинският лидер на БСП в Перник Валентин Петков и Кирил Леонов и Венета Петрова, председател на ОбС на партията в Брезник. \n\"Обявяването на Радомирската република е апогеят на Войнишкото въстание, което предизвика подписването на Солунското примирие и края на българското участие в Първата световна война. Почитаме подвига и саможертвата на участниците в тези събития, водени от чисти идеи и борили се за справедливост и солидарност. Затова и сега, изправени пред предизвикателствата на днешното време, сме длъжни да сме непримирими с всяка неправда\", пише в поздравителния адрес, изпратен от лидера на БСП Корнелия Нинова. Поздравителен адрес бе получен и от президента Румен Радев. \nДепутатите от ПГ \"БСП за България\" Станислав Владимиров и Любомир Бонев също поздравиха участниците в тържествата. Често се правят опити историята ни да бъде подменена, затова е много важна безпристрастната историческа оценка за тези събития\", категорични бяха те. В България свободата и правата на гражданите са равнозначни за републиката, заяви членът на ИБ Валери Жаблянов. Според него Войнишкото въстание не е начало на гражданска война, а на реализацията на заветите на българските революционни дейци от Възраждането. \n\"Героизмът и патриотизмът на въстаниците е измерим само с този на борците за свобода. Републиката винаги е била свят идеал за нашите революционери. За този идеал са се борили и войниците по време на Владайското въстание\", подчерта членът на ИБ на БСП ген. Бриго Аспарухов. \n    \n \t\n", "date": "2018.10.02", "title": "БСП отбеляза 100 години от Войнишкото въстание и Радомирската република"}
{"url": "http://www.duma.bg/node/176249", "text": "БСП е започнала да подготвя мотивите за вота на недоверие срещу правителството, обяви вчера лидерът на социалистите Корнелия Нинова. \"Ще покажем алтернативата. Основания за оставка има достатъчно, но здравеопазването е може би системата в най-тежко положение\", заяви лидерът на социалистите. \n\"Има критики освен към предложенията за здравна реформа, и към цялостното състояние на системата. Има множеството закрити общински болници. В големи райони хората нямат достъп до здравеопазване и пътуват по 80 километра за раждане, което е абсурдно\", възмути се Нинова. БСП не одобрява хората да дават допълнителни пари под формата на здравна застраховка, при условие, че ще получават същата услуга с ниско качество и няма да имат достъп до болници. Според Нинова доплащането под масата става узаконено престъпление.  \nВ здравеопазването има достатъчно пари, просто се източват, крадат и няма контрол, възмути се тя. Лидерът на БСП припомни, че още не са върнати и онези милиард и половина, които Дянков е прибрал от здравната каса и е вкарал в бюджета. Вотът е срещу правителството и цялостната им политика в областта на здравеопазването, а не към здравния министър, уточни Нинова. \n\"Но господин Ананиев беше зам.-министър на финансите. Интересно е, че неговият екип тогава прибра парите от здравната каса, а сега очакваме като  министър да поиска от финансовия да ги върне\", допълни лидерът на БСП. Правилното разходване на наличните средства БСП предлага във \"Визия за България\". Според Нинова там е заложен качествено различен модел на здравеопазване. \nПо думите й не може всяка болница да си прави търгове, от което се качват цените на лекарствата. \"Нашето предложение е държавата, в лицето на МЗ, да направи централен търг за всички болници, като така ще се намалят цените. Предлагаме ресурсът от здравната каса да се ползва от държавните и от общинските болници, а частните, ако искат да са търговски дружества, да си създадат частни фондове.\" \n    \n \t\n", "date": "2018.10.02", "title": " Социалистите готвят мотивите за вота на недоверие"}
{"url": "http://www.duma.bg/node/176251", "text": "Новият вътрешен министър Младен Маринов поиска повече пари да ведомството си. \"Колкото и голям да изглежда бюджетът на МВР, за сигурността трябват още пари, защото по-голяма част от средствата отиват за издръжка и заплати\", заяви той вчера в София. Маринов иска средства за инвестиции в нови технологии, в техническо обезпечаване и оборудване, както и за техническа защита. \nМаринов отказа да даде подробности за бъдещия главен секретар на МВР, който трябва да го замени на наскоро заемания пост. Стана ясно, че се спрягат имената на 3-4 души. \nНа въпрос занижава ли КАТ броя на жертвите по пътищата, зададен във връзка с проучване на Института по пътна безопасност, Маринов отбеляза, че все още не се е запознал с въпросния доклад. Той посочи, че статистиката се води от ГД \"Национална полиция\", чиито служители следят и обобщават резултатите от цялата страна. \"Ако има някакви засечени проблеми, ще разпоредя проверка. Има отговорни хора, които отговарят за статистиката и би трябвало да си вършат работата качествено\", закани се вътрешният министър. \nДо обясненията му се стигна, след като от Института разпратиха снимки, на които се разкриват сериозни разминавания в жертвите на катастрофи. Фотосите показват, че данните на МВР за загиналите за предходен период се различават от първоначално обявените. Така например за 28 септември 2018 г. е посочено, че от началото на годината загиналите са 450, а под линия е уточнено, че те са с 44 души по-малко спрямо същия период м.г. Според друга справка от данните на МВР за 2017 г. загиналите януари 2017 до 28 септември са 466, или едва 16 повече, а не 44, както твърди новата информация на МВР. \n\"Излиза, че МВР е успяло оперативно да \"възкреси\" нови 28 лица само за два дни. И в двата случая е изключено да се твърди, че е техническа грешка, защото е ясно, че това е тенденция в работата на МВР при отчитане на дейност\", заявиха от Института. \n    \n \t\n", "date": "2018.10.02", "title": "И Младен Маринов иска още пари за МВР"}
{"url": "http://www.duma.bg/node/176250", "text": "За пореден път Корнелия Нинова увери възрастните хора у нас, че социалистите ще продължат да се борят да им осигурят достойни старини. Лидерът на БСП направи това в София, на тържественото честване на 1 октомври - Международния ден на възрастните хора. \"Знаем, от какво имате нужда - от Закон за възрастните хора, преизчисляване на всички пенсии, увеличаване на вдовишката добавка и отпадане на тавана на пенсиите\", заяви Нинова, като припомни, че преизчисляването на пенсиите и Законът за възрастните хора бяха внесени в Народното събрание, но управляващото мнозинство ги отхвърли. \"Гарантирам, ви че ще имате закон, преизчислени пенсии, други вдовишки надбавки и премахване на тавана на пенсиите, защото не е вярно, че това не е възможно, не е вярно и че няма средства\", категорична бе тя. \nЛидерът на БСП отбеляза, че финанси за подобни реформи има, както е имало и през 2008 г., когато бяха преизчислени всички пенсии. Необходими са воля и желание, както и всички ние да прогледнем за това поколение, което живее на прага на бедността и мизерства, а ни даде живота си, обобщи тя. Нинова призова всички институции да дадат пример за солидарност и справедливост. \nЗа пореден път тя коментира, че нито е солидарно, нито е справедливо заплатите на всички депутати и представителите на държавни институции да се увеличават автоматично с ръста на средните заплати, а пенсиите да бъдат забравяни. \n\"Благодаря ви за усилията, които дадохте за градежа на България. Благодаря, че младостта ви е минала в строителство на икономиката, здравеопазването, образованието и селското стопанство. Днес ви поздравяваме с уважение, но споделяме и тревога, че както дадохте младините си за България, старините ви днес не са леки\", обърна се към възрастните Нинова. \nВ поздравителен адрес по повод Международния ден на възрастните президентът Румен Радев отбелязва, че хората от третата възраст с право настояват за дългосрочна държавна политика, която да подобри качеството на живот в България. Държавният глава подчертава, че съществуването в бедност, лишения и изолация е участ за голяма част от възрастните хора в България, което обяснява исканията им. \"Моментните прояви на загриженост могат да бъдат временно решение на затрудненията, но не са в състояние да ви гарантират сигурността, която заслужавате. Убеден съм, че е необходима промяна в нагласите за мястото на възрастните хора в обществото. Съхраняването на вашата активност трябва да се превърне в приоритет при формирането на социалната и здравната политика в бъдеще\", категоричен е Радев. \nДържавният глава отбелязва, че следването на принципа за солидарност не се изчерпва с начина, по който се акумулират средствата за пенсионноосигурителната система. \"Взаимното разбиране и подкрепа не се изчисляват в месечни вноски, те са знак за осъзнаването ни като общност. Оздравяването и укрепването на социалната тъкан започва с грижата за децата и възрастните хора\", пише той. Според него тенденцията на застаряване на населението изисква адекватни управленски решения днес.   \n \t\n", "date": "2018.10.02", "title": " Закон за възрастните и преизчислени пенсии"}
{"url": "http://www.duma.bg/node/176203", "text": "САЩ и Канада почти в последната минута постигнаха нова сделка по спасяване на Северноамериканско споразумение за свободна търговия (НАФТА). \"Триумф за Тръмп? Малко преди полунощ на 30 септември срещу 1 октомври, когато изтича времето за окончателно решение, Канада се съгласи на нова търговска рамка със САЩ. Според договореното в последните минути на разговорите тя ще създаде възможности за допълнителен достъп за американските фермери, производители на млечни продукти, до канадските пазари, и ще ограничи възможностите за канадския износ на автомобили за САЩ\", отбелязва британският в. \"Дейли експрес\". \nПреговарящи от САЩ и Канада успяха да постигнат сделка за нов пакт за свободна търговия, който ще включва и Мексико, съобщиха правителствата на трите северноамерикански държави в неделя вечер. Споразумението между САЩ, Мексико и Канада (USMCA) актуализира и заменя почти 25-годишното Северноамериканско споразумение за свободна търговия (НАФТА), което президентът Доналд Тръмп обяви за бедствие и обеща да отмени. Пренаписването на договора \"ще доведе до по-свободни пазари, по-справедлива търговия и стабилен икономически растеж в нашия регион\", се казва в изявлението на търговския представител на САЩ Робърт Лайтшизер и канадския министър на външните работи Кристя Фриланд.   \n \t\n", "date": "2018.10.02", "title": "Спасиха НАФТА в последния момент"}
{"url": "http://www.duma.bg/node/176202", "text": "Ново земетресение разтърси Индонезия. То е с магнитуд 5,1, съобщи Американската служба за геологически проучвания. Епицентърът на труса е на 101 километра северозападно от град Палу с население от около 282 000 души. Засега няма информация за жертви и разрушения. \nНа 28 септември в централната част на Сулавеси бе отчетено земетресение с магнитуд 7,4 и за почти два дни бяха регистрирани стотици други труса. Те предизвикаха цунами с височина на вълните 3-5 метра. Според последната информация, в резултат на бедствието са убити повече от 1200 души, а стотици са сериозно ранени. Освен това най-малко 16 000 местни жители бяха принудени да напуснат домовете си, а хиляди къщи, хотели, търговски центрове бяха унищожени.   \n \t\n", "date": "2018.10.02", "title": "Нов трус удари Индонезия"}
{"url": "http://www.duma.bg/node/176221", "text": "Шоуто на \"Анаялейтър\" (\"Annihilator\") у нас се мести с година, а мястото си остава същото - клуб \"Joy Station\". Както обясни наскоро Jeff Waters във видео обръщение към своите фенове, отлагането на цялото турне се налага заради починалия наскоро легендарен ексвокалист Randy Rampage, а също така е свързано и с проблеми с документите на Jeff, които трябва да получи от властите във Великобритания. Междувременно бандата обещава съвсем нов убийствен албум, който феновете догодина ще имат удоволствието да слушат на живо наред с класиките на бандата, парчета от актуалната последна продукция \"For The Demented\", както и трибют към Randy Rampage. Концертът в София на 17 ноември 2019 г. се организира от \"Loud Concerts\". \nБилетите за третото шоу на бандата у нас по 40 лв. са в продажба в мрежата на Eventim ( ) и партньорите им в цялата страна. Закупените вече пропуски за концерта ще важат за новата дата, без да е необходимо да бъдат презаверени. Ако няма да присъстват на събитието догодина, феновете имат възможност да върнат пасовете до 1 ноември 2018 г. и да получат паричната им стойност.   \n \t\n", "date": "2018.10.02", "title": "Шоуто на \"Анаялейтър\" у нас се мести с година"}
{"url": "http://www.duma.bg/node/176222", "text": "Екип от кулинарни експерти след броени дни се захваща с предварителните кастинги за петия сезон на хитовото шоу \"MasterChef\", което се излъчва по bTV. Специалистите ще търсят хоби-готвачи, които винаги са искали да станат част от приключението в най-голямата кухня на България, но не са се осмелили. \nПодборът ще се състои на 13 октомври във Варна (х-л \"Аква\", ул. \"Девня\" 12 А,), на 20 октомври в Пловдив (Дом на културата \"Борис Христов\", ул. \"Гладстон\" 15) и от 26 до 28 октомври в София (\"Бест уестърн хотел експо\", бул. \"Цариградско шосе\", 7-11 км). Времевият интервал на прослушванията и за трите града е от 10,30 до 18 ч. \nВсеки, който желае да спечели шанса да се бори за престилка, престижната титла \"MasterChef на България\" и голямата награда от 100 000 лв., може да се запише за предварителен кастинг. След това трябва да поднесе на професионалните готвачи своя специалитет, с който мисли, че ще се представи най-добре, и да го сервира в най-подходящата за него чиния. Одобрените участници ще прекрачат прага на шоуто, за да изпитат кулинарните си възможности с много изненадващи предизвикателства и в компанията на топ гурме професионалисти. \nи на тел. 0885 24 68 34   \n \t\n", "date": "2018.10.02", "title": "Започват кастингите за хитово кулинарно шоу"}
{"url": "http://www.duma.bg/node/176226", "text": "Именитият френски певец Шарл Азнавур е починал на 94-годишна възраст, съобщи Франс прес. В края на ноември миналата година легендарният  артист просълзи българската публика с песните си в зала \"Арена Армеец\" в София. Спектакълът на Азнавур потопи повече от 5000 родни фенове в атмосферата на автентичния френски театър. Концертът бе част от световното турне на звездата, което беше и последно за кариерата му - неговото голямо \"Сбогом\" със сцената. Шарл Азнавур е френски композитор от арменски произход, певец, писател, поет и актьор. Роден е в Париж на 22 май 1924 г. в семейството на арменски имигранти. Още като дете неговите родители го въвеждат в света на театъра. Започва да пее на 9 години и скоро приема артистичното име Азнавур. За неговия пробив помага Едит Пиаф, която го чува да пее и го взема със себе си на турне във Франция и в САЩ. Често наричан \"френският Франк Синатра\", Азнавур създава песни преди всичко за любовта. Написал е над 1000 песни и мюзикъли, направил е над 100 записа и е играл в 70 филма, пее на 5 езика и е един от най-известните френски певци зад граница. През 1996 г. на Азнавур е отредено място в американската Зала на славата за автори на песни. През 2009 г. певецът се съгласява да стане посланик на Армения в Швейцария, където живее от 1976 г. На 90-годишна възраст, през октомври 2014 г., Шарл Азнавур изнася с изключителен успех двучасов концерт в Москва. Женил се е три пъти - за Мишелин Рюгел, за Евелин Плесис и за шведката Уле Торсел. Има 6 деца.   \n \t\n", "date": "2018.10.02", "title": "Почина кралят на шансона Шарл Азнавур"}
{"url": "http://www.duma.bg/node/176229", "text": "Звезди, млади таланти и приятели ще си спомнят за едно от значимите имена в българската музика - основателя на фестивала \"Златният Орфей\" Генко Генов, на 3 октомври от 19.28 ч. (неговата рождена година) в клуб \"City Stage\" (в подлеза на НДК). \nГодината, в която се навършват 90 години от рождението на Чудака, ще бъде отбелязана с концерт, включващ над 20 песни от историята на фестивала. Неостаряващите композиции ще бъдат изпълнени от млади, талантливи артисти, някои от които вече са заявили своето място на българската музикална сцена, както и музикантите от \"Funky Miracle\". Към тях на сцената ще се присъединят и утвърдени имена - Мими Николова, Камелия Тодорова и Орлин Горанов. Музикален директор на това пътуване във времето ще бъде Калин Жечев - пианист и аранжор. \nПо време на събитието ще бъде на разположение и книгата \"Златният Орфей - звезди и сенки\", която събира целия живот на Генов - чудак, създал фестивал, превърнал се във визитна картичка на страната ни. Успял да надхвърли и най-смелите очаквания и да постави \"Златният Орфей\" на световния връх. През 1972 г. \"Орфеят\" е гледан от над 200 млн. души, а през 1973-та е обявен за номер едно в света от Федерацията на фестивалите ФИДОФ. \nБългарската песен успява да обиколи по-голямата част от света, благодарение на регламента на фестивала, според който всеки чуждестранен изпълнител трябва да изпее по една песен от български композитор. Въпреки безспорните успехи, Генко Генов е хвърлен в затвора през 1974 г., с 20-годишна присъда, в обвинения за шпионаж и идеологическа диверсия. Обвинения, които така и не биват доказани в съда. През 1990 г., с решение на Великото Народно събрание процесът срещу Генко Генов е обявен за невалиден, а той получава политическа и гражданска реабилитация. \nСъбитието се осъществява с подкрепата на училището за певци \"D Stars\" и \"City Stage\". \n    \n \t\n", "date": "2018.10.02", "title": " Млади таланти ще почетат създателя на \"Златният Орфей\""}
{"url": "http://www.duma.bg/node/176228", "text": "Софийската филхармония и Националният филхармоничен хор ще представят концерт, посветен на революционерите Джузепе Гарибалди и Капитан Петко Войвода, на 5 октомври от 19 ч. в зала \"България\".  \nВ програмата са включени произведения на едни от най-популярните италиански и български композитори - Верди, Белини, Доницети, Росини, Пучини, Панчо Владигеров, Любомир Пипков, Марин Големинов, Петко Стайнов, италиански канцонети и български фолклор. Триумфалният марш из \"Аида\" на Верди, интермецо из \"Селска чест\" на Маскани, Ръченица из \"Тракийски танци\" на Петко Стайнов, \"Нестинарско хоро\" на Големинов и други обичани произведения ще обрисуват духа на епохата, родила големите герои. Диригент ще бъде Славил Димитров, който специално за този концерт е написал и кантатата \"Капитан Петко Войвода\". \n\"Музиката се подчинява на народната песен за революционера. Не е случайно и началото на произведението, парафраза на любимата песен на \"Командирина\" - химна на Родопа планина \"Руфинка болна легнала\". Без да се променя нито една нота от първоизточниците, развитието в произведението се стреми да моделира ново звучене на добре познатите песни\", споделя авторът и обещава концерт-наслада както за традиционната публика, така и за неизкушените от класическата музика слушатели. Билетите са на цени от 12, 15, 18, 20 и 25 лв. и може да се купят от касата на зала \"България\", \"Ивентим\", \"Ипей\" и \"Тикетс.бг\", научи ДУМА от Кремена Николова-Флор, пиар.      \n \t\n", "date": "2018.10.02", "title": " Концерт, посветен на Джузепе Гарибалди и Капитан Петко Войвода"}
{"url": "http://www.duma.bg/node/176231", "text": "1847 - УМИРА ВАСИЛ АПРИЛОВ, ВЪЗРОЖДЕНЕЦ, ДАРИТЕЛ И ПИСАТЕЛ (Р. 1789 Г.). Получава солидно класическо и хуманитарно образование. Посвещава се на просветното и културното издигане на българския народ. През 1835 г. основава в Габрово първото новобългарско светско училище. По негово настояване български младежи са изпращани да се учат в Русия. Един от първите книжовници, които осъзнават необходимостта от създаване на единен български език. Завещава на габровската община значителна сума, с която да се построи нова сграда за основаното от него училище. 1869 - РАЖДА СЕ МАХАТМА ГАНДИ, ИНДИЙСКИ ПОЛИТИК (УМИРА 1948 Г.). Оглавява националното движение в родината си срещу английското управление, превърнал се в символ на ненасилственото гражданско неподчинение като средство за постигане на политически цели. През 1930 г. организира прословутия мирен Поход на солта в знак на протест срещу британския монопол на солта. Известен и като Махатма - Голямата душа (наречен така от големия поет Рабиндранат Тагор), той учи, че промяната започва вътре в отделните личности. Застрелян е от индуистки шовинист заради отстъпките, направени на Пакистан. Датата се чества в Индия като Ден на Ганди. 1909 - В АНГЛИЯ Е ИЗИГРАН ПЪРВИЯТ РЪГБИ МАЧ. Според легендата играта е измислена в училището на гр. Ръгби (откъдето получава името си) в Англия през 1823 г. от момче на име Уилям Уеб Елис. Докато играли футбол в училището, Уилям изведнъж взел топката в ръце и се затичал с нея. Тази история може и да е измислена, но се разказва навсякъде, където се говори за историята на ръгбито. 1916 - В СРАЖЕНИЕ ЗАГИВА ДИМЧО ДЕБЕЛЯНОВ, ПОЕТ (Р. 1887 Г.). Пише първите си стихове като ученик в мъжката гимназия \"Александър I\" в Пловдив, а първите му творби са публикувани в София през 1906 г. в сп. \"Съвременност\". През 1907 г. се записва в Юридическия факултет, а през следващата - в Историко-филологическия, като следва само две години. Работи като пресметач в Централната метеорологична станция, стенограф в НС и в Софийската община. Пише репортажи за в. \"Ден\" и в. \"Балканска трибуна\", сътрудничи на \"Българска сбирка\", \"Съвременник\", \"Нов път\", \"Оса\" и др. Постъпва в армията през октомври 1912 г. и участва в Балканската война (1912-1913), след което изкарва Школата за запасни офицери в Княжево. По време на Първата световна война отива на фронта като доброволец (29 януари 1916 г.), където загива. 1956 - В НЮ ЙОРК Е ПРЕДСТАВЕН ПЪРВИЯТ В СВЕТА АТОМЕН ЧАСОВНИК. Измерва времето, използвайки резонансните честоти на поглъщане на атомите. Основният принцип на атомния часовник е да се използва генератор на електромагнитно лъчение (в микровълновата или оптичната спектрална област), чиято честота да се стабилизира по известен атомен преход, т.е. търси се тази честота, при която се наблюдават преходи между двете състояния на атома.     \n \t\n", "date": "2018.10.02", "title": "Датата"}
{"url": "http://www.duma.bg/node/176232", "text": "Цените растат. По същия начин, по който подводното течение понякога носи голяма вълна, невидима на повърхността, а тя набъбва, ускорява хода си и става все по-грамадна и яростна, независима и неконтролируема. Така и цените - отвързани, хвърчило на непослушно дете, се веят на вятъра и няма конец, който да ги държи вързани, защото непослушното дете го е изпуснало или просто не е пожелало да го задържи. \nТова непослушно дете нехае, че хвърчилото е безценно. То е котвата на живота и ако се скъса връвта му, няма вече нищо, което да го държи в руслото на нормалността. Хвърчат цените  - хвърчило във висините, непослушната държава е вдигнала ръце, за да покаже, че са чисти и некорумпирани, и цените главоломно едреят, стават ураганни, водовъртежни, циклонични, демонични. \nНай-несвободният измежду всички други несвободни пазари в нашата демократична държава е пазарът на труда. Ясно е, че цената на човешкия труд в България е презрително ниска, но това е част от унизителното отношение на държавата към народа й въобще. От висотата на просташкия си аристократизъм българската държава уведомява световните инвеститори в стабилността на мизерията тук, създавана и поддържана от ниските доходи и пенсии, като така си въобразява, че ще ги насърчи да вложат парите си. Забравя се, че никой предприемач не иска да има за ортак склонният да унижава онези, които се трудят за него. Може би затова не е случайно, че някои \"инвеститори\" идват в България именно с користната цел да се възползват от нелепата участ на наемника да продава труда си срещу обида. \nТака битува цялата ни нация вече тридесет години. Унижението създава омраза или апатия, или агресия. Все някъде избива. И народът се деформира, не прилича на себе си, на нищо не прилича. И не се бунтува. Защото иска да бъде като онези с власт - да захапе кокала, па после иди го гони: ще стане хвърчило, ще лети из висините, ще сее ветрове и ще богатее. Смехотворно и наивно до глупост е вече да мисли, че чрез труд или усилия може да постигне удовлетворение, радост, жизнен стандарт. Това са приказки от 1001 нощ - като приказките за осемстотинте дни, като и какво ли не още друго приказно, което преживяхме тези три десетилетия. \nАко пазарът на труда наистина зависеше от търсенето и предлагането, заплатите у нас би трябвало да са по-високи от тези в Западна Европа. Нали управляващите и официалната статистика непрекъснато тръбят, че няма специалисти, че липсват кадри, че едва ли не внасяме работна ръка, защото местната пък бягала в чужбина. Кой ли вярва на тези брътвежи? Та кой бяга от хубавото? Ако заплащането на труда беше тъждествено на стойността му, младите щяха да си стоят в България, щяха да раждат, а детските градинки нямаше да се отчуждават за строителство на бетонни жилищни кооперации. В България чак сега на практика разбираме какво означава отчуждението на труда, за което пише Маркс: това е присвояването на онази част от човешкото достойнство, което дава смисъл на живота. Общо взето, принизяването на стойността на труда до нивото на скотското съществуване насърчава експлоататорския нагон на властта, чието икономическо лице се самоопределя като частен бизнес. \nНиските възнаграждения у нас се характеризират с изключителна устойчивост. Въпреки откровено лъжливите официални твърдения на статистиците, заплатите не се актуализират редовно, а в някои отрасли и фирми - изобщо не се осъвременяват. Въпреки това инфлация има, а увеличаването на цените може да се обясни само с недостатъчната добавена стойност, която експлоататорите получават от принизяването на труда. Замразяването на доходите, съчетано със съществен скок на цените, ще отвори ножицата на печалбата и така капиталът ще нарасне автоматично и чисто математически за сметка на бедността, без съществени негативи за властта, допускаща и насърчаваща подобно грабителство. \nТрудът е най-слабо защитен и понеже от него експлоататорите не печелят пряко, а напротив - прилича повече на онеправдан разход, когато нарочно е откъснат от плода си, по тази причина никой няма интерес от стимулирането на стойността му. За разлика от цената на труда, тази на услугите в публичния и частния сектор расте. Вижте само структурата на приходите в банките и в предприятията с господстващо или монополно положение - ще установите, че таксите и комисионите представляват повече от 50-60 на сто от приходите. С други думи, не основната дейност е двигателят на бизнеса, а онези съпътстващи услуги, които уж подпомагат потребителя. Не бих искал да изреждам примери: всеки ще установи този факт, ако се вгледа във фактурите и извлеченията, които получава. Има такси и комисиони без каквато и да било икономическа логика, обяснение или основание. Регулаторите вероятно знаят това, но не смеят или са притиснати да не действат. \nПри това трудът е двойно потискан - веднъж от властта, за да поддържа ниски дефицита и инфлацията, втори път - от работодателя, за да си спестява разходи по икономически елементи и да увеличава финансовия си резултат. В долната част на това менгеме стои обаче не целият народ, а само онази онеправдана част от него, загубена в дебрите на своята (пошла за другите) ценностна система, неспособни да крадат и манипулират, да предават и да се нагаждат. Много хора получават високи възнаграждения, без да се трудят и без да са предприемачи или работодатели. Непослушната държава е такава само спрямо онази неприспособената, незавладяната, омерзената част от народа си. Но с радост слуша и се вслушва в съветите на крадците, престъпниците, далавераджиите и обикновените разбойници, защото се припознава в тях. Не очаквайте непослушната държава да прояви разбиране или уважение към своите създатели - които са я учредили, за да реализират чрез нея и чрез труда си своята представа за човешко достойнство и щастлив живот. \nВ Древния Рим юристите са провъзгласили един принцип, според който този, който се е съгласил да бъде онеправдан, не може да иска обезщетение. Въпросът е да не допуснеш неправдата на властта да придобие онова трайно, устойчиво и стабилно положение на грабителска арогантност спрямо градивния народ, да се бориш докрай с по-силните, за да защитиш собствената си конституция. И демокрацията всъщност. Не се причинява неправда на този, който я иска - Volenti non fit iniuria, така са постулирали древните римски прависти; справедливо звучи и днес. Време е да докажем, че не искаме неправда, защото иначе ще е нечестно да се оплакваме от нея.   \n \t\n", "date": "2018.10.02", "title": "Растежът на неправдата  "}
{"url": "http://www.duma.bg/node/176233", "text": "През последния месец българското общество се вълнува от покачването на цените. От екрана непрекъснато ни убеждават, че това е следствие от покачването на цените на нефта и газа. Но едва ли е само това и едва ли то е най-значимото. Инфлацията изяде увеличението на пенсиите от 1 юли 2018 г. Хората останаха с пръст в устата. А от екрана обилно тече водопад от славословия на евроатлантическите ценности, които бай Иван и бай Хасан от село Гол Тупан не чувстват и не разбират. Те виждат, че магазинерът, с право или и без право, е вдигнал цената на хляба, на доматите, че им изкупуват млякото със загуба за тях и т.н. Те не усещат на своя гръб \"грамадните\" успехи на \"Борисов 3\" и т.н. глупави славословия. \nИма и нещо друго. Нещо, за което политици, икономисти и особено журналисти старателно избягват - спекулата на цените. Спекула от долу до горе и обратно - от горе до долу, спекула от производството и чрез разпределението до потреблението, спекула в износа и във вноса и т.н.  \nЧетенето на различни исторически (в прекия смисъл на думата) текстове понякога е твърде полезно. Ето например един много дълъг цитат: \"Но какво нещо е спекулата? Спекулант е всеки, който живее, който купува стоки възможно най-евтино, а продава възможно най-скъпо, т.е. с най-голяма печалба за себе си. Спекулантът дебне моментите, когато може да закупи стоки най-евтино и да ги продаде най-скъпо за себе си, било на вътрешния пазар, било с износ за външни пазари... Днес например в България всички, които са натрупали известен паричен капитал,... цялата наша капиталистическа класа (пардон, бизнес, работодатели, предприемачи и т.н. - б. м.), нейните банки и акционерни дружества не влага парите си в производството, а в спекулацията предимно с предмети от първа необходимост. Оттук между другото и увеличаването на скъпотията изобщо и поскъпването на хляба (к. м. - А. И.)...\" \nТова е написано преди 97 години (20 октомври 1921 г.) в статията \"Ура за спекулантите! Долу комунистите!\" от Димитър Благоев в \"Работнически вестник\". Както за всички статии на Благоев, и за тази има значима причина. В началото на октомври 1921 г. е  прекратен консорциумът върху храните  и до средата на месеца спекулативно цените на стоките от първа необходимост много бързо се повишават. Вместо към истинските спекуланти, в тогавашния буржоазен (сега би бил наречен \"свободен\", \"демократичен\", т.е. соросоиден и/или евроатлантически) печат се подема медийна атака срещу създадената от тесните социалисти кооперация \"Освобождение\". В страната нямало спекуланти, а само поради \"Освобождение\" се покачвали цените! А тази кооперация се грижела в нейните магазини да има редовна доставка на по-евтини стоки за 80 000 работници кооператори. Тя обхващала почти цялата страна. И, разбира се, тя пречела на масовизирането на спекулата на едрите и дребните търговци. За да я дискредитират, създават тогавашна фалшива новина, че \"Освобождение\" купувала много храни и ги изнасяла за Цариград. Нито грам истина, но се използва като повод за охулване на \"комунистите\" от \"Освобождение\". И поради това, в интерес на спекулата се издига лозунгът \"Долу комунистите\". И не е случайно, че по-късно, през януари 1924 г. тази работническа кооперация е ликвидирана от фашистите на Ал. Цанков чрез ЗЗД и съответния указ на монархофашиста Цар Борис III.   \nЧетвърт век по-късно спекулата в социалистическа България бе определена като престъпление. И цялата държавна машина, както и Комитетът за държавен и народен контрол, отечественофронтовските комитети се впрегнаха да се борят с корупцията. И тя бе натикана в ъгъла и остана само в сферата на занаятчийските услуги. След Десети ноември 1989 г. отново бе издигнат лозунгът \"Долу комунистите\". Само че \"забравиха\" открито да кажат на хората, че това е синонимът на лозунга \"Ура за спекулантите\". В България под маската на демокрацията и \"долу комунизмът\" нахлу времето на масовата спекула. \nСега, стотина години след статията на Дядо Благоев, спекулата не е същата. Тя се превърна в основен механизъм на съвременния либерализъм - глобален, европейски и български. И ако преди 100 години спекулата в България е предимно национален проблем, тя сега вече има и множество монополни изяви и черти и  става общоевропейски проблем  Няма либерална икономика, няма либерална демокрация (тип държавност), няма евроатлантически ценности без мащабна спекула. Спекулата, накъдето и да се обърнете, е сърцето на либерализма, тя е навсякъде в България. Тя е видимият израз на егоизма, алчността и безчовечието, маскиран като \"търсене и предлагане\". \nИ не става дума за спекулацията като философски умозрителни твърдения, а за икономическите, финансовите и социалните лостове, механизми и последствия. Дълбоката същност на спекулата е личната корист, изгода, независимо от негативните за други лица и за обществото резултати. Главното в нея е, че се генерира печалба, без да се произвеждат материални блага. Чрез нея се прави несправедливо преразпределение на произведеното ново богатство. Чрез спекулата няма производство на блага, а само присвояване на богатство, чрез преразпределение с механизма на либералния пазар - чрез \"търсенето и предлагането\". Спекулата се проявява при различни конкретни обстоятелства и условия. Главното  в нея е формиране на голяма разлика (марж, от англ. Margin) между покупната и продажната цена, т.е. правилото \"купувай най-евтино, продавай най-скъпо\". Спекулативните механизми са твърде често сложни, твърде често неразбираеми за обикновения човек, особено при борсовата търговия. \nСпекулата след първобитно-общинното общество е съществувала винаги. Проблемът е в нейните размери. В сегашния исторически момент спекулата е основополагаща ценност на бизнеса - от най-дребния до най-едрия. Поради това чрез спекулативните цени на продаваните стоки се повишава значимо печалбата на богатите (т.е. собствениците на продаваната стока) и силно се намаляват разполагаемите средства за живот на обикновените хора (т.е. масовите потребители). И това става предимно чрез спекулата със стоките от първа необходимост. \nПри спекулата няма значение \nоткъде и от кого е закупена стоката -     \nважното е да евтина (за беден народ дори и лошокачествена), както и няма значение на кого ще се продаде - важното е да е на по-голяма, възможно на най-голямата цена. Дори за лекарствата. Теренът на спекулацията е пространството между производител на стоката и нейния потребител. \nПричините, които в съвременна България, по време на т.нар. преход, водят до засилване на спекулата са: \n1/. Разрушаването на националното стопанство, нарушаване на балансите между производство и потребление \n2/. Огромен наплив на чуждестранни стоки, особено на китайски и турски, с ниска ценова и потребителска стойност, но продавани на висока спекулативна цена \n3/. Галопиращата инфлация, особено в края на XX век, когато богатите купуват стоки с обезценяваните пари, за да ги продадат след това на новите по-високи цени. Това става едновременно с презапасяването с по-евтини стоки, а това увеличава инфлацията и следователно печалбата на най-богатите \n4/. Лобистко законотворчество, което създава условия и предпоставки за спекулативно забогатяване на определени групи производители и търговци, като например облагането на домашната ракия, горивата, данъка върху хазарта и т.н. \n5/. Слабо държавно управление, слаб държавен и обществен контрол върху търговията със стоки (предимно от първа необходимост), фокусиран само отчасти върху някои потребителски качества, а не и за тяхната спекулативна цена.  \nЖивеем в силно спекулативно общество. На спекулация се подлага всичко. \nДори политиката е спекулативна  И поради това цената на лекарствата в България е по-висока в сравнение с повече от половината страни членки на ЕС. И ако ги слушаш Методи Андреев, Спас Гърневски, Антон Тодоров, Калин Биков и подбрана подобна компания, виновни са комунистите. Винаги, те, навсякъде, във всичко и за всичко! \nСпециалисти и експерти различават различни видове спекула. Най-много в т.нар. \"свободен печат\", \"свободни телевизии\" и интернет внимание се обръща на борсовата търговия и борсовата спекула, по-рядко на валутните спекулации, спекулата с ценни метали, предимно злато, с имоти (купуване без жилищна потребност с цел продажба на по-висока цена). Въобще никой от държавниците, политиците, политолозите, социолозите, журналистите, партийните дейци) не споменават най-масовата - търговската спекула със стоки от първа необходимост. Но именно тя пряко засяга жизненото равнище на населението, засяга най-вече бедните, почти две трети от хората в страната, бедните, които след спекулата стават още по-бедни, а богатите все по-богати, а някои от тях и безкрайно богати. Жизненото равнище като правило най-пряко зависи от равнището на доходите, но в много голяма степен и от търговската спекула и то предимно спекулата със стоките от първа необходимост като хранителни продукти (хляб, мляко, сирене, яйца, месо и т.н.), енергия и горива, облекла, перилни препарати и миещи средства и т.н. \nПо същество в условията на доминиращ неолиберализъм в България спекулата не е ограничена от нищо, развихря се произволно и твърде често в гигантски мащаби, тя е безгранична. Пълна спекулантска лъжа и измама е дейността на Комисията за регулиране на цените на горивата и водата. А извън тези масово потребявани стоки, да вземем няколко най-елементарни примера. Първият е на равнището на дребната търговия - т.нар. улично кафе, продавано в будки, павилиони, малки магазинчета и дори такива на денонощна работа. \nСамо в София, в идеалния център (около пл. \"Св. Неделя\"), \"уличното\" кафе (без сервиране и в пластмасова или картонена чаша, с или без захар) се продава от 0.30 до 1.20 лева, а ако е с мляко до 1.60, т.е. пет пъти разлика. Подобна е картината с продажбата на закуски, сладкарски и тестени изделия и безалкохолни напитки в или покрай повечето училища. Понякога тяхната цена е почти два пъти по-висока от тази в търговските вериги. Не са пощадени дори децата. \nНо спекулата е присъща и за  едрите търговци и за прекупвачите  Например спекулацията с цените на прясното мляко. Изкупуват го обикновено за 40 ст., но докато стигне до потребителя, цената му достига 2,40 лв., т.е. 6 пъти повече, а производствените разходи имат малък относителен дял. Подобна е картината на множеството пазари в големите градове за плодове и зеленчуци, особено при купуване от борсите.  Например през септември 2018 г. доматите са предимно вносни с цена от 0.70 лв./кг, преминавайки през зеленчуковата борса и достигайки до кварталния пазар, цената им нараства 3,5 пъти и достига средната продажна цена от 2,50 лв./кг. Тази висока цена е повод българските производители също рязко да повишат цената на доматите и да я изравнят, а за някои сортове и да надминат средната спекулативна цена.     \nДобре известно е, че спекулата е законна, когато се използват празнотите или нарочно направените \"дупки\" в законови положения за определени дейности (лобизъм), т.е. тя е легална спекула. В нашия парламент напоследък тя ясно пролича при няколко гласувания, включително за домашните казани за варенето на ракия. За България много характерна е нелегалната спекула, при която има директно определяне на цената без етикет и цена върху опаковката на продукта. Има редица разновидности на незаконната спекула. Най-често срещаната за масовите стоки е поставянето на етикет или емблема на чужда престижна марка, което е предпоставка за по-висока цена. Не по-малко лъжовна е и практиката при обявената цена да се продава по-малък грамаж, брой и т.н. от стоката. Дори в продажбите на лекарства се достигна до същата по вид опаковка, същата цена, но с по-малко хапчета. Тези два вида спекула са равнозначни на измама на клиента под маската на утвърдена марка на производството.  \nВ България няма спекула ли? Ако все пак някои я видят, пак \"комунистите\", пак онези 45 години и правителството на Орешарски, са виновни за спекулата с цената на кафето, на доматите, на хляба, на млякото, на горивата и т.н..  Ах, тези гадни комуняги,  които в миналото бяха спрели \"предприемчивите\" хора да спекулират на гърба на масовите потребители! И сега, както преди почти сто години, виновни са комунистите, нищо, че от последните 10 години 9 управляват герберастите (мутроолигарси от върхушката на ГЕРБ). Само че преди 100 години комунистите бяха обвинявани от тогавашните комунистофобски и протофашистки политици и журналисти за ниските цени на стоките от първа необходимост за семействата на кооперация \"Освобождение\", а сега \"комунистите\" са \"виновни\" не само за спекулата, а и за всеобщата бедност, т.е. за всичко. Лозунгът \"Долу комунистите!\" е основен лозунг на бивши комунисти (Б.Б., Ц.Ц и др.), наследници на комунисти (И.М., Л.П., Р.П. и др.), твърде много навели се политолози, философи, журналисти. За тях не е важно жизненото равнище на хората да е по-високо, важното е \"комунистите\" да са виновни. Техният актуален прикрит (задкулисен) лозунг е: \"Да живее неограничената спекула\", реализирана чрез т.нар. търсене и предлагане. \nИзглежда, че си остана актуален и за днешните неолиберали призивът на техните предшественици от времето на Дядо Благоев: \"Да живее спекулата! Долу, комунистите!\".      \n    \n \t\n", "date": "2018.10.02", "title": "Ура за спекулантите!   "}
{"url": "http://www.duma.bg/node/176234", "text": "На няколко пъти през последните мандати на Европейския парламент бяха правени опити да се създаде пространство за диалог и сближаване между различните фракции на левицата и на eкологичните сили. През последните три години групата на Прогресивния алианс e част от това движение, което вероятно вече е надхвърлило фаза \"опити\". \nПо време на обсъжданията ни се очерта ясна необходимост да се изправим срещу двете процъфтяващи \"злини\" - неолиберализмът и национализмът. Тези две явления са дълбоко свързани. Неолиберализмът, проспериращ включително и чрез широки коалиции както на европейско, така и много често на национално равнище, стимулира нарастването на неравенствата в Европа, нанася сериозни социални вреди и застрашава околната среда. Национализмът конструира \"чужденеца\" и набеди ЕС като \"изкупителна жертва\", отговорна за всичките ни беди. Не можем да позволим това да се случва в европейски държави. Ето защо спешно се нуждаем от инициатива за сплотяване на прогресивните сили. Развихме дейността си на следните три етапа: \nПърво: Създаваме свободно и неформално пространство за дебати между левицата, прогресивните сили, зелените и еколозите. Изработваме предложение до желаещите да споделят и/или сравнят гледната си точка. \nСлед това: Действаме заедно. Организирахме срещи, форуми, дебати, както и предложения в защита на Гърция и на държавите членки, подложени на остеритета (орязването на бюджетите). Вслушахме се в неправителствените организации (НПО) и осъдихме вредите, които нанасят споразуменията за свободна търговия (TTIP, CETA). \nВ резултат: Задаваме основния политически въпрос. Как да насърчим съвместните действия и единството между еколозите и левицата, след като споделяме толкова много общи позиции? \nС това питане за единството поставяме под въпрос старите политически структури и старите рефлекси. Разединението носи риска от нарастването на реакционни, неолиберални, екстремистки и националистически сили. Това отслабва нашата борба за социална справедливост, която е и необходимо условие за по-бърз екологичен преход. Европейската демократична рамка е в по-голяма опасност от когато и да е било. Рискът, който носи разединението между нас, може потенциално да подхрани появата на бъдещ Европейски парламент, доминиран от реакционната десница. И така, каква форма ще придобие новото социално, зелено и демократично политическо пространство в Европейския парламент? \nВ този политически контекст разделението и фрагментацията са лишени от каквото и да било оправдание; както също би било евентуалното повторение на вече практикуваните големи коалиции, без ясно отхвърляне на досегашните неолиберални схеми. Ето защо Прогресивният алианс дава знак за бъдещето и път към изграждане на реална алтернатива. Той доказва, че взаимовръзките са възможни. Затова ние ще присъстваме на всички ключови инициативи за сближаване на прогресивните сили. Ще участваме в колкото се може повече битки, за да се противопоставим на политическото статукво. Ще бъдем на Европейския форум на прогресивните сили в Билбао на 9-11 ноември т.г., както бяхме и на първата подобна среща в Марсилия м.г. Ще присъстваме в деня след изборите, за да дадем живот на едно по-голямо пространство, да формираме един по-голям съюз с политическите сили, които искат промяна чрез прогресивен, демократичен и екологичен преход.   \n \t\n", "date": "2018.10.02", "title": "Отстояваме нова Лява и Екологична коалиция"}
{"url": "http://www.duma.bg/node/176235", "text": "Две идентични дела срещу вицепремиера Валери Симеонов, заведени с еднакви мотиви в Софийския районен съд (СРС) от български граждани, са решени по противоположен начин от два състава на същия съд, научи ДУМА. Правното основание, с което на 19.03.2018 г. са внесени исковите молби, е чл. 37 (1) от Конституцията, който гласи: \"Свободата на съвестта, свободата на мисълта и изборът на вероизповедание и на религиозни или атеистични възгледи са ненакърними. Държавата съдейства за поддържане на търпимост и уважение между вярващите от различните вероизповедания, както и между вярващи и невярващи. \nПричината за съдебните дела е изказването на Симеонов за руския патриарх Кирил след неговото посещение в България през март за тържествата по случай 140-годишнината от Освобождението на България. След като патриарх Кирил изрази недоволство, че българските институции приравняват жертвите на руския народ за освобождението ни с тези на поляци, шведи, литовци, вицепремиерът Симеонов пред камерите на БНТ го нарече \"треторазрядно ченге\", \"цигарен митрополит на Русия\" и го обвини, че направил милиарди долари от безакцизен внос на цигари, имал тайна вила в Швейцария и пр. За хвърлените груби обвинения Симеонов не посочи доказателства. \"Атака\" и ВМРО тогава се разграничиха от думите му и поискаха той да се извини за тях. \nСпоред исковите молби в СРС с обвиненията си в престъпления срещу Главата на РПЦ Симеонов е оклеветил и обидил патриарх Кирил, който току-що бе заявил, че славянската азбука е създадена в България и е пренесена в Русия. Засегнати сме от това, че Симеонов неприлично накърнява историческата ни памет и религиозните ни убеждения, и то спрямо уважаван гостенин, дошъл за честването на нашата свята годишнина, пишат вносителите на исковете. \nДвете дела са гледани в два различни състава на СРС. Единият състав (127-ми) приема исковата молба за редовна и в момента тече размяна на книжа между страните. Другият състав обаче (26-ти) определя иска като нередовен, понеже в него нямало думи, които доказват клевета и обида. Делото обаче е заведено не за клевета и обида, а за нарушаване на Конституцията, което съдебният състав очебийно не е схванал или му е било по-удобно и по-перспективно да не схване. В съда се говори, че държавният пост, заеман от Симеонов, е причина един от съдиите да прояви явна пристрастност при разглеждането на делото. Така два състава на един и същи съд се произнасят по коренно различен начин за две еднакви дела. По този начин политическите залитания на СРС ще създадат работа на ВКС, който носи отговорност за еднообразното и правилно прилагане на закона. Българската Темида явно е доста благосклонна към политическия Олимп, за ужас на Римското право и Кодекса на Наполеон. \nНеотдавна пък всички съдии в Сандански се отказаха да гледат дело срещу грабителите в Роженския манастир, защото, видите ли, един от тях бил адвокат и син на бивш следовател. Е, и? В Сандански всички се познават, значи ли това, че Районният съд не си върши работата? Тогава да го закрият! Преди години единият от подсъдимите по делото \"Борилски\" за убийството на българския студент в Париж в продължение на 10 години бе обявяван за невинен от българския съд, защото беше син на бивш зам.-директор на следствието във Варна. И това продължи, докато не се намесиха френските власти, според чиито изчисления българинът бе доказан извършител на убийството с почти трилионна вероятност. \nКакво ли няма да намерим в архивите на родната Темида. Очевидно в българските съдилища първостепенно значение има кой е обвиняемият - обикновен гражданин или \"привилегирован тузар\". А после се чудим защо Европейският съюз непрекъснато ни критикува за лошо правосъдие!   \n \t\n", "date": "2018.10.02", "title": " Правосъдие с двоен аршин "}
{"url": "http://www.duma.bg/node/176230", "text": "Изложба на Анета Дръгушану може да се разгледа до 13 октомври в столичната галерия \"Арте\", ул. \"Бузлуджа\" 31. Ценителите ще видят  двадесет живописни платна, посветени на човека - сложни композиции на жени и мъже, които работят на полето, на браздите - цикъл \"Градината на човека\", както и няколко платна, повечето от последната 2018 г., вдъхновени от селската жена, нейния постоянен труд и миговете на почивка - \"Хармония\", \"Унес\", \"Пладне\" и др. \nАнета Дръгушану се появява на художествената сцена в България още в началото на 1960-те г. Новаторският характер на нейната необитова живопис я нарежда сред най-големите български живописци. Родена е в Румъния през 1937 г. През 1963 г. завършва живопис в Художествената академия в Букурещ. \nДръгушану е носителка на Националната награда за живопис \"Владимир Димитров - Майстора\" за 2018 г. Показвала е самостоятелни изложби в България, Румъния, бившата Югославия, Сирия, има и участия в колективни експозиции. Носителка е на орден \"Кирил и Методий\" - II степен, \"Златен век\" на Министерството на културата, награди от Съюза на българските художници. През 2017 г. подрежда ретроспективна изложба в София, посветена на своята 80-годишнина. Дръгушану живее и работи във Видин, научи ДУМА от галеристката Гергана Борисова. \n\"Въпреки своето действително солидно професионално образование - ученичка на знаменития румънски живописец Корнелиу Баба, Анета Дръгушану никога не е била академичен художник. В своето творчество тя осъществява  своеобразен синтез между класическа и модерна живопис. От класическата живопис тя развива грижата и вниманието към композицията, култивирането на богатите, съзнателно и едновременно интуитивно редуцираните монохромни живописни тоналности, занаятчийската, в най-високия смисъл на думата, направа на картината\", посочва проф. Чавдар Попов. По думите му от модерното изкуство авторката извлича необходимите за себе си уроци относно възможните художествени и пластически хиперболи, взаимопроникването и взаимопресичането на планове и пространствени зони, елиминирането на сюжетния разказ. От всички тези компоненти, съчетани в органичното единство на картинния свят, се ражда ярката индивидуална и категорично стилово разпознаваема физиономия на Анета Дръгушану, която от години определя нейното неповторимо присъствие в съвременния ни художествен живот, допълва проф. Попов. \n    \n \t\n", "date": "2018.10.02", "title": " 20 платна на Анета Дръгушану  "}
{"url": "http://www.duma.bg/node/176223", "text": "Носителката на титлата \"Мис България 2017\" Тамара Георгиева завоюва приза \"Мис Планет 2018\" в Грузия. За първи път българка печели първо място на този международен конкурс. Представителката на страната ни е спечелила короната, съревновавайки се с още 34 претендентки. \nКонкурсната програма включваше дефиле по бански, национален костюм и галавечер. Най-красивите момичета на планетата са се срещали с държавни лица, участвали са във фотосесии и благотворителни мероприятия. \nТамара Георгиева стана \"Мис България\" през 2017 г. Изборът й стана повод за сериозни обществени дебати. Нейната визия предизвика масово недоволство у българите, които изляха гнева си в интернет с хиляди коментари, както стана през 2009 г. с Антония Петрова. Ирина Папазова - организаторката на конкурса, който по никакъв начин вече не е свързан с престижния \"Мис Свят\", но носи името на страната ни и се свързва с красотата на българките, побърза да обвини за неуспеха фотографа, който снимал събитието, но умишлено загрозил кадрите.   \n \t\n", "date": "2018.10.02", "title": "Тамара Георгиева стана \"Мис Планет\" в Грузия"}
{"url": "http://www.duma.bg/node/176227", "text": "Майсторският клас по оркестрово дирижиране на проф. Кристоф Бруннер от Висшето училище по изкуствата в Цюрих (1-5 октомври) ще завърши с концерт на 5 октомври от 18 ч. в зала НМА, бул. \"Евлоги и Христо Георгиеви\" 94, със свободен вход. Диригенти ще бъдат Розина Флюкигер и Юдит Цендер (Швейцария), Тамара Габейрас (Испания), Петрос Бакалакос (Гърция), Самуел Бастош (Португалия), Гюн-Йонг Парк (Южна Корея). Солист е Богдан Иванов - пиано, докторант, научен ръководител проф. д-р Илия Чернаев. В програмата - Увертюра из оп. \"Севилският бръснар\" от Росини, Концерт за пиано и оркестър 15 от Моцарт и Четвърта симфония от Бетовен. \n    \n \t\n", "date": "2018.10.02", "title": "Майсторски клас на проф. Кристоф Бруннер"}
{"url": "http://www.duma.bg/node/176220", "text": "Красавица с руски произход спечели конкурса \"Мис Финландия\". 23-годишната Алина Воронкова ще представя страната на \"Мис Вселена\" в Тайланд през декември. Бащата на хубавицата е руснак, а майка й е от фино-угорска народност. Алина разкри, че в училището е била тормозена от децата заради нейните корени. Затова с победата си Воронкова иска да привлече общественото внимание върху ситуацията с агресивното поведение спрямо различните във финландските школа. \nМладата дама е завършила университет във Финландия със специалност руски език и култура. Темата на дипломната й работа е сравнителен анализ на рекламата на производител на млечни продукти в двете държави.   \n \t\n", "date": "2018.10.02", "title": "Рускиня спечели конкурс за красота във Финландия"}
{"url": "http://www.duma.bg/node/176238", "text": "\"Хората във властта идват и си отиват, а традициите и творчеството ще останат векове след тях\" - Г-н Милев, управляващото мнозинство в НС отхвърли проекта \"Културен чек\" на БСП. Участвахте в представянето му и го подкрепихте. Защо идеята на левицата не бе приета? \n- Участвах в презентацията на проекта \"Културен чек\" и заедно с много колеги-творци изразихме безрезервната си подкрепа за идеята. Тя е част от европейската инициатива \"Гаранция за младежта\". С нея се предлага 15 млн. лв. от бюджета да бъдат отделени за този Културен чек. Той има за цел да помогне на творците и да стимулира младите хора да се образоват, да търсят и да познават българското изкуство и култура. Чрез модерната интернет-платформа \"Културен чек\" младежите, навършили 18 години, ще могат срещу 200 лв. да посещават театри, концерти, да си купят книга, да отидат в музей. \nЗа съжаление идеята не срещна разбиране у управляващите и те с лека ръка я отхвърлиха. По време на дебатите в пленарната зала разбрах, че от Министерството на културата не са подкрепили предложението с мотива, че не е направен анализ на очакваните резултати. Всъщност става дума за едва 8-10 млн. лв. годишно от бюджета. Толкова ли не може да се отдели тази почти нищожна сума, за да могат повече млади българи да си закупят книга или да отидат на театър, или на концерт!? Надявам се от БСП да внесат отново предложението и дано то получи подкрепа в пленарната зала. \n- Вашият живот е музиката. С какви чувства приемате предложението на левицата за въвеждането на квоти за българска музика в родния ефир? \n- Идеята е един от отговорите на въпросите как да спасим и как да продължим да бъдем национално отговорни към това, което се прави в България. Много ми хареса идеята за квотите в кампанията на БСП и затова застанах зад нея. Защото не виждам друг вариант за спасяване на българската идентичност и език. На някои, между другото, не им изнася много да има българска музика. Жалко е, че почти никоя медия не се интересува от нашата култура и музика. А то и българските медии вече се броят на пръстите на едната ни ръка. Повечето са с чужди собственици, които мачкат творците ни. Така или иначе не можем да излезем на техния пазар, защото никога няма да ни пуснат. Това е бизнес, в който чуждите собственици са ни взели 90% от пазара. Това е безумно! \nНяма държавна политика, няма защита на българските творци. Управляващите нехаят и са безхаберни. Не знам дали хората знаят, но музиката, която в момента звучи в ефира ни, е 90% чужда, само 10 на сто са българските песни. От тях 9% са на музиканти, които са част от една компания. Само 1 на сто са свободните изпълнители и ако може някой някъде да се промъкне, има шанса да създаде хит. Но това се случва с излъчване на песента, за да могат хората да я чуят, нали? За щастие има интернет, където меломаните слушат български изпълнители. Но това не е политика за запазване на българската музика. \n- Грижи ли се държавата за своите творци? \n- Държавата донякъде се грижи за някои от творците, а донякъде въобще не се грижи за никой от творците си. Има държавна политика на процент от продадените билети в театри, в опери, в симфонични оркестри и т.н. В това няма нищо лошо, защото имаме страхотни изпълнители в тези институции. Но как ние, поп изпълнителите, които също творим българска музика, да бъдем конкурент на хора, дотирани на 50% и чийто приход е гарантиран от държавата? Държавата изначално поставя в неравностойно положение хората от моя бранш. Поп музиката е сирачето, оставено в ъгъла, от което никой не се интересува. Имаше 15 години толериране от страна на държавата на поп фолка и той беше дотиран умишлено. И сега има цяло поколение, възпитано в това. \nБях възмутен от отношението на правителството към музикантите от оркестъра на БНР. Хора с мизерни заплати протестираха с месеци и никой не им обърна внимание. А премиерът Борисов се изцепи цинично, че му свирят под прозореца. Ами ще му свирят! Направете сметка, измислете го така, че тези хора да бъдат равнопоставени на колегите си, които работят на други места. Ами, ние не знаехме, че има... Какво знаете въобще? Никой не се замисля, че тези музиканти се грижат за фонда на радиото, за културата, за националното богатство. \nХората във властта идват и си отиват. Ще си отидат и днешните. А традициите и творчеството ще останат векове след тях. И само тогава ще я има България. \n- Това не е ли част от опростачването, което се налага от властимащите съзнателно? \n- Да, това е част от опростачването, влияе се върху мисленето на хората, за да станат те лесно манипулируеми. Чрез лансиране на простотията се забравят далаверите, поскъпването на живота. В забвение остават огромните заеми на правителството, които така и не стана ясно за какво са похарчени. И така... Простакът слуша чалга, върти ханша, не чете, не се образова... \n- Кога разбрахте, че музиката е ваша съдба? \n- Това не се разбира. Човек се ражда с необходимостта да прави, да създава, да изпълнява музика. Тя трябва да е вътре в теб, да е дошла с раждането ти и да я усещаш още от първия си дъх като необходимост. Вярно, днес има много певици, които стават такива не заради това, че живеят с музиката, а за да си намерят богат мъж. И след това рязко спират да пеят или да се занимават с музика. В случая не говорим за необходимост, а за други неща. \nНе бих си представил, че нещо би ме спряло да се занимавам с музика. Истината е, че като много малък чувах добре музиката, изживявах я по свой начин и я усещах като своя територия. От много малък, пътувайки за село със семейството ми, пеехме в таксито на няколко гласа. Мама, татко и брат ми пееха много добре. Беше прекрасно... \n- Върху какво работите сега? \n- В момента върша няколко неща накуп. За съжаление музиката и шоу бизнесът у нас не позволяват човек да се концентрира върху един проект. Подготвям концерт на Йорданка Христова, който ще бъде на 19 ноември в Зала 1 на НДК. Ще й акомпанираме с моя бенд. Правя 2-3 нови аранжимента на нейни песни. Току-що й изпратих новия аранжимент на песента \"Ежедневие\", писана от Стефан Димитров, която ще е част от концерта. Работя и по проекта с Нона Йотова по стихове на поетите-символисти. Правим проект и с Мариана Попова, която обаче сега се грижи за новородената си дъщеричка и за малко ще прекъснем с пеенето. \nПравя песен на Неделяна Христова, с която работим в момента. Тя е младо момиче, спечели преди няколко години с моя песен втора награда на \"Бургас и морето\". Тя също игра и ролята на Рени в големия мюзикъл \"Оркестър без име\", на който направих цялата музика. Предстои да се направи клип на една от песните, с които ще участваме догодина в \"Бургас и морето\" - дай, Боже, да се класира за конкурса. Преди дни ми се обади Милица Божинова, която поиска да й направя песен и обещах. Важното е да има дръзновение, време и муза... И нещата се случват.   \n \t\n", "date": "2018.10.02", "title": " Държавата дели творците на \"свои\" и \"чужди\" "}
{"url": "http://www.duma.bg/node/176224", "text": "Петото издание на фестивала \"Жълтите павета\" ще се проведе в два града - в София ще е на 5 и 6 октомври, на сцената на театър \"Българска армия\", като за първи път тази година част от изпълнителите ще се изявят на 6 и 7 октомври и в зала \"Възраждане\" в Габрово. \nФокусът ще е върху европейското присъствие в джаза. Затова участниците ще покажат как тази музика се смесва с националните култури. \n\"Ярон Готфрид трио\" от Израел ще открие на 5 октомври основната сцена на фестивала в столичния театър \"Българска армия\". Композициите на групата представляват сливане между жанрове и стилове, като в репертоара е включена музика от Ренесанса до наши дни. Ценители ще чуят и изпълненията на \"Нед Мак Гоуън бенд\", и на \"Инбар Фридман бенд\". \"Парадокс трио\" от САЩ ще закрие фестивала и в двата града, като специален гост ще бъде Теодосий Спасов. Той се запознава с групата още през 90-те години в Америка, когато работи с шоуто \"Ривър денс\". Там свирят заедно в клубове, правят европейско турне и участват на фестивала \"Аполония\" в Созопол. През 2005 г. създават заедно албума \"Гамбит\", който е издаден от \"Enja Records\" - Мюнхен. На фестивалната сцена ще представят композиции от диска, както и нещо ново. \nБългарското участие на \"Жълтите павета\" ще е с две млади формации - джаз квартетът \"4-th Edition\", който получава името си на четвъртото издание на фестивала, и група \"Спектрум, чийто репертоар съдържа поп и джаз музика, а също многогласни обработки на фолклорни пиеси и песни, изпълнени акапелно. \nЧаст от събитието ще е и фотоизложбата на Ани Петрова, чиито снимки ще бъдат подредени в клуб \"Максим\" от 4 до 6 октомври. Джем сешъни с \"Росен Захариев квартет\" ще има на 5 октомври и с \"LaMigra\" на 6 октомври. Началото и в двата дни е от 23 ч. \nМайсторските класове ще се проведат в Националното музикално училище \"Любомир Пипков\" на 5 октомври от 11 ч. с Ярон Готфрид - пиано, и на 6 октомври в същия час с Инбар Фридман - електрическа китара.   \n \t\n", "date": "2018.10.02", "title": "Теодосий Спасов ще гостува на „Жълтите павета” в София и Габрово"}
{"url": "http://www.duma.bg/node/176205", "text": "Вучич пристигна в Русия \nСръбският президент Александър Вучич пристигна в Русия, където планира да се срещне с руския президент Владимир Путин на 2 октомври. По-рано Вучич каза, че на срещата с Путин възнамерява да обсъди положението в Косово и Метохия и да поиска подкрепата му. Белград посреща 100 бизнес лидери \nЗапочна двудневна седма среща на върха на 100 бизнес лидери в Белград. В срещата участват експерти и министри от региона, които ще спорят за различни теми, като мобилността в работата, енергийната поддръжка, брандиране на региона и други. Калифорния застана в подкрепа на жените \nКомпаниите, които са на борсата и имат седалище в американския щат Калифорния, ще бъдат принудени да назначат жени в директорските си бордове, разкри Ройтерс. Агенцията се позовава на приет наскоро закон. Според него поне една жена трябва да бъде назначена в директорските бордове, които се състоят от петима души. Това трябва да стане до края на 2019 г. \nАрестуваха германец, който \"краде морето\" \nГерманец, който на плажа в близост до град Триест е откраднал с камиона си 24 000 литра морска вода, е бил задържан от местната полиция. Чака го глоба от 1549 евро, като трябва да върне \"откраднатото\" море в триесткия залив. Германецът призна, че е искал да прехвърли морската вода в Германия за нуждите на аквариум с морски риби. \n\"Трами\" взе жертви \nПо последни данни най-малко двама души са загинали, а още 105 са получили различни наранявания в Япония в резултат от ураганните ветрове, причинени от тайфуна \"Трами\". Продължава да постъпва информация за наводнения, преобърнати автомобили, разрушени покриви на жилищни сгради и повалени дървета. Без електроенергия остават десетки хиляди домакинства. \n \n    \n \t\n", "date": "2018.10.02", "title": "Кратки новини"}
{"url": "http://www.duma.bg/node/176206", "text": "Китай отмени среща за сигурността с военния министър на САЩ Джим Матис, която е била планирана за октомври. Това разкри високопоставен представител на Щатите, цитиран от Ройтерс. През миналата седмица топ китайски представител обяви, че няма причина за паника заради напрежението между двете държави. Представителят добави, че също така не е ясно дали отмяната е заради редица спорове между Пекин и Вашингтон, включително за продажбата на оръжия и военни действия в Южнокитайско море. \nДържавният департамент на САЩ, Белият дом и военното министерство отказват коментар. Китайските институции също не желаят да коментират информацията. \nПрез миналата седмица източници от Пекин заявиха, че срещата може да не се проведе заради напрежението между двете държави. \nВ петък външният министър на Китай Уан И заяви, че \"няма причина за паника\", но предупреди, че Китай няма да позволи да бъде изнудван или притискан в търговията.   \n \t\n", "date": "2018.10.02", "title": " Пекин отказа среща на Вашингтон"}
{"url": "http://www.duma.bg/node/176207", "text": "Нобеловата награда по медицина за 2018 г. е присъдена на Джеймс Алисън и Тасуку Хонджо, разработили нов метод за лечение при рак, съобщи Нобеловият комитет в Каролинския медицински институт. Двамата са удостоени за създаването на противоракова терапия с помощта на инхибиране на негативна имунна реакция. Имунната система има способността да атакува раковите клетки чрез използването на \"спирачките\" на имунните клетки. \nЦеремонията по награждаването ще се проведе в съответствие с традицията от 10 декември, денят на смъртта на основателя на Нобеловите награди - шведският предприемач и изобретател Алфред Нобел. Размерът на наградния фонд на всяка Нобелова награда през 2018 г. е 9 милиона шведски крони (около 940 000 долара).   \n \t\n", "date": "2018.10.02", "title": "Двама си поделят Нобела за медицина"}
{"url": "http://www.duma.bg/node/176204", "text": "Великобритания ще напусне Европейския съюз \"фактически, не само формално\". Това казва министърът за \"Брекзит\" Доминик Рааб. Рааб предупреждава, че британската \"готовност за компромис не е безгранична\" и че има голяма вероятност Великобритания да напусне ЕС без споразумение. \nБританското правителство възприе по-твърд тон в отношенията с ЕС, разгневено от критиките, които някои лидери от общността отправиха на среща в Австрия миналия месец срещу част от предложенията на министър-председателката Тереза Мей за \"Брекзит\". Лидерите на ЕС отхвърлиха плана на британския премиер Тереза Мей за търговските отношения след \"Брекзит\" и поискаха от нея да го преработи преди срещата на върха през ноември. И двете страни обаче все още се надяват да постигнат компромис преди март 2019 година, когато Великобритания реално ще напусне Евросъюза. \nМинистрите от правителството на Мей обаче също така искат да използват годишната конференция на управляващата Консервативна партия, за да се опитат да спечелят подкрепата на поддръжниците на \"Брекзит\", които се страхуват, че Мей води Великобритания само към формално излизане от Европейския съюз. \n\"Моят подход към \"Брекзит\" е прагматичен, не догматичен. Нашите предложения ще доведат до историческо споразумение, осигуряващо пътна карта за излизане от ЕС и окончателна сделка, която ще бъде добра за цялата страна\", казва Рааб. \"Но нашата готовност за компромис не е безгранична. Ние напускаме ЕС фактически, не само формално\", каза той. \nПо думите му правителството ще се бори срещу всеки опит Великобритания да бъде държана твърде плътно в сферата на ЕС или да бъде разцепена, като бъде принуден нейният район Северна Ирландия да приеме различни митнически правила. \nРааб заяви още, че се стреми към споразумение, което отговаря на резултатите от референдума, защото \"това е наше демократично задължение\". \n\"Ако не постигнем споразумение, което да гарантира тази цел, нямаме друг избор освен да напуснем без сделка\", съобщи министърът. \nЕС приличал на \"затвор от времето на Съветския съюз\". Така британският външен министър Джеръми Хънт сравни преговорите между Лондон и Брюксел за постигане на сделка около \"Брекзит\". Хънт предупреди ЕС \"да не отхвърля протегнатата от Тереза Мей приятелска ръка\". Британският външен министър все пак призна, че преговорите с ЕС са в задънена улица. \nВ същото време британският министър на търговията Лиъм Фокс заяви, че е време да се спре със споровете около \"Брекзит\". \nРешението на Великобритания да напусне ЕС струва на правителството по 500 милиона британски лири седмично, съобщи Ройтерс. \nБританският премиер Тереза Мей се изправи лице в лице с атаките на Борис Джонсън и Джейкъб Рийс-Мог по адрес на нейните планове за \"Брекзит\" още през първия ден на конференция на партията, съобщи в. \"Гардиън\". Дълбоките разделения по повод \"Брекзит\" засенчиха откриването и работата през първия ден на конференцията на Kонсервативната партия. В неделя Тереза Мей се опита да прехвърли фокуса върху вътрешните въпроси от дневния ред на правителството. \nМъчителната битка, която урони репутацията на Консервативната партия, излезе наяве, когато Борис Джонсън и Джейкъб Рийс-Мог нападнаха плановете на министър-председателя за \"Брекзит\", пред делегатите в Бирмингам. \nМей се обърна с призив към депутатите на торите и обикновените членове на партията, когато беше принудена да отговори на удара на бившия си външен министър Джонсън, който я запита вярва ли в напускането на Европейския съюз. \"Аз наистина вярвам в \"Брекзит\", но още повече вярвам, че ще го направим по начин, който ще уважи вота на британските гласоподаватели, като едновременно с това защитим и нашия съюз, запазим работните места и сме сигурни, че можем с успех да излезем от ЕС\", заяви Мей. Тя обаче рискува да разгневи про-\"Брекзит\" настроената партийна членска маса, като откаже нови компромиси в името на окончателната сделка с ЕС.     \n \t\n", "date": "2018.10.02", "title": "„Брекзит” разцепи жестоко и консерваторите"}
{"url": "http://www.duma.bg/node/176208", "text": "Невалиден референдум одобри смяната на името на Македония и членството й в ЕС и НАТО - това е резултатът от проведеното в неделя гласуване в Македония. \nПлебисцитът е невалицен, защото в гласуването  са участвали доста под 50% плюс 1 глас или 666 743 души, което прави 36,91% от избирателите в страната, както гласят окончателните резултати на ЦИК. Одобрение за членството в ЕС и НАТО чрез приемане на Договора с Гърция от 17 юни, предвиждащ страната да се нарича Северна Македония, са изразили 609 813 души, или 91,46% от гласувалите, като над половината от тях са етнически албанци. Против са били 37 700 души, или 5,64 на сто. \nРеферендумът има консултативен характер, защото договорът от Преспа не предвижда задължително провеждане на референдум. \nСлед обявяването на резултатите премиерът Зоран Заев коментира, че няма намерение да подава оставка, тъй като според него референдумът е успешен и жителите на страната са заявили ясно, че Македония трябва да одобри договора с Гърция и да бъде член на ЕС и НАТО. Престои Договорът с Гърция да бъде гласуван в парламента и Зоран Заев изтъкна, че управляващите социалдемократи започват консултации  с опозиционната партия ВМРО-ДПМНЕ, за да се осигури конституционното мнозинство, необходимо за одобрението на договора. По думите му до няколко дни ще стане ясно има ли атмосфера за споразумение с опозицията за мнозинство от 2/3 в парламента. Това означава да спечели още 9 опозиционни депутати. Ако не бъде постигнато споразумение, премиерът повтори намерението си да насрочи предсрочни избори през ноември. \nНа свой ред лидерът на ВМРО-ДМНЕ Християн Мицкоски коментира, че референдумът се е провалил, но уточни, че хората в Македония са за членство в ЕС, но без договор с Гърция. Победа на референдума по думите му отбелязаха и представителите на движението \"Бойкотирам\", които се събраха на митинг пред сградата на македонския парламент. \nАтина остава ангажирана с Договора от Преспа, съобщи гръцкото външно министерство. Еврокомисарят по разширяването Йоханес Хан призова политическите лидери към отговорно поведение и единство. Такава препоръка дойде и от генералния секретар на НАТО Йенс Столтенберг, който добавя още, че вратите на Алианса остават отворени за Македония. САЩ поздравиха Македония за резултатите от референдума. Говорителят на Кремъл Дмитрий Песков заяви, че \"всички процеси трябва да останат в рамките на правовия режим, правовото руслоУ и Москва следи внимателно събитията в Македония. \nРеферендумът намира широк отзвук в медиите по света. \"Заев беше сериозно ранен в процеса на референдумаФ, пише в ДТа Неа дейлиФ Ангелос Сиригос, гръцки професор по международно право. В. \"Ню Йорк таймс\" твърди, че \"при такава ниска избирателна активност осигуряването на подкрепа в македонския парламент може да бъде трудноУ. Американското сп. \"Тайм\" отбелязва препятствията, които остават пред страната за членство в алианса. \"Вашингтон пост\" изтъква, че Македония е застрашена от политическа криза заради възможността страната да бъде блокирана от западните блокове в следващите години. \"Юронюз\" обявява, че ниската избирателна активност формира облаци над Македония, където гласоподавателите с голямо мнозинство казаха \"да\" на референдума.     \n \t\n", "date": "2018.10.02", "title": "Референдумът нарани сериозно Заев  "}
{"url": "http://www.duma.bg/node/176253", "text": "Три държави са отговорили на запитването на Министерството на отбраната за доставка на нов тип изтребител, стана ясно вчера. Готовност да ни снабдят с машини са заявили САЩ, Швеция и Италия. До предварително обявения срок вчера Министерството на отбраната е получило отговори за четири типа бойни самолети. В 15,00 часа бяха отворени всички предложения по реда на тяхното пристигане в МО. \nПърви на запитването от България са се отзовали американците, които предлагат нов F-18. Второто отворено предложение отново е американско - този път е за нов F-16. Швеция ни предлага нови \"Грипен\", а Италия - втора употреба \"Юрофайтър\". \nПрипомняме, че шведите имат интерес към проекта от много години и дори бяха избрани за доставчик. ГЕРБ и \"Обединени патриоти\" обаче върнаха проекта \"за доработване\" с мотива, че по формални причини била изключена офертата на Португалия и САЩ за втора ръка F-16. Наблюдатели коментират, че американците очевидно са фаворитите на управляващите. Ще бъдат оценени всички оферти, а след това ще се вземе политическо решение, обяви зам.-военният министър Атанас Запрянов. \nОт МО се надяват да задвижат сделката до края на годината. Очаква се да бъдат закупени поне 8 изтребителя за 1,8 млрд. лева с ДДС. \nОфертите ще бъдат оценени от две комисии - първо от експертната, която движи проекта, а след това и от политико-военна, която ще бъде назначена от премиера Бойко Борисов. Експертната група има 14 дни за оценка на офертите, като има възможност да задава въпроси и да изисква още документи от съответните страни. Решението в крайна сметка ще бъде политическо и e в ръцете на Борисов. \nМеждувременно във Варна, при домакинството на Щаба на ВМС, парламентарната комисия по отбрана проведе свое изнесено заседание. Зам.-шефът на комисията Владимир Тошев от ГЕРБ обяви, че догодина военноморските сили ще имат по-голям бюджет, с който ще обезпечат ремонтите на материалната си база и наличните плавателни съдове. Средства ще бъдат отпуснати и за разузнавателния отряд на ВМС. Продължава работата по проекта за строеж на два нови патрулни многофункционални бойни кораби, който закъсня по независещи от нас причини, добави Тошев. Той изрази съжаление, че реализацията на програмата за осигуряване на нови машини за пехотата също е забавена, но уточни, че се надява до Коледа тя да влезе във фаза на договаряне. \nИма шанс до средата на октомври да бъдат разпратени покани за участие към фирмите, които могат да построят многоцелевите кораби, обяви пред депутатите командващият ВМС контраадмирал Митко Петев. \nОбновяването на военния флот и сухопътните войски ще бъде договаряно от военното министерство, докато процедурата за доставката на нова техника за бойната авиация ще мине за одобрение през Народното събрание.   \n \t\n", "date": "2018.10.02", "title": " САЩ, Швеция и Италия искат да ни доставят изтребители  "}
{"url": "http://www.duma.bg/node/176252", "text": "Учебната година бе официално открита в много университети в страната вчера. С тържество ректорът на СУ \"Св. Климент Охридски\" проф. Анастас Герджиков посрещна студенти и преподаватели в аулата на Алма матер. Той заяви, че Софийският университет продължава да поддържа високо качество на образованието, да въвежда новите технологии и нови методи на преподаване и да разкрива нови и перспективни специалности и програми. \n\"На прага на своето четиринадесето десетилетие най-старият и най-голям университет в България ви посреща с нови постижения. Университетът запазва първото си място му в националната рейтингова система и достойно място в международните класации\", заяви той в словото си. Според него огромният брой и разнообразието на културните събития, обществените обсъждания по ключови теми и разнообразните инициативи затвърждават ролята на Софийския университет в духовния живот на България. \nНа откриването присъства и вицепрезидентът Илияна Йотова, която заяви, че във всички факултети на Софийския университет се ражда и формира бъдещето на България. \"Младата ви енергия ни е толкова необходима днес за сплотяваща идея и национална кауза,\" обърна се към студентите тя. \nМинистърът на образованието и науката Красимир Вълчев откри академичната учебна година във Великотърновския университет \"Св. св. Кирил и Методий\". Висшето училище отчита 93% изпълнение на държавния план прием. Близо 11 хиляди са студентите на университета, за които вчера започна учебната година.   \n \t\n", "date": "2018.10.02", "title": "Откриха академичната учебната година в университетите"}
