{"url": "https://duma.bg/razkriha-na-kakva-vazrast-horata-izneveryavat-nay-chesto-n184321", "text": "Анкета на сайта за запознанства на обвързани хора \"Ашли Медисън\" показа, че е най-вероятно хората да започнат да изневеряват, когато навършат 30 години, малко след като сключат брак, съобщи \"Дейли експрес\". Участниците в проучването - 2000 души, са отговаряли на въпросите кога са решили да изневерят и на каква възраст са го направили за първи път. Данните показаха, че хората най-често решават да се отклонят от правия път и да започнат връзка на възраст от 30 до 39 години. Цели 32% от анкетираните са преживели първата си извънбрачна връзка на тази възраст, а 28 на сто - когато са били между 19 и 29-годишни. Следват 40-годишните - 24%. При 50-годишните само 9 на сто имат паралелни връзки, докато при хората на 60 до 69 години процентът е само един. Мнозина обясняват, че бракът съвсем не е това, което са очаквали. Нещата се променят и когато се появят децата.", "date": "2019.02.01", "title": " Разкриха на каква възраст хората изневеряват най-често"}
{"url": "https://duma.bg/kontsert-v-muzikalnata-akademiya-n184325", "text": "Академичният симфоничен оркестър ще изнесе концерт на 6 февруари от 18 ч. в зала НМА, бул. \"Евлоги и Христо Георгиеви\" 94. Диригент ще бъде Виктор Крумов от класа на доц. д-р Деян Павлов. Солист е Стефан Самарджиев - цигулка, от класа на проф. Стойка Миланова. В програмата: Испанска симфония от Едуар Лало и Втора симфония от Брамс. Входът е свободен.", "date": "2019.02.01", "title": "Концерт в Музикалната академия"}
{"url": "https://duma.bg/stoyanka-mutafova-sabira-pochitateli-v-zala-1-n184326", "text": "Неповторимата Стоянка Мутафова ще чества 70 години на сцена със специален спектакъл-юбилей на 2 февруари в зала 1 на НДК, както ДУМА писа. \"Г-жа Стихийно бедствие\" ще бъде в светлините на прожекторите навръх рождения си ден точно в 19.30 ч. На сцената ще се качат и куп нейни приятели и колеги, за да я уважат и поздравят. Очаква се празника да споделят едни от най-големите звезди на родната театрална и музикална сцена. Сред тях ще са Йорданка Христова, Силвия Кацарова, Мария Сапунджиева, Виктор Калев, Любо Нейков, Ненчо Илчев, Албена Павлова, \"Тоника Домини\" и още.", "date": "2019.02.01", "title": " Стоянка Мутафова събира почитатели в зала 1"}
{"url": "https://duma.bg/london-gotvi-nova-oferta-za-brekzit-n184365", "text": "Великобритания ще формулира до няколко дни предложения, които да представи на Европейския съюз в опит да уреди въпроса с ирландската граница след \"Брекзит\". Това заяви британският външен министър Джереми Хънт, цитиран от световните осведомителни агенции. \"Ще съберем тези предложения заедно. Ще отнеме няколко дни, за да направим това\", заяви Хънт по радио Би Би Си. \"Вярвам, че има потенциал във всички различни пътища, които са обсъждани. Но е необходимо да ги съберем заедно, да гарантираме, че те успокояват изразените от ЕС тревоги и после мисля... ще имаме подходящо обсъждане\", каза британският външен министър. Според него е твърде рано да се каже дали може да е необходимо удължаване на процеса на \"Брекзит\". Великобритания трябва да излезе от ЕС на 29 март.", "date": "2019.02.01", "title": " Лондон готви  нова оферта  за \"Брекзит\""}
{"url": "https://duma.bg/balgariya-e-7-a-v-es-po-bezopasno-shofirane-n184366", "text": "България е най-безопасната за шофиране балканска страна членка на ЕС, показват данните от ежегодния доклад на Еврокомисията за пътните инциденти. В тази класация, включваща 28 страни членки на ЕС, България и Гърция си поделят 7 и 8 място с 10,5 пътни инцидента на 10 000 души. Румъния е на 15 място с 15,8 ПТП на 10 000 души, Хърватия - 21 с 25,5 ПТП на 10 000 души, като най-зле се представя Словения, която е 25 с 31,4 ПТП на 10 000 души. В Австрия опасността да попаднете в автомобилна катастрофа е 9 пъти по-голяма, отколкото в Дания. В Австрия на 10 хиляди жители се падат 44 пътнотранспортни произшествия, а в Дания - само 5. В Германия и Белгия показателите съответно са 37 и 35 ПТП на 10 хиляди жители. С малко по-добри данни могат да се похвалят Словения, Португалия, Малта и Италия, където количеството на пътните катастрофи е около 30 на 10 хиляди. Великобритания е на 19 място в класацията с 22 нещастни случая на 10 000. Най-безопасните страни за шофиране, освен Дания, са Кипър (7,5 ПТП на 10 хиляди жители) и Финландия (8,5).", "date": "2019.02.01", "title": "България е 7-а в ЕС  по безопасно шофиране"}
{"url": "https://duma.bg/improviziran-myuzikal-sazdava-spontanen-svyat-v-brodueyski-stil-n184327", "text": "Вълнуващ спонтанен свят в бродуейски стил с въздействащи персонажи и силни чувства, които преминават в песни. В това потапя най-новият импровизиран спектакъл на \"До-Ре-Ми-Ши-Зи\", чиято премиера е днес, 1 февруари, от 20 ч. на камерната сцена на театър \"Сълза и смях\". Представлението е дело на трупата \"ШиЗи Импро Театър\", която единствена у нас практикува т.нар. лонгформ импровизация по метода на създателите й от Чикаго, САЩ - цялостно спонтанно представление по заглавие, предложено от зрителите. От 2015 г. поставят музикалната импровизация като неотменна част от техните спектакли. Сега актьорите дръзват да посегнат към най-сложния театрален жанр - мюзикъл с изцяло импровизиран сюжет, музика и хореография. По заглавие, зададено на място от публиката, трупата започва с откриващ енергичен номер. От него черпи вдъхновение и създава плетеница от сюжетни линии, които през смях и дълбочина на преживяванията на героите повеждат зрителите. За да бъде внушението неподправено изпълнителите са облечени в костюми, създадени от два пъти номинираната за \"Аскеер\" Петя Боюкова. Златин Цветков, основател на \"ШиЗи Импро Театър\", участва в създаването на спектакъла, заедно с актьорите Катя Бръмбарова, Евелина Васева, Симона Димитрова, Димитър Живков, Илиан Илков, Милко Йовчев, Яна Огнянова, Александър Байчев - вокален педагог/пиано, Мирослав Моравски - китара, Колина Климентинова - пиано, научи ДУМА от Доротея Николова, пиар експерт.", "date": "2019.02.01", "title": "Импровизиран мюзикъл създава спонтанен свят в бродуейски стил"}
{"url": "https://duma.bg/izbraha-izpalnitel-za-zhp-uchastaka-sofiya-voluyak-n184373", "text": "Националната компания \"Железопътна инфраструктура\" (НКЖИ) определи изпълнител на проекта за развитие на жп възел София - железопътната отсечка София-Волуяк след открита процедура за възлагане на обществената поръчка, съобщиха от НКЖИ. Предвижда се изграждане на нов трети коловоз между гара Волуяк и столичната Централна гара, както и модернизация на съществуващото коловозно развитие на двете гари. Предстои още изграждане на нова гара в Обеля, която ще осъществява още една интермодална връзка със софийското метро. С проекта се цели повишаване на оперативната скорост до 160 км/ч. за пътническите влакове и до 120 км/ч. - за товарния жп транспорт, подобряване на безопасността по железопътната линия чрез премахване на железопътни прелези и кръстовища, намаляване на газовите емисии, както и повишаване на удобството и комфорта за пътниците. Проектът ще допринесе още за увеличаване на обема на превозените товари, намаляване на времето за пътуване, осигуряване на мобилност и достъпност до железопътната инфраструктура за всички потребители, в това число и за хората с намалена подвижност. Проектът се финансира от Механизма за свързана Европа и съфинансира от НКЖИ.", "date": "2019.02.01", "title": "Избраха изпълнител за жп участъка София-Волуяк"}
{"url": "https://duma.bg/pak-problemi-s-e-vinetkite-n184374", "text": "Проблемите с електронните винетки, които влязоха в сила от 1 януари, не свършват. Вчера електронни винетки можеха да се купят от сайта www.bgtoll.bg, мобилното приложение, терминалите за самотаксуване и на касите в Областните пътни управления на Агенция \"Пътна инфраструктура\". Поради технически затруднения е-винетки не могат да бъдат купени чрез Националния доставчик на услуги, с който АПИ има сключен договор за разпространение, съобщиха от АПИ и обещаха, че се работи се за максимално бързо отстраняване на проблема. Това означава, че от останалите места – клоновете на А1, бензиностанциите на гише, както и „Български пощи“, няма как да се закупи винетка. Хартиените винетни стикери, чиито срок изтича през 2019 година, трябва да останат залепени на предното стъкло на автомобилите. Наличието им ще бъде достатъчен документ, удостоверяващ правото на движение по пътищата от републиканската мрежа, независимо дали има конвертиран аналог в електронен вариант, съобщиха от Националното тол управление. Дори да е допусната грешка при конвертирането, при проверка и наличие на валиден стикер на предното стъкло няма да бъдат налагани санкции. Поради недостатъци в електронната система процесът по конвертиране на винетки от хартиени в електронни бе преустановен още на 3 януари.  В началото на годината бяха подадени десетки сигнали за нередности от хора, които се опитаха да си закупят електронни винетки. Заради различни проблеми, които е отчитала системата, или не успявали да купят електронна винетка, или били таксувани двойно. На много от хората с годишни винетки пък вчера им изтече срокът на стикера. Вероятно и много от тях ще искат от днес да се снабдят с новите е-винетки. ", "date": "2019.02.01", "title": "Пак проблеми с e-винетките"}
{"url": "https://duma.bg/narodniyat-sad-e-sadil-pravoverni-fashisti-n184334", "text": "д-р по философия Една група български историци напоследък активно пренаписва историята и отрича наличието на фашизъм в България. У нас нямало било фашизъм, а само някакъв си авторитаризъм. Тази теза бе доразвита с невярното и спекулативно твърдение, че съдените от Народния съд не са били фашисти. Известен историк написа ни повече, ни по-малко, че \"Народният съд е една разправа. Там хората са съдени като фашисти, а те никога не са били такива. Единствената цел е да бъдат убити. Какъв фашист е бил известният археолог проф. Богдан Филов? Никой от избитите не е споделял фашистка идеология\". Дали фактите потвърждават тези твърдения?  За това дали някой е бил фашист трябва да се съди не по публично афишираната му фашистка партийна принадлежност, а по насаждането на фашистки практики, по провежданата политика, довела до реализирането у нас на фашистките принципи, на фашисткия начин на функциониране на властта, на фашистките методи на терор над населението.  Да си припомним какви закони приеха \"нефашистът\" Филов, министрите и депутатите в 25 ОНС. Започва се с икономическата власт. През април 1940 г., по подобие на немската фашистка практика, е приет Закон за гражданската мобилизация, чрез който правителството поема прякото ръководство на по-голямата част от българското стопанство. На 29.12.1940 г. по инициативата и под патронажа на \"нефашиста\" Филов е приет \"Закон за организиране на българската младеж\", на чиято основа се създава фашистката младежка организация \"Бранник\" (издържана от държавата), чиито членове носят фашистки униформи и фашистки отличителни белези. На 21.01.1941 г. е приет фашисткият антисемитски Закон за защита на нацията. На 1.03.1941 г. във Виена Богдан Филов подписва присъединяваното към фашисткия Тристранен пакт, за което е ратувал повече от Борис ттт дори. През април 1941 г. е създадена \"Дирекция на националната пропаганда\" по националсоциалистически Гьобелсов модел. На 13.12.1941 г. Народното събрание приема декларацията за обявяване на безсмислена и от нищо не предизвикана война на Великобритания и САЩ, донесла масовите бомбардировки над София, хиляди жертви, огромни разрушения. По предложение на правителството на Богдан Филов 25 ОНС (септември 1941 г.) приема изключително тежките поправки във фашисткия ЗЗД (Закон за защита на държавата). Допълват се 13 и се добавят 15 нови члена на закона, в които санкциите се увеличават дори за най-малкото провинение, смъртното наказание се въвежда широко, включително и за непълнолетните. Делата по ЗЗД се водят от военнополевите съдилища, понеже се използва признакът \"военно време\". С активното участие на Филов през август 1942 г. се създава антисемитската държавна терористичната организация \"Комисарство по еврейските въпроси\". През същата година с решение на Богдан Филов и неговото правителство се разтурят 20 обществени организации (масонски ложи, реторианци, пен-клуб и т.н.), свързвани с еврейството. На 12 февруари 1943 г. Министерският съвет на \"нефашиста\" Филов приема спогодба за изселване на 20 000 евреи в Германия, която по-късно не е реализирана заради протестите на депутати, борбата на БКП и реакция в обществото. През март 1943 г. обаче българската администрация в Македония и Тракия, ръководена от Филов - примерен слуга на германския райх, депортира в лагерите на смъртта 11 343 евреи.  Тези фашистка дейност в цялата й съвкупност е правна основа на характерната за фашизма терористична дейност, включително - рязане на глави, палене на къщи, убийства без съд и присъда, без сражения, масови депортации, концлагери, включително убийства на деца и непълнолетни. Фашистката правна система в България е подсигурена от специализирани типични фашистки властови структури. Филов говори и действа като убеден фашист. На 13.12.1941 г. той заявява: \"...ние, наред с останалите държави от Тристранния пакт, ще можем да допринесем  (Стенографски дневник на 21-о заседание на 25-ото ОНС). Разбира се, никой не съди Филов като археолог, съдят го за престъпления против мира и човечеството, за военни престъпления, за които в световната практика няма давност.  Крайно невярна е тезата, че никой от осъдените на смърт не е споделял фашистката идеология. Да започнем с първия управлявал български фашист - Александър Цанков, известен много преди Втората световна война с прозвищата \"кръволока\", \"кървавия професор\", \"фашиста\". Той никога не е крил, че е последовател на Мусолини. Цанков създава фашистката партия \"Народно социално движение\", която си поставя за цел да превземе властта чрез \"Поход към София\" по подобие на \"Похода към Рим\" на Мусолини. След Девети септември в Австрия Цанков организира български военен корпус, командван от немски СС войски, за участие във войната на страната на Райха. Ген. Никола Жеков пък е един от главните виновници за националната катастрофа на България в Първата световна война. Той има лични връзки с Хитлер и е почетен председател на българската фашистка организация \"Съюз на българските национални легиони\". Жеков е яростен националист, антисемит и антикомунист. Награждаван е от Хитлер с Железен кръст I и II степен. Носител е на германските ордени \"Червен орел\", \"Сакс Ернес\" и \"Вюртенбергска корона\". В списъка на осъдените е и идеологът на легионерите проф. Л. Владикин, най-значимият пропагандатор и идеолог на националсоциализма в България, радетел на хитлеристкия \"Нов ред в Европа\", награден лично от Хитлер  За него Хитлер е човекът, който: \"извърши чудото на едно национално възкресение\"; \"най-великият държавен мъж на нашето време\". Е, този ли не е фашист?  Любимият на Богдан Филов и цар Борис III министър на вътрешните работи Петър Габровски е един от основателите и ръководител на националистическата фашистка партия \"Ратничество за напредък на българщината\". Христо Калфов - председател на 25-то ОНС е участник в Деветоюнския преврат, един от водачите на Демократическия сговор, член на фашисткото \"Народно социално движение\". Министърът на правосъдието Александър Сталийски е член на фашистката организация \"Съюз българска родна защита\", а по-късно оглавява и крайно дясната фашистка \"Национална задруга за политическо единство и възраждане\". Съденият от втори състав на Народния съд Крум Митаков е един от първите публично обявили се за фашисти в България. Той е създател на крайнодясната фашистка организация \"Съюз на бойците\" (1923 г.), идеологически плътно близка до италианския фашизъм. Неин продължител е ръководеният от него \"Съюз на българските фашисти\" (1926-1932 г.), прокламиращ краен национализъм, антикомунизъм, антимасонство, ксенофобия и антисемитизъм, както и отхвърляне на парламентарната демокрация. Като депутат в XXV ОНС при гласуването на предложения по немскофашистки образец Закон за защита на нацията той предлага най-жестоки мерки срещу евреите. И Митаков не бил фашист?  Известният Иван Дочев (\"българският фюрер\") е един от основателите на фашисткото движение \"Съюз на българските национални легиони\" СБНЛ). Ген. Иван Русев е един от организаторите на Деветоюнския преврат и министър на вътрешните работи 1923-1926 г., член на Демократическия сговор, а след това и на Народното социално движение, депутат в 25-то ОНС. Сред членовете на фашистки организации е и Ярослав Калицин (ратник), началник на административния отдел на Комисарството по еврейските въпроси, участвал в организирането на концлагера за евреи \"Сомовит\". Много известен и високопоставен ратник е съденият от Народния съд д-р Димитър Вълчев - близък сътрудник на ген. Луков, шеф на германската нацистка печатна пропаганда в България, човек, известен в обществото с много тесни връзки с германците. Нима не са фашисти главните ръководители на фашистката младежка организация \"Бранник\"? Народният съд съди още множество лица за служба в полза на фашистка Германия - палачи, убийци, мъчители, резачи и разносвачи на отрязани глави, включително и убийци на деца. Крайно грозно е да се твърди, че тези хора \"никога не са били фашисти\". Именно те и деянията им стават причина България да бъде третирана като победена хитлеристка държава във Втората световна война и подложена на санкции и наблюдение от съюзниците при сключването на примирието и на мирния договор, вкл. за създаването на Народния съд.   ГЕРБ, патриотарите и ДПС в Народното събрание на 1 февруари - Ден на признателност и почит към \"жертвите на комунистическия режим\", почитат по същество българските фашисти, съюзниците на Хитлер и Мусолини. Нормално ли е бивши комунисти, деца на комунисти, държавни ръководители и депутати да почитат фашистите, осъдени от Народния съд, и манипулативно да ги обявяват за \"жертви на комунизма\"!? Дали тези хора четат и спазват Резолюцията на Европейския парламент от 25.10. 2018 г., в която ясно се \"призовава за обща култура на памет за миналото, която \"отхвърля фашистките престъпления на миналото\" (т.30), зверствата от Втората световна война и \"системната дехуманизация на жертвите в течение на редица години\" (т.31)? ", "date": "2019.02.01", "title": "Народният съд е съдил правоверни фашисти"}
{"url": "https://duma.bg/ban-off-n184336", "text": "\"Аз съм Боил Банов. Ще съдя всички по трасето! Всеки, който се опитва да ме дискредитира, мен, правителството и Министерството на културата! Много е хубава тази помия днес, помия на посредственост\"... Така емоционално, с \"културен\" апломб и тропане по масата отприщи защитната си тирада героят от записите, огласени от Елена Йончева. От които за пореден път получаваме доказателство на какъв хал е държавата и как се случват нещата. И това е под върха на айсберга, по-надолу има многократно повече далавери и откровени престъпления, за които никой не говори. А за самия връх ни е бедна фантазията... Банов се оказа ранима душа. От една страна - ядосан, че му петнят кристално чистото его. А в ГЕРБ по правило корумпирани няма, хеле пък министри! \"Обидно е това, което се случва, и то е под моето достойнство... на министъра на културата, да посягаш по този грозен начин, значи посягаш на цялата култура\", каза той. От друга страна, записът, разбира се, бил \"монтаж\", само дето не казва дали е негов гласът от \"Ало, Банов е\"... И заваляха още оправдания - рекет, лайна от изнудвачи, схемаджии, престъпна група - все духовити аргументи, присъщи за един министър на културата.    Ама бил изнудван от 4 години насам със същия този запис, но си мълчал. Защо ли? Рекет даден - рекет приет! Всички знаем, че това означава съучастничество в престъпление. Пък началникът Бойко, който е самата невинност, му казал \"Не се предавай!\" Той знаел, че когато има корупция, ще отстрани министъра. Само че и Бойко обвиняваше Йончева, пък накрая се оказа съдебно доказан лъжец! А тук става дума за едни 700 хил. лв, че май и повече, които ще бъдат платени неправомерно, и въпросът е: кой ще ги прибере, изключая фирмата?  За всичко това правоверниците мълчат. Мълчи и Банов. Чувства се жертва, а не обратното. Даже го играе обиден, че Стефан Данаилов не му се обадил да го подкрепи, както сторили редица други културтрегери. Което, разбира се, не се оказа съвсем вярно, защото Ламбо дипломатично заяви, че е изненадан от обвиненията срещу Банов, но нека прокуратурата провери...     За матросовците, които вкупом се нахвърлиха да го бранят, нека е ясно: преди да скочите и да оборвате начина, по който информацията е станала публична, спомнете си, че това е значителна сума пари, извадена от нашия джоб. А господинът Банов да не го играе голяма жертва: Като сееш бури, ще жънеш урагани. Сега се сетил за детето си къде щяло да учи при такъв баща.  Няма извинение за това, което е направил, каквото и да говори. Затова най-почтеният изход от \"помията\" е оставката! Бан-off!", "date": "2019.02.01", "title": "Бан-off"}
{"url": "https://duma.bg/targovtsite-na-goriva-shte-se-registrirat-bezplatno-n184375", "text": "Отпада банковата гаранция при регистрация на търговците на горива, решиха депутатите вчера с приемането на второ четене на поправките в спорния закон, регламентиращ дейностите с нефт и нефтопродукти. Той влезе в сила на 28 януари, но още преди това правителството поиска отлагането му до 1 юли, за да се коригират неуредиците, които недомислени негови текстове създават. Банковата гаранция при регистрация на търговските обекти, работещи с нефтопродукти, беше проблем още при обсъждането на проектозакона. Тогава тя беше 200 хил. лв., при окончателното гласуване бе намалена на 20 хил. лв., а сегашните поправки премахват обезпечението. Приетите поправки реално удовлетворяват исканията и на дребните търговци, които се оплакаха, че тежките финансови изисквания за регистрация ще ги фалират и ще се повишат цените на горивата, и на тежката индустрия, която имаше проблем с изискваното зареждане на машините на стационарни бензиностанции. С вчерашното целият закон бе приет окончателно, но наредбата към него бе отложена с 6 месеца. Министърът на икономиката трябва да издаде наредбата, с която ще се определят редът и условията за водене на регистъра на лицата, осъществяващи икономически дейности, свързани с нефт и продукти от нефтен произход. Депутатът от БСП Румен Гечев каза, че този закон за пореден път е в дневния ред на парламента. На луди ни направихте, обърна се той към мнозинството.", "date": "2019.02.01", "title": "Търговците на горива ще се регистрират безплатно"}
{"url": "https://duma.bg/zloupotrebata-s-alkohol-vodi-do-genetichni-promeni-n184320", "text": "Честата и прекалената употреба на алкохол води до продължителни генетични промени, предизвикващи още по-голямо пристрастяване към чашката. Това установи група американски учени от университета Рутгърс и Училището по медицина към Йейлския университет. Изследователите са установили какво се случва под влиянието на алкохола с генома PER2, оказващ въздействие върху биологичния часовник на организма, и POMC, отговарящ за реакцията при стрес. В експеримента са участвали три групи пациенти - умерено пиещи, употребяващи значително количество спиртни напитки и алкохолици. В последните две групи се е наблюдавала генетична модификация, известна като метилиране. Това означава, че към ДНК се присъединяват метилни групи, което влияе отрицателно върху активността на гените. Освен това намалява генната експресия, т.е. скоростта, с която гените произвеждат белтъци. Тези промени придобиват още по-изявен характер с увеличаването на количествата алкохол. Във втората част на експеримента учените са показали на участниците картини, предизвикващи стрес. След това им е предлагано да изпият алкохолна напитка. Установено е, че алкохолиците са склонни да пият повече при стрес.", "date": "2019.02.01", "title": "Злоупотребата с алкохол води до генетични промени"}
{"url": "https://duma.bg/kotkite-uvelichavat-riska-ot-shizofreniya-pri-horata-n184319", "text": "Датски учени откриха, че вътрешноклетъчните паразити токсоплазма, които се срещат често при котките, увеличават риска от появата на шизофрения при хората. Изследването е публикувано в научния портал ScienceDirect. Специалистите са анализирали данните на почти 82 хил. души в рамките на мащабно изследване на донорска кръв. При около 3000 от случаите са открити психични отклонения. Експертите са проверили кръвта на психично болните хора за наличието на токсоплазма и са стигнали до извода, че инфекцията увеличава риска от развитието на шизофрения средно с 50%. Освен това специалистите отбелязват, че токсоплазмата се е появила в човешкия организъм по-рано, отколкото лекарите са диагностицирали психичната болест. \"Изследването потвърждава, че токсоплазмата влияе положително на развитието на шизофренията\", се посочва в статията. Учените подчертават, че трябва по-нататъшно изучаване на влиянието на паразита върху човешкото здраве.", "date": "2019.02.01", "title": "Котките увеличават риска от шизофрения при хората"}
{"url": "https://duma.bg/risunki-predi-lyagane-ot-monika-popova-n184324", "text": "Експозицията \"Рисунки преди лягане\" на Моника Попова ще бъде открита В столичната галерия \"Арт алея\" (ул. \"Уилям Гладстон\" 51А) днес, 1 февруари. Самата художничка обяснява какво я е вдъхновило: \"Изложбата представя рисунки, които съм създала в часовете преди да заспя; в моменти, когато умората е била толкова голяма, че не усещах тялото си; в моменти, когато вместо хапче решавах да взема тънкописец; в моменти, когато щастието или болката не можех да трансформирам по друг начин; в моменти, когато исках да се разтворя в нищото! Всичките близо 80 рисунки са изписани върху хартията на дядо ми и затова са жълти! Върху тях е трябвало да има петрографски диаграми и химически формули, но аз ги попълних с пиктограми на моя живот! Тези листа са спасявали не само мен, но и студентите. Те ги раздаваха помежду си като нещо ценно и като благодарност връщаха живот! Това направих и аз!\"", "date": "2019.02.01", "title": "\"Рисунки преди лягане\" от Моника Попова"}
{"url": "https://duma.bg/kratki-novini-n184364", "text": "Великобритания, Франция и Германия ще стартират специален механизъм за плащане, чрез който ЕС се надява да спаси Иранската ядрена сделка, като заобиколи санкциите на САЩ. Предприятието, което ще бъде регистрирано във Франция, ще бъде управлявано от Германия и ще бъде финансирано от трите страни. То ще позволи на Иран да търгува с европейски компании, независимо от санкциите, наложени от Доналд Тръмп. Американската компания за споделено пътуване \"Юбер\" заяви, че прекратява услугите си в Барселона. Това стана, след като местните власти внесоха нов закон, който ще ограничи сериозно функционирането на компанията. \"Юбер\" среща сериозни проблеми и в други европейски страни, тъй като таксиметровите шофьори се оплакват, че е застрашено препитанието им. Италианската икономика е в рецесия в края на миналата година, показват данните на Евростат. За последното тримесечие на 2018 г. икономиката се е свила с 0,2%, след като се повиши с 0,1% през предишното тримесечие.", "date": "2019.02.01", "title": "Кратки новини"}
{"url": "https://duma.bg/pirinski-i-stanishev-ne-podkrepiha-rezolyutsiyata-na-ep-v-polza-na-guaydo-n184406", "text": "Социалистът Георги Пирински е единственият български евродепутат, гласувал против признаването на Хуан Гуайдо за временен президент на Венецуела. Сергей Станишев, който е и председател на ПЕС, се е въздържал при гласуването на резолицята.  Инициатор на резолюцията, която призовава държавите-членки на ЕС да признаят Гуайдо, бе Европейската Народна Партия. Много западни държави вече се опълчиха срещу сегашния президент Николас Мадуро и поискаха предсрочни президентски избори във Венецуела. САЩ се опитват да притискат всички държави с призиви да признаят Гуайдо, а междувременно прехвърлиха контрола над венецуелските активи в американски банки в ръцете на опозиционния лидер.", "date": "2019.02.01", "title": "Пирински и Станишев не подкрепиха резолюцията на ЕП в полза на Гуайдо"}
{"url": "https://duma.bg/ot-balgarski-poshti-preduprediha-za-izmama-s-mms-i-ot-tyahno-ime-n184368", "text": "Измамници пускат фалшиви ММS съобщения от името на \"Български пощи\", целта на които е да съберат лични данни от дебитни или кредитни карти, съобщиха от дружеството. Съобщенията са с покана за игра с награда смартфон, като печеливш се теглил всяка сряда. \"В съобщенията фигурира логото на \"Български пощи\" ЕАД. Текстът гласи, че дружеството провежда томбола и всяка сряда раздава 10 смартфона на печелившите, а за участие в томболата получателят на съобщението трябва да предостави лични данни от дебитна или кредитна карта\", се казва в съобщението. От \"Български пощи\" подчертават, че не провеждат томбола, не раздава награди и при никакви поводи не изискват лични данни от дебитна или кредитна карта.", "date": "2019.02.01", "title": "От \"Български пощи\" предупредиха за измама с MMS-и от тяхно име"}
{"url": "https://duma.bg/s-novi-promeni-v-izborniya-kodeks-gerb-si-osiguryavat-sluzhebna-pobeda-n184405", "text": "Нови промени в Изборния кодекс са предложили от ГЕРБ в опит да си осигурят \"служебна победа\" на предстоящите местни избори. Повечето от текстовете са в разрез с всички конституционни права на гражданите. Вносител на промените е Анна Александрова от ГЕРБ. Част от предложенията засягат обжалването на изборни резултати и сигнали за изборни нарушения. Според промените, тези решения на ЦИК вече ще се обжалват пред Административните съдилища по местонахождения на ОИК/РИК, чието решение се обжалва. Административните съдилища реално са зависими от местната власт. Подобни скандални случаи вече имаше с обжалването на резултатите от изборите в Галиче и Беден, коментира юристът Аглика Виденова. Друга от поправките гласи, че решенията на СИК, РИК, ОИК И ЦИК ще се вземат не с квалифицирано мнозинство от 2/3 от членовете, а с обикновено мнозинство. Съставът на комисиите е на квотен принцип, според броя народни представители от парламентарно представените политически партии. Което автоматично означава, че ГЕРБ в момента имат около 50% от представителите в комисиите. С обикновено мнозинство решенията винаги ще са в тяхна полза. ГЕРБ се канят да отменят втора инстанция в административния процес при обжалване на изборните резултати. Освен това ако съдът отмени решение на ОИК или РИК и обяви изборен процес за незаконосъобразен, няма да има нови частични избори. А ще се изисква ново решение на ОИК за резултатите, което обаче няма как да е базирано на различни от първоначалните протоколи, дори и те да са обявени за фалшиви. Не на последно място - ГЕРБ продължават да не правят стъпки към актуализация на избирателните списъци. Кметовете и местната администрация имат задължение да поддържат и актуализират данните в ГРАО. Това обаче умишлено не се прави и избирателните списъци са пълни с мътрви души. ​Има голяма разлика между данните за населението у нас между НСИ и ГРАО. Според направения анализ има между половин милион и милион повече избиратели, отколкото показват данните на НСИ. Според тях ние сме под 7 милиона, а ГРАО показва, че сме над 8 300 000. Остава въпросът, колко души се водят по постоянeн и настоящ адрес и дали тези, които са починали, са извадени от избирателните списъци. 480 000 души са хората, според ГРАО, които живеят у нас на постоянен адрес и трябва да са на него. Този, който печели изборите, обикновено ги печели с 1 милион гласа. Тези почти половин милион, които са неясни, са сериозен въпрос, казва още Аглика Виденова. ​", "date": "2019.02.01", "title": "С нови промени в Изборния кодекс ГЕРБ си осигуряват служебна победа"}
{"url": "https://duma.bg/chastna-firma-ohranyava-speshniya-tsentar-v-gorna-oryahovitsa-n184408", "text": "Частна охрана ще осигурява спокойствите на медиците от Спешния център в Горна Оряховица. Дежурствата започват от тази вечер, а бяха договорени преди около седмица на среща между здравния министър Кирил Ананиев и медици от центъра. Припомняме, че заради зачестилите случаи на насилие над здравни работници, в Горна Оряховица медиците масово подадоха заявления за напускане.  Горнооряховският филиал на Спешна помощ е първият в страната, където от 18 до 6 часа ще има жива охрана от частна фирма, уточнява БНР. Физическата охрана в тъмната част на денонощието ще помага, когато има тук цели тълпи от граждани, които искат всички вкупом да присъстват на прегледа. Да ги респектира с присъствие, да защитава някой от нас от посегателства, посочи началникът на филиала д-р Виолета Пашова. До 15 февруари предстои линейките да бъдат оборудвани с паник бутони. Полицията ще направи пункт с по-продължително присъствие и наблюдение в района на Спешна помощ в Горна Оряховица.", "date": "2019.02.01", "title": "Частна фирма охранява Спешния център в Горна Оряховица"}
{"url": "https://duma.bg/rumaniya-s-plan-da-vavede-evroto-do-2024-g-n184371", "text": "Румъния скоро ще изпрати на ЕС документите с плана си за въвеждане на еврото до 2024 година, обяви премиерът Виорика Дънчила. Управителят на румънската централна банка подкрепи идеята.  Изготвянето на плана е поверено на национална комисия, съставена от експерти. Предстои документът да бъде утвърден от правителството. Според гуверньора въвеждането на еврото ще донесе повече богатство на хората и ще подкрепи устойчивото икономическо възстановяване. Централната банка е предпазлива по отношение на приемането на еврото, подчертавайки необходимостта първо да достигне определена степен на реална конвергенция, включително БВП на глава от населението от най-малко две трети от средната за еврозоната. Преждевременното приемане на еврото би генерирало сериозни сътресения и влошаване на стандарта на живот, казват от централната банка.  Румънската преса обръща внимание, че България е поискала да се присъедини към ERM II и в Банковия съюз и се надява да получи \"зелена светлина\" през юли 2019 година. В публикации се споменава, че страната ни изпълнява номиналните критерии за прием, като валутата ни е обвързана с еврото, инфлацията е ниска, а публичните финанси са в здравословно състояние. Въпреки това обаче ЕС е поискал от България да провери банковата й система.  В същото време хърватското правителство е анонсирало плановете си да се присъедини към ERM II през 2020 г. ", "date": "2019.02.01", "title": "Румъния с план да въведе еврото до 2024 г."}
{"url": "https://duma.bg/rastezhat-v-evrosayuza-ostava-slab-v-kraya-na-2018-g-n184369", "text": "Икономическата експанзия в еврозоната и в целия Европейски съюз остана слаба през последното тримесечие на 2018-а година, запазвайки най-ниското темпо на растеж от четири години насам, постигнато през третото тримесечие, показва експресна оценка на Евростат, цитирана от БНР. Това потвърждава, че европейската икономика продължава да страда от търговското напрежение между САЩ и останалия свят, както и от по-слабия икономически растеж в Китай и в глобален план, което води до отслабване на европейския износ и до влошаване на потребителските и бизнес нагласи на стария континент. Евростат представи предварителни данни, показващи слабо темпо на растеж и в целия Европейския съюз. Според експресната оценка на европейската статистика, БВП на ЕС нарасна и през последното тримесечие на 2018-а година с 0,3% след аналогичен слаб растеж през третото тримесечие, докато растежът на годишна база се забави в края на миналата година до 1,5% от 1,8% през периода юли - септември. За цялата изминала година БВП на Европейския съюз нарасна с 1,8 на сто.", "date": "2019.02.01", "title": "Растежът в Евросъюза остава слаб в края на 2018 г."}
{"url": "https://duma.bg/bbr-shte-finansira-zemedelski-kooperatsii-n184370", "text": "Българската банка за развитие (ББР) въвежда нов продукт за индиректно финансиране на частните земеделски стопани. Он-лендинг програмата ще се реализира в партньорство с желаещите финансиране взаимоспомагателни кредитни кооперации на частни земеделски стопани, които ще бъдат получатели и дистрибутори на финансирането от страна на държавната банка. В момента в страната има 26 кредитни кооперации, които ползват най-често финансиране от международни фондове, за да го насочат към частните земеделски стопани. Чрез финансирането на кредитните кооперации ББР ще има възможност да подобри достъпа до финансов ресурс на стотици частни земеделски стопани и производители - членове на кредитните кооперации и техните дребни земеделски стопанства в редица отдалечени региони на страната, където често няма активност на търговски банки. Стартовият бюджет на програмата е 15 000 000 лева, съобщиха от ББР. Максималният размер на кредита за инвестиционно и оборотно финансиране на земеделските стопани членове на кредитните кооперации е 50 000 лева. Годишният лихвен процент за редовна главница заедно с надбавките не следва да надвишава 8,5%, а общият размер на таксите и комисионите не трябва да надвишава 1%. При оборотните кредити максималният срок на погасяване е до 18 месеца, а при инвестиционните - до 42 месеца.", "date": "2019.02.01", "title": " ББР ще финансира земеделски кооперации"}
{"url": "https://duma.bg/bolnitsa-lozenets-stana-targovsko-druzhestvo-n184409", "text": "Народното събрание окончателно промени статута на болница \"Лозенец\" от правителствена в \"Многопрофилна болница за активно лечение\". Собственик на капитала ще е Министерството на здравеопазването. С решението се дава възможност за преструктурирането на лечебното заведение в търговско дружество. С приетите изменения болница \"Лозенец\" ще запази акредитацията си като Университетска болница към Медицинския факултет на Софийския университет. Според законопроекта именно Алма Матер трябва да управлява болничното заведение. Не е ясно обаче как ще се издържа лечебното заведение. Принципал ще е Министерството на здравеопазването.  Но ръководството и академичният съвет на Софийския университет \"Св. Климент Охридски\" трябва да влязат в преговори с МЗ и евентуално да се стигне до договор, с който университетът ще поеме управлението на болницата. Между първо и второ четене на закона бяха дописани множество правила, при които ще могат университетски болници - държавна собственост, да бъдат давани за управление на университетите. Въвеждат се и редица отговорности на висшите училища, които управляват болници, уточнява БНР. Вчера, след заседанието на здравната комисия, на което бяха приети новите правила, ректорът на Софийския университет Анастас Герджиков изказа сериозни притеснения от новите изисквания, прокарани между първо и второ четене на промените. По думите му те са писани специално за университета, но и целят всеки с интерес да управлява болница да бъде отказан. Попита защо се бърза толкова и са дадени толкова кратки срокове за предложения и за приемането им. Одобрените промени предвиждат още, че всички разпоредителни сделки с активи на държавните болници над 10 хиляди лева  и отдаване под наем ще трябва да стават със санкцията на министъра на здравеопазването. Герджиков предупреди, че при така поставените условия не е ясно дали университетът ще се съгласи да подпише договор за управление на болницата със здравното министерство.  Болницата има задължения в размер на няколко десетки милиона лева. С промените ще спре и държавната субсидия за лечебното заведение. Въпреки това, по думите на Герджиков, то може да се самоиздържа. Това обаче можело да стане, при условие че здравната каса се съгласи да увеличи лимитите и да покрива това, което болницата отчете като дейност и свършена работа. В противен случай действително можело да се стигне до фалит и евентуално разпродаване на част от активите. От БСП също предупредиха, че промените се правят бързо и без мисъл. Действаме като слон в стъкларски магазин с болница \"Лозенец\", коментира от трибуната Георги Йорданов от групата на социалистите. По думите му висшите училища ще се откажат да имат болници към тях. ГЕРБ правят всичко възможно, за да се опорочи съществуването на Медицинския факултет на Софийския университет, смятат от БСП. Социалистът настоя по проблема да даде становище образователният министър Красимир Вълчев. Социалистите са категорични, че болницита не трябва да са търговски дружества. Депутатите от БСП не подкрепиха промените в Закона за лечебните заведения, свързани с болница \"Лозенец\". ", "date": "2019.02.01", "title": "Болница \"Лозенец\" стана търговско дружество"}
{"url": "https://duma.bg/nap-shte-obyavyava-dannite-ot-vsichkite-si-revizii-n184372", "text": "Националната агенция за приходите (НАП) смята да направи сериозна крачка към увеличаване на прозрачността на контролната си дейност. Най-късно до 31 март 2019 г. агенцията ще започне да обявява на Портала за отворени данни на правителството данните за извършените от нея ревизии и резултатите от тях, става ясно от решение на Министерския съвет. От данъчната агенция обясняват, че ще се обявява всяка една ревизия, основанието за нея, периода на ревизията, вида данък, икономическия бранш на предприятието, както и размера на допълнително разкритите приходи. Имената на ревизираните юридически и физически лица обаче ще бъдат заличавани. От изброените данни единствено сумата на допълнително разкритите приходи представлява данъчна тайна, която е защитена от закона. Към момента няма пречка НАП да обяви, че ревизира дадена фирма, за която има обществен интерес, или политик, но няма право да издава размера на допълнително разкритите задължения или търговски данни за дейността на фирмата, защото те представляват данъчна тайна. Към момента публични са единствено списъците на длъжниците на НАП с просрочени задължения над 5000 лв., като в тях имената на фирмите и гражданите са публични. Данните за ревизиите на НАП ще дават възможност за анализ на ревизионната дейност на НАП. Сега данъчните публикуват само обобщена информация веднъж годишно, от която не става ясно дали ревизионната дейност е ефективна и насочена към измамниците, а не към честния бизнес. Издадените ревизионни актове през 2016 г. са били 10 463, а през 2017 г. са намалели до 9408. Спаднали са и установените с въпросните актове данъчно-осигурителни задължения - от 1.8 млрд. лв. през 2016 г. на 1.1 млрд. лв. през 2017 г. Утвърден е списък с нови 60 набори от данни от обществено значение, които ще бъдат публикувани на Портала за отворени данни. Основната част от новите данни са в секторите правосъдие, земеделие, храни и гори, здравеопазване, финанси и отчетност, околна среда, национална статистика.", "date": "2019.02.01", "title": "НАП ще обявява данните от всичките си ревизии"}
{"url": "https://duma.bg/vlastta-vkara-ekotsentara-v-kovachevtsi-v-paragraf-22-n184331", "text": "ГЕРБ продължават да тъпчат с политическия си ботуш придобивките отпреди десетилетия. Няма никакво значение, че те са свързани със здравето, отдиха, възпитанието и социалния уют на хората. Важното е, че от дейността им няма далавера. Властта се втренчи и в позабравения Национален детски екологичен комплекс (НДЕК) в пернишката община Ковачевци. И реши да го досъсипе. Още преди години той беше вкаран в абсурдната бюрократична спирала от противоречащи си правила, наредби или процедури. Докато ГЕРБ решат как да напълнят гушите на приближените си с уникалните сгради, построени в екологично чист район.   Преди месец гръмна новината, че центърът се закрива. Кметът на Ковачевци Васил Станимиров алармира, че средището  преустановява своята дейност от 1 януари 2019 г. За неопределено време там ще работи само охрана и един домакин. Ден по-късно Калоян Йорданов, директор на Учебния център към Министерството на образованието и науката, в чиято структура е детската база, се оправда, че тя няма да бъде затворена, а ще премине на сезонен режим на работа. А това е равносилно на затваряне, защото базата няма как да се използва без персонал, който да се грижи за нея и за отдиха на децата. Появиха се и опасения, че целият калабалък с НДЕК цели той бъде приватизиран и продаден на частни лица. През октомври 2013 година в НДЕК бяха настанени 250 бежанци. Те оставиха сградите в разруха и мръсотия, а имуществото в тях беше повредено и потрошено. Година по-късно бе извършен частичен ремонт за 140 хил. лв., като част от сумата бе набавена чрез продажба за скрап на тръбите от отоплителната и поливната система на комплекса. Но предвид сегашното му състояние, едва ли сумата е похарчена по предназначение. Започната и недовършена е спортната зала, стаите и столовата, трябва да се възстановят системите за поливане и за отопление.  Преди две години бирниците подпукват комплекса заради боклука. Държавната база не е плащала такса смет на общината от 10 години, обяви тогава кметът Васил Станимиров от БСП. Борчът вече е надхвърлил 60 000 лв. Кметството е издало акт и е връчило покана за доброволно плащане на ръководството на комплекса. Ако не бъде направен превод, базата ще бъде предадена на НАП, в чиято структура сега е Агенцията за държавни вземания. Тъй като държавата е собственик, на длъжника не може да се изпрати частен съдебен изпълнител. Проверка показва, че в целите и приоритетите на община Ковачевци за периода 2014-2020 г. в мярка 7 е записано, че до 2016 година комплексът ще бъде превърнат в балкански образователен център за усъвършенстване и налагане на продукта на научния и научно-познавателния туризъм чрез оползотворяване на потенциала и опита на НДЕК. За това са необходими 350 000 лв. плюс 100 000 лв. за ремонта. Досега не е предприето нищо за реализирането на тази идея. Пари също не са превеждани. Преди 4 години Общинският съвет в Ковачевци взима решение екоселището да бъде преобразувано от публично-държавна в публично-общинска собственост и по европроекти да бъде преобразувано в балкански център по гребане, като запази и сегашните си дейности за отдих на децата.   Сагата с НДЕК провокира пернишкия депутат от \"БСП за България\" Станислав Владимиров да зададе въпрос към образователния министър Красимир Вълчев. Социалистът припомни, че ремонт на сградите в НДЕК е правен през далечната 2005 година, когато е поправен покривът. Какви конкретни мерки ще предприеме МОН за опазването, поддържането и популяризирането на екокомплекса и колко средства ще отделите за тези дейност, попита Владимиров просветния министър.  Видимо притеснен, Вълчев се оправда, че НДЕК се управлява от учебен център, който е самостоятелно юридическо лице и второстепенен разпоредител с бюджета. Той  призна, че не е извършван основен ремонт на сградите. И по стар гербаджийски маниер хвърли вината за нехайството на министерството на кмета на Ковачевци, че не е представил в МОН необходимите документи за прехвърлянето на собствеността. И оттам \"забравили за екоцентъра\"... Вълчев разясни, че министерството има като собственост 170 детски лагера и центрове за отдих и спорт, от които близо 70% не функционират. Причината била, че в тази дейност навлезли много частници, които организирали по-качествена почивка на децата. Вълчев с половин уста обеща някакви пари за НДЕК в Ковачевци, но не се ангажира нито със срокове, нито с конкретна сума.    каре Единственият в България НДЕК е открит официално на 23 септември 1984 г. Той предлага целогодишно богати възможности за обучение, отдих и релаксация на деца от страната и чужбина. Комплексът е уникален в архитектурно отношение. Разполага с 49 стаи с по две легла със санитарни възли и 12 самостоятелни апартамента. Има 190 дка застроена площ, която обединява функционално хотелска и учебни зали. Комплексът е разположен в 70 дка парк. Има игрища с изкуствена настилка, тенискортове, открити басейни. Там ежегодно се провеждаше \"Фестивал на радостта\" за децата от социални домове, много малчугани от България и чужбина провеждаха в него свои изяви през цялата година, организираха се семинари и обучения. Комплексът е публична държавна собственост като правото на управление е предоставено на \"Център за отдих и обучение към МОН. Центърът е преструктуриран като една от базите е към министерството, а други две са на подчинение на \"Ученически отдих и спорт\". В близост до НДЕК се намира стадион \"Димитровец\", екопътека и етнографски център \"Сурвакари\". кмет на община Ковачевци: Откакто ГЕРБ са на власт, не направиха нищо за НДЕК, освен да назначават на работа там свои люде. Уреждаха ги с добри заплати, а те прекарваха времето си на тихо и спокойно местенце. Обвиненията на министъра към мен са безпочвени. Когато с решение на Общинския съвет поискахме комплексът да премине за ползване към община Ковачевци, не получихме положително становище от областния управител Ирена Соколова от ГЕРБ, че е съгласна това да се случи. Формалният мотив беше, че няма икономическа обосновка. Но според нашето законодателство това трябва да се извърши от собственика, който е МОН. Очевидно, някой й беше наредил на Соколова как да действа, за да препъне желанието ни.  Убеден съм, че НДЕК няма да получи никакви пари. Защото, както и министър Вълчев призна, политиката на ГЕРБ е апетитни хапки като комплекса, да отиват в частни ръце, а децата да почиват в скъпи частни хотели и лагери.  Най-вероятно детският център в Ковачевци ще бъде приватизиран и купен от частни лица. Дори се говори, че след продажбата той ще бъде превърнат в старчески дом за богаташи, защото там има далавера. Отговорът на просветния министър е измиване на ръцете с мен. ", "date": "2019.02.01", "title": "Властта вкара екоцентъра в Ковачевци в Параграф 22"}
{"url": "https://duma.bg/datata-n184330", "text": "1834 - РАЖДА СЕ КУЗМАН ШАПКАРЕВ, КНИЖОВНИК, ФОЛКЛОРИСТ (УМИРА 1909 Г.). Работи като учител по гръцки и български език, като нотариус и съдия. Сътрудничи на вестниците \"Македония\" и \"Право\", на сп. \"Читалище\". За нуждите на просветното дело издава няколко учебни помагала - \"Българский буквар\", \"Голяма българска читанка\", \"Майчин язик\" и др. Най-значимият му труд е сборникът \"Български народни умотворения\", който съдържа 1300 песни, 280 приказки, описания на народни обичаи и облекла. 1882 - РАЖДА СЕ ВЛАДИМИР ДИМИТРОВ-МАЙСТОРА, ЖИВОПИСЕЦ (УМИРА 1960 Г.). Родителите му са бежанци от Македония. Учи в Кюстендил, със събрани от съгражданите си средства заминава в София в Художественото индустриално училище (дн. Художествена академия). Сред най-известните му картини са \"Моми\", \"Жетварка\", \"Копачки\", \"Селско момиче сред макове\" и др. 1901 - РАЖДА СЕ КЛАРК ГЕЙБЪЛ, АМЕРИКАНСКИ АКТЬОР (УМИРА 1960 Г.). Носител на \"Оскар\", изиграл една от най-значителните роли в киното - тази на Рет Бътлър от филма \"Отнесени от вихъра\" (1939). Някои от известните му филми са \"Това се случи през нощта\", \"Бунтът на Баунти\", \"Високи мъже\" и др. 1931 - РАЖДА СЕ БОРИС ЕЛЦИН, ПЪРВИ ПРЕЗИДЕНТ НА РУСИЯ (УМИРА 2007 Г.). След разпадането на СССР заема ръководния пост в Руската федерация. Избран е за президент в два последователни мандата - от 10 юли 1991 до 31 декември 1999 г. През 2000 г. е провъзгласен от Йерусалимския патриарх Диодор за Рицар на Светата гробница. 1946 - НОРВЕЖКИЯТ ДИПЛОМАТ ТРИГВЕ ЛИ (1896-1968) СТАВА ПЪРВИЯТ ГЕНЕРАЛЕН СЕКРЕТАР НА ООН. Един от лидерите на норвежката Партия на труда. Не допуска Испания да стане член на ООН заради режима на ген. Франко. Обвинен е от САЩ, че е позволил в апарата на световната организация да бъдат назначавани комунисти. Подава оставка през 1952 г., макар че е получил нов мандат. 1982 - СЪЗДАДЕН Е ЦЕНТЪР \"ЗНАМЕ НА МИРА\". Едноименното международно движение води началото си от 1979 г., когато в София се провежда асамблея, посветена на Международната година на детето. До 1989 г. има 4 асамблеи и 4 срещи на децата от света. В тях са участвали общо 3900 деца от 138 държави и 14 000 от България. Основателка на \"Знаме на мира\" е Людмила Живкова, а девизът е \"Единство, творчество, красота\". На 30 август 1990 г. държавата прекратява движението и закрива центъра \"Знаме на мира\". През 1999 г. Евгения Живкова, дъщеря на Людмила Живкова, създава фондация \"Людмила Живкова - Знаме на мира\" като продължител на идеите на асамблеята. 1999 - СПИРА ДА СЕ УПОТРЕБЯВА МОРЗОВАТА АЗБУКА. Заменена е от глобална спътникова система за безопасност на корабоплаването, която се въвежда постепенно от 1992 г. През 1837 г. Самюъл Морз, американски художник и изобретател, създава електромагнитния телеграфен апарат, а през 1838 г. - Морзовата азбука.", "date": "2019.02.01", "title": "Датата"}
{"url": "https://duma.bg/prof-dimitar-chernev-spasitelyat-na-afrika-n184332", "text": "            (Иван МЪРКВИЧКА, чешки художник, пристигнал у нас след Освобождението, и открил в страната ни второ отечество)            (Ежицио МАСИНИ, италиански диригент, внесъл духа на модерната музика в Софийската народна опера след 1929 г., високо ценен от публиката) Единият - именит художник, другият - именит музикант, но и двамата щедро ни хвалят, разбира се, всеки от камбанарията на своето изкуство. А Андрей Протич, български писател, изкуствовед, философ, сякаш чул ги, кима благодарствено с глава и мъдро обобщава: - Идва време, когато интересите на човека биват отправени само в една посока. Така ли е наистина? Може би - донякъде. Защото ако големият талант е обсебен от една голяма идея, в същото време пред него блещукат още други, чакат си реда, чакат си времето да избухнат и да се осъществят и те. Така става при Асен Йорданов - знаменит самолетен конструктор, но изобретява и снегорина, въздушната възглавница, телефонния секретар, при инж. Румен Антонов, който освен за авторството на автоматичните скорости получава адмирации и за негови много ценни микробиологични изследвания, при Петър Петров, който след дигиталния ръчен часовник изобретява и безжичния сърдечен монитор.     И обсипани с дарби от добрия Господ колко още наши сънародници... Подобен е пътят на Димитър Чернев. Ражда се във Варна през 1930 г. Баща му е обявен за \"враг на народа\" като депутат от Българския земеделски народен съюз \"Никола Петков\". Синът завършва електроинженерство и още тогава дава впечатляваща заявка: при дипломирането си в София, едва 22-годишен, смайва изпитната комисия с електромагнитен запис на целулоиден носител, нещо, което се прави тогава единствено от две германски компании. Следващо негово проявление е конкурс на БАН, в който за едно място на младши научен сътрудник се явяват... 300 кандидати! Разбира се, печели синът на тогавашен висш държавник, но авторитетната комисия не може да препречи пътя за развитие на необикновения талант и специално за Чернев... открива второ място. Главата му буквално ще гръмне от идеи, обаче как и къде да бъдат реализирани? Той разбира, че това може да стане само на Запад. Късметът му се усмихва и при една командировка успява да се прехвърли от ГДР във ФРГ, после - във Франция, оттам - в САЩ. Едва 27-годишен, Димитър Чернев прави там светкавична кариера и е избран за асистент на д-р Денис Габор (1900-1979), бъдещ Нобелов лауреат - физик и електроинженер. В Стафордския университет, където Денис Габор има прекрасно обзаведена лаборатория, българинът започва изследвания в звукозаписа, радиовълните и видеоизображението и заедно с англичанина д-р Нийл и с германеца д-р Ешке изобретява магнетофонната касета - същата, на която цели поколения после слушат музиката на Рей Чарлз, Джанис Джоплин, Луиз Армстронг, Ела Фицджералд, Махалия Джаксън, Бийтълс, Ролинг Стоунс.  После се излива цял водопад от изобретения на... професора. Но преди това, от 1960 г., той, по съвет на д-р Денис Габор, защитава докторантура в Масачузетския технологичен институт, където е избран за професор, после следват професури в университети в Тексас и в Калифорния. Сега - за \"водопада\". Проф. Чернев става автор на знаменателно за техническото развитие на света откритие: система за запис и пренос на оптичен образ с дължина на вълната 3/10 от микрона! Така той доказва, че може да се слезе под 1/2 от дължината на вълната, като се получава образ с изключителна резолюция. Работи в екип и при създаването на мобилните телефони, които са прекрасен пример за постиженията на професора. Той прави революция в работата на шпионските спътници, които преди това спускат с парашути заснетите фотофилми над океана, а хеликоптери ги прихващат - далеч невинаги успешно. Проф. Чернев неимоверно опростява тези несигурни операции, като пренася заснетото, кодирано, върху лазерен лъч и то - в реално време! Благодарение на него рязко е подобрена и работата на марсоходите. Дотогава се случвало те да катастрофират, щом срещнат препятствие, понеже сигналът от тях, докато пристигне до Земята и докато командата от Земята се върне обратно, белята ставала. Проф. Чернев използва лазерен лъч, телевизионен кинескоп и сензорно управление, за да реши проблема и така машината вече може сама да види препятствието и да го избегне. Наречен е от някои \"Спасителят на Африка\" заради направо фантастичното му изобретение - слънчев хладилник, който работи без електричество, няма компресор, не му трябва газ - най-често амоняк. Хладилникът на проф. Чернев е истинско чудо за огромните райони на Африка без електричество, защото той дава възможност в него да се съхраняват ваксини за африканските деца и така да бъде осъществена с изключителен успех голяма програма на ООН за профилактика на тежки заболявания и да бъдат спасени децата. В хладилника са съчетани магията на човешкия ум, магията на слънцето и магията на минерала зеолит! Получава се уред, какъвто има единствено в мечтите. А що се отнася до минерала зеолит, учените и досега изследват свойствата му и той ги удивлява все повече. Проф. Чернев загрява чрез слънчев панел зеолита и с негова помощ хладилникът изстудява, движейки чиста вода между два контейнера, съединени помежду си. Водата се изпарява и втечнява, предизвиквайки охлаждане. Около 1000 големи слънчеви хладилника са изпратени в Африка и свършват там отлична работа. Впоследствие световни фирми обзавеждат с новата техника фабрики, заводи, учреждения и по технологията на проф. Чернев разработват впечатляващи проекти за един милиард долара! Двама български журналисти - Енчо Господинов, който работи години наред в САЩ, и е приятел с професора, и Венелин Митев, негов изследовател, си спомнят интересни моменти от живота на знаменития изобретател: - Прототипа на първия слънчев хладилник той конструира в мазето си и после го пренася в своята великолепна градина, за която се грижи сам - така едновременно смайва гостите си и ги радва с ледени напитки и свежи плодове. - Заедно с американския учен проф. Мъмптън и с японския учен проф. Минато създава световна Асоциация на естествените зеолити, в която са привлечени специалисти от много страни, а днес неин председател е българинът Валентин Вълчев, който заедно със Светлана Минтова е име със световна известност. - Има впечатляващ принос в някои космически технологии, магнитни носители, лазерна техника, енергийни източници, дигитални технологии. - Автор е на повече от 60 патента, много от тях обаче с гриф \"Строго секретно\". - Въпреки преживените огорчения в Отечеството, остава родолюбец до сетния си ден (5 септември 2012 г.), възстановява българския си паспорт, съпругата и децата му получават българско гражданство. - Купува си апартамент във Варна, идва всяко лято в България с жена си и започва сътрудничество с негови колеги от БАН в областта на минералите, слънчевата енергия и нанотехнологиите, като работи по общи проекти и със Софийския университет \"Св. Климент Охридски\". - Накрая цитат от Венелин Митев: \"От няколко публикации в западния печат научих, че навремето името на проф. Димитър Чернев няколко пъти е споменавано като потенциален кандидат за Нобелова награда по физика. Не знам по какви причини това не е станало, но той безспорно е гениален учен и инженер...\" И допълва, че за него в чужбина са писани книги, правени са документални филми, публикувани са много статии, очерци, репортажи. Достигнал върхове в науката и чрез своите изобретения погледнал оттам в бъдещето, проф. Димитър Чернев е много земен човек: общителен, чаровен, жизнерадостен, с блестящо чувство за хумор. Свири на пиано, най-вече джаз, пее руски романси, създава настроение на всички около него. Пренася тази постоянно бликаща енергия, идеите, които не му дават мира деня и нощя, меракът за все нови и нови изобретения, в Отечеството. И макар вече 80-годишен, работи за тяхното осъществяване. Въпреки всичко, обаче, той, Великият талант, си остава за българите... Великият непознат!", "date": "2019.02.01", "title": "Проф. Димитър Чернев - Спасителят на Африка"}
