{"url": "http://www.duma.bg/node/164750", "text": "Цените на почти всички борсови стоки по света се повишават - изключение има най-вече при захарта, отчитат от Софийската стокова борса (ССБ). Прогнозата на Световния съвет по зърно (ССЗ) е през 2018-2019 г. реколтата от пшеница да е 740,8 млн. тона, или със 17 млн. тона, или 2% по-малко от предходната реколта. За първи път от шест години производството на пшеница в света ще е по-малко от потреблението, което се очаква да бъде 744 млн. тона. От ССБ успокояват, че ситуацията не е критична, защото и преходните запаси на пшеница са рекордни - 256 млн. тона. \nНай-голям ръст на производство на пшеница има в Австралия - увеличение с около 4 млн. тона, в САЩ ще бъдат ожънати един милион тона зърно повече, но в Европейския съюз реколтата ще падне с три милиона тона до 148 млн. тона, прогнозират от Световния съвет по зърно. Цената на пшеницата е 214 долара за тон в Германия, 208 долара за тон във Франция и 201 долара за тон в САЩ. \nТази година ССЗ очаква спад с 10 млн. тона на реколтата в Русия и намаляване на ожънатата пшеница в Украйна и Казахстан, но и трите държави ще имат агресивен износ, увериха от Софийската стокова борса. Цената на пшеницата в Русия е 210 долара, в Украйна - 208 долара. Българската пшеница се търгува средно по 183 долара за тон без данъци или около 300 лева за тон на вътрешния пазар. Цената на брашното у нас през март остава без промяна спрямо година по-рано - 64-65 стотинки за килограм на едро, съобщи Антонина Белопитова, директор в ССБ. \n    \n \t\n", "date": "2018.04.13", "title": "Производството на пшеница по света ще е по-малко от потреблението"}
{"url": "http://www.duma.bg/node/164808", "text": "За периода от 2014-а до 2016-а броят на плащанията, извършени с карти, е нараснал с 44%, а стойността на плащанията с карти е нараснала с 38%. В същото време броят и стойността на картовите плащания, извършени чрез виртуално терминално устройство ПОС, са нараснали с над 20%. Това каза на финансов форум подуправителят на БНБ и ръководител на управление \"Банково\" Нина Стоянова. \nДанните на БНБ сочат още, че през 2016 г. над 50% от нарежданията за кредитен превод са били направени от потребителите по електронен път, което представлява две трети от общата стойност на всички кредитни преводи. По думите на Нина Стоянова предварителните данни на БНБ за 2017 г. затвърждават тенденцията на нарастване на споменатите показатели.   \n \t\n", "date": "2018.04.13", "title": "С 44% са нараснали картовите разплащания за три години"}
{"url": "http://www.duma.bg/node/164749", "text": "Абсурд е да се стигне от София до Бургас за три часа. При положение, че завършат всички проекти за модернизация на инфраструктурата, които обаче се отлагат във времето, но ако всичко мине гладко, до десетина години ще има възможност може би за 4-4,30 часа да се стига дотам. Това коментира вчера Михаил Рангелов от Форума за балкански транспорт и инфраструктура пред \"Блумбърг тв България\". По неговите думи това, което директорът на \"Холдинг БДЖ\" Владимир Владимиров заяви, че до Бургас ще се стига за 3 часа, е изхвърляне и неразбиране на нещата от негова страна, каза Рангелов. \nКоментарът му бе във връзка с информацията, че \"Холдинг БДЖ\" подготвя обществена поръчка за закупуването на около 40 нови мотрисни пътнически влака за 420 млн. лв. \"Понеже ставаше въпрос за движение със 160 километра в час, дори при обновена инфраструктура това ще бъде възможно само в правите участъци. Където има криви, скоростта ще намалява до 120-140 километра в час\", посочи Рангелов. \"И на километража на моя автомобил пише 200 километра в час, значи и аз до Бургас мога да стигна за 2,5 часа, но трябва да се има предвид, че караме по български магистрали, а и не мога да се движа постоянно с максималната скорост. Чисто теоретично би могло да стане, чисто практически не е възможно\", каза той. \nСпоред Рангелов е изключително песимистичен дали изобщо ще се стигне до обявяването на обществена поръчка. Той подчерта нуждата от закупуването на нови влакове и вагони и че за това има пълен консенсус, включително и парламентарна подкрепа. Грешка на ръководството е, че досега не са пуснати поръчки за нови вагони, смята той.   \n \t\n", "date": "2018.04.13", "title": "Абсурд е да се стигне от София до Бургас за три часа"}
{"url": "http://www.duma.bg/node/164807", "text": "Приходите от нощувки в местата за настаняване в страната през февруари достигат 50,2 млн. лв., или с 9,6% повече в сравнение с февруари 2017 година. За увеличението допринасят постъпленията както от чужденци - с 13,5%, така и от българи - с 5,1%. Броят на нощувките е 939,4 хил., или с 3,5% повече в сравнение със същия месец на предходната година, като най-голямо увеличение на нощувките - с 3,9%, се наблюдава в местата с 1 и 2 звезди. Броят на пренощувалите през втория месец от годината се увеличава с 2,1% в сравнение със същия месец на 2017 г. и достига 389,1 хил., като е регистрирано увеличение с 4,6% при чужденците и с 0,7% при българите.    \n \t\n", "date": "2018.04.13", "title": "Близо 10% ръст в приходите на хотелиерите"}
{"url": "http://www.duma.bg/node/164809", "text": "Външната търговия на България с други страни изпитва сериозни трудности през втория месец на годината и в резултат на това страната е внесла повече, отколкото е изнесла. За първите два месеца на годината външната ни търговия е на червено с 992 млн. лв., сочат данни на националната статистика \nПрез февруари от България са изнесен стоки за 3,828 млрд. лева и в сравнение със същия месец на миналата година износът спада с 5,3% на годишна база. В страната пък са внесени стоки за 4,565 млн. лева, което показва, че вносът, макар че забавя ръста си, се е увеличил с 3,1% спрямо същия период на 2017 година. \nПрез втория месец на годината общото външнотърговско салдо е отрицателно и е на стойност 737,2 млн. лева. Националната статистика отчита, че през първите два месеца на тази година от България са изнесени стоки на обща стойност 8,020 млрд. лева, като в сравнение със същия период на миналата година експортът расте с 2,9%. \nПредварителните статистически данни показват, че през януари износът на България за ЕС се увеличава с 26,9% на годишна база и е в размер на 3,094 млрд. лева. Основни търговски партньори на България са Германия, Италия, Румъния, Гърция, Франция и Нидерландия, които формират 69,1% от износа за държавите  членки на ЕС. Най голям дял на износа ни за ЕС се пада на суровините - 93,2%.  Външнотърговското салдо  на България с ЕС за януари е отрицателно и е на стойност 132 млн. лева.    \n \t\n", "date": "2018.04.13", "title": "Търговията на червено с 992 млн. лв. "}
{"url": "http://www.duma.bg/node/164806", "text": "Международната група за производство на опаковки и хартия възнамерява да инвестира над 600 млн. евро в изграждането на нов завод в България. Това е станало известно по време на среща на заместник-министъра на икономиката Лъчезар Борисов и изпълнителния директор на Българската агенция за инвестициите Стамен Янев с техническия директор на компанията Кристиян Скилих, съобщиха от икономическото министерство. Борисов е пояснил, че инвестиционните намерения на търговското дружество се смятат за приоритетни, което им позволява да се възползват от мерките, които се предлагат по Закона за насърчаване на инвестициите. Били са обсъдени и възможностите за разширяване на производството, като зам.-министърът е поел ангажимент да съдейства максимално бързо с процедурните решения.   \n \t\n", "date": "2018.04.13", "title": "Инвестират 600 млн. евро в производството на опаковки и хартия "}
{"url": "http://www.duma.bg/node/164753", "text": "Европейската комисия е на път да забрани практиката на транснационалните производители да продават в страните членки от Източна Европа храни и напитки от една и съща марка, но с по-ниско качество. Както е известно, редица изследвания потвърдиха, че много продукти са били обект на подобни двойнствени практики. \nЗабраната за двоен стандарт при храните ще бъде въведена с евродиректива, представена в сряда. Амбицията на Брюксел е евродирективата да влезе в сила до средата на 2019 г., съобщават от Европейската комисия. Предложената от Брюксел директива предвижда продукти с различни рецепти под една и съща марка да бъдат разрешени за продажба само ако компанията производител докаже с проучвания, че вкусовите предпочитания в една част на Европа се различават от тези в друга. \n\"Кока-кола\", \"Пепси\", производителят на бебешките храни \"Хип\", \"Лидл\" и други международни компании вече отрекоха обвиненията, че продават по-нискокачествени продукти в Източна Европа спрямо тези, които пласират на Запад със същата марка. \nПреди дни министърът на земеделието и храните Румен Порожанов заяви, че наистина съществува двоен стандарт при хранителните продукти. Както е известно, министерството изследва 30 вида продукти от пет категории, закупени съответно в България, Австрия и Германия. От тези 30 продукта 16 се оказаха освен всичко друго и най-скъпи именно у нас. \nСледващия месец Европейската комисия ще предостави методология на държавите членки, чрез която те ще тестват мултинационалните марки, така че да могат да се установяват истинските нарушители. \nКомисар Вера Йоурова, която отговаря за защитата на потребителите, коментира, че правителствата в Централна и Източна Европа, включително в нейната родна страна Чехия, се нуждаят от ясно законодателство, което да поставя извън закона двойните стандарти. Йоурова призна, че е срещнала съпротива от индустрията и западните държави членки, които неправилно са смятали, че ЕС търси начини за хармонизация на хранителните продукти. \nНовите евродирективи срещу двойния стандарт при храните са само една от серията мерки на Брюксел, насочени към увеличаване на доверието на потребителите. Друга стъпка предвижда потребителските организации да получат законова възможност да завеждат колективни искове от името на ощетени потребители. В същото време глобите за компаниите се увеличават до 4% от годишния им оборот, ако нарушават правата на потребителите.   \n \t\n", "date": "2018.04.13", "title": "ЕС подготвя мерки срещу двойния стандарт при храните "}
{"url": "http://www.duma.bg/node/164784", "text": "В Китай се роди бебе, след като преди 4 години бащата и майка му намерили смъртта си при автомобилна катастрофа. Двойката била замразила няколко ембриона с надеждата да има дете чрез инвитро процедура. Родителите на загиналите провели дълга съдебна битка, за да получат разрешение за използване на ембрионите. \nМомчето се родило през декември от сурогатна майка, но едва тази седмица случаят бе съобщен от \"The Beijing News\". Изданието разкрива цялата сага и правното минно поле, през което семейството трябвало да мине, за да се стигне до раждането на детето. Медията отбелязва, че случаят е безпрецедентен досега за Китай. Въпросът е чисто юридически: имат ли право родителите на загиналото семейство да станат собственици на замразените ембриони. Фамилията се сблъскала и с технически трудности - най-сетне било разрешено те да бъдат предадени от болницата, в чието хранилище се пазят, но при условие за гаранция, че в другото здравно заведение има аналогично хранилище. \nТъй като раждането от сурогатна майка е незаконно в Поднебесната империя, единствената възможност за осъществяване на идеята е такава да бъде намерена зад граница. Поради това бъдещите баби и дядовци се свързали с агенция в Лаос, където нещата са правно регламентирани. Обаче никоя авиокомпания не била склонна да приеме на борда на свой самолет бутилка с течен азот, в който се съхранявал ембрионът. Затова скъпоценният товар се наложило да се транспортира с кола. В Лаос било извършено имплантирането в утробата на майката заместител. \nБабите и дядовците на детето трябвало да дадат кръв, да им бъдат направени ДНК тестове, за да се установи дали бебето наистина е тяхно внуче и дали родителите му са китайци, за да получи поданство.   \n \t\n", "date": "2018.04.13", "title": "Бебе се роди от мъртви родители"}
{"url": "http://www.duma.bg/node/164781", "text": "Темата за борбата с вътрешните демони и възможността за свободата на духа намира продължение в новото музикално предизвикателство на Мирян Костадинов-Miry. Само няколко седмици след официалната премиера на клипа и песента \"Inner Demons\", един от най-обещаващите български изпълнители прави своя реплика към тях с оригинална и рядко използвана у нас музикална форма - \"spoken word\". Това са стихове със сила, а също и официална категория в наградите \"Грами\", която се връчва за поезия, аудио книги и оригинални истории. \"Spoken word\" e изпълнителско изкуство, което се основава на думи и се фокусира върху естетиката на словото и интонацията, както и върху модулацията/флексията на гласа. Това е \"убежище\", включващо всякакъв вид рецитирана поезия, включително хип-хоп, джаз, импровизации, традиционни четения и дори комедийни монолози и проза. \nВ своята рецитирана поезия Мирян Костадинов-Miry отново търси отговор на въпроса за вътрешната свобода: \"Ние не вярваме, че притежаваме необходимите качествата за успех, а всъщност всеки от нас има капацитета да постигне всичко, за което мечтае, стига да осъзнае правилния път и да има вяра в собствените си сили, да предизвика себе си и да скъса с предубежденията си. Защото промяната е вътре в нас!\", убеден е Miry.   \n \t\n", "date": "2018.04.13", "title": "Музикант търси свобода с рецитирана поезия"}
{"url": "http://www.duma.bg/node/164780", "text": "Мъж от щата Кънектикът, който бил влюбен в Тейлър Суифт, обрал банка и се появил пред дома на певицата в Роуд Айлънд, като започнал да хвърля банкноти през оградата, за да я впечатли, предава Асошиейтед прес. По данни на полицията по всяка вероятност арестуваният се е опитал да направи предложение на поп звездата. За целта Брус Роули от американския град Дарби се придвижил на около 100 км в посока на Уестърли и започнал да хвърля банкнотите от обира на стойност 1600 долара. \nОрганите на реда тръгнали по петите на мъжа и го арестували. Тогава 26-годишният фен на изпълнителката разказал за своите планове относно Тейлър Суифт. Младежът може да излезе на свобода до провеждането на процеса срещу изплащането на гаранция от 100 хил. долара.   \n \t\n", "date": "2018.04.13", "title": "Банков обирджия пробва да впечатли Тейлър Суифт"}
{"url": "http://www.duma.bg/node/164782", "text": "Прожекция на новия филм на Николай Волев \"Извън пътя\" и среща с автора ще се състои днес, 13 април, от 19.30 ч. в Сити марк арт център. В ролите са Деян Донков, Аня Пенчева, Сали Ибрахим. Оператор е Орлин Руевски, музика Алесандро Марчело, Ерик Йейгър, Васили. Филмът е заснет с подкрепата на НФЦ. Разпространява се от \"Синелибри\" ЕООД. \nУспешен в миналото драматург, изгубил творческото си вдъхновение и тръпката от брака, броди с джипа си сред красотата на българските планини. По време на един от преходите застараяващият творец среща прелестна муза на прага на женствеността. Близостта между 55-годишния Стефан и 19-годишната Салия, която търси душата си без посока, прераства в силна привързаност. Платоничната им връзка се движи по ръба на бръснача и причинява страдание на дългогодишната предана съпруга на драматурга, актрисата Лидия.   \n \t\n", "date": "2018.04.13", "title": "Среща с Николай Волев в Сити марк арт център"}
{"url": "http://www.duma.bg/node/164783", "text": "Безплатно приготвяне и опичане на обредни хлябове организира Националният исторически музей на 14 април в своя Детски музейно-образователен център. Ателието е част от проекта \"Представителна изложба: Сакралното пространство по българските земи XV-XIX в.\", осъществен с частичната финансова подкрепа на МК. \nПосетителите ще могат да приготвят обредни хлябове от квас - традиционни великденски хлебчета и специален хляб, използван в богослужебната литургия. Той се отличава с това, че върху него е бил слаган дървен просфорен печат. Участниците могат да изпекат на място своето изделие, благодарение на пекарни \"Слънце и луна\" и майстора хлебар Свилен Класанов.  Занятието е второто от общо четири ателиета, пряко свързани с темата и предметите от експозицията \"Сакралното пространство на религиозната култура и народното изкуство по българските земи ХV-ХIХ в.\" в зала 4 на НИМ.  \nЗанятията започват в 10.30 ч. и ще продължат до 15.30 ч. Входът за деца за Детския център на НИМ е свободен, научи ДУМА от доц. д-р Бони Петрунова, директорка на музея.   \n \t\n", "date": "2018.04.13", "title": "Приготвяне на обредни хлябове организира НИМ "}
{"url": "http://www.duma.bg/node/164751", "text": "Една от идеите е защитата срещу градушки в Добруджа да става чрез самолетен способ. Това стана ясно вчера от думите на министъра на земеделието Румен Порожанов в Съединение. Той каза, че в момента около 33% от земеделските площи у нас са защитен с ракетен способ. Една от идеите е Добруджа да бъде покрита със самолетен способ, като по същия начин ще се предпазват и насажденията около София. \nМинистерството на земеделието обсъжда идеята част от вноските на застрахователите да влязат в бъдещето предприятие за борба с градушките, каза Порожанов. \"Не може изцяло държавата да се ангажира с всичко, земеделските производители ще трябва да се включат\", каза той и припомни, че към момента се обсъжда цената за защита от градушки да е 50 стотинки на декар, без пасища и ливади.   \n \t\n", "date": "2018.04.13", "title": "Ще защитават нивите в Добруджа от градушки със самолети"}
{"url": "http://www.duma.bg/node/164752", "text": "Проектозаконът за храните ще създаде много сериозни проблеми на дребните производители и ще ги доведе до фалит, коментират производители. Според пчеларите Законът за храните е в противоречие с европейските регламенти. \n\"В европейските регламенти е записано \"за дребните производители на първични продукти\", а това са не само пчелните продукти, тук влизат малките производства - кокошки, яйца, мляко, плодове, зеленчуци, че изискванията на регламентите, основните, които са свързани с безопасност на храните, не се прилагат за малките и дребните производители. Точно обратното е записано в Закона за храните. Те трябва да спазват основната част от изискванията, което сериозно ще затрудни дребните производители. Именно затова в европейските регламенти е посочено, че малките производители не трябва да ги спазват\", заяви пред БНР Илия Цонев от Конфедерацията на пчеларите. \nПо неговите думи в регламентите на ЕС е записано, че за тях трябва да се напишат по-опростени правила и облекчени изисквания за осигуряване безопасността на храните. Нашият закон силно ограничава възможността дребните производители да си продават продукцията в местни обекти за търговия на дребно, заяви Цонев.   \n \t\n", "date": "2018.04.13", "title": "Новият закон за храните ще доведе дребните производители до фалит"}
{"url": "http://www.duma.bg/node/164740", "text": "\"МАЙКИТЕ\" от Брит Бенет издава \"Хермес\" в превод на Вихра Манова. Всичко започва с една тайна... Надя e 17-годишна красавица, която скърби заради скорошното самоубийство на майка си. Скоро започва да излиза със сина на местния пастор. Люк е на 21 години, бивша футболна звезда, който след тежка травма започва работа като сервитьор. Те са млади и връзката им не е сериозна, но последвалата бременност и нейното прекратяване имат последствия, които ще надхвърлят годините им. След време Надя и Люк попадат в любовен триъгълник с Обри. Тримата трябва да внимават, за да избягат от тежкия въпрос: Ами ако бяхме постъпили различно?  \"МАКАРА СЪС СИН КОНЕЦ\" от Ан Тайлър издава \"Колибри\" в превод на Владимир Молев. \"Беше прекрасен прохладен следобед...\" Така Аби Уитшенк започва всеки път разказа си за онзи юлски ден през 1959 г., в който се е влюбила в съпруга си Ред. В този роман, написан с ведро чувство за хумор и човешка топлина, пред нас се изправят четири поколения на една фамилия - от родителите на Ред, пристигнали в Балтимор в годините на Голямата депресия, до внуците, прекрачили прага на ХХІ век, чийто живот се върти около голямата, уютна къща, която винаги е била техният пристан и с която сега трябва да се разделят. \"ТАЙНА С ДЪХ НА ПАРФЮМ\" от Фиона Макинтош издава \"Софтпрес\" в превод на Росица Тодорова. 1 август 1914 г. Европа е потопена в хаос. Франция е на ръба на война. Но в Грас, парфюмерийната столица на страната, предстои сватбата на десетилетието. Никой не пита независимата и талантлива Фльорет дали иска да се омъжи за избухливия и властен Еймъри дьо Ласе. Като единствена дъщеря на уважаваната парфюмерийна династия Дьолакроа тя е длъжна да приеме уредения съюз. Бракът с най-големия производител на парфюми в Южна Франция е неизбежен и като че ли само камбаните на местната катедрала са на нейна страна.  \"НАПИСАНО В СЯНКА\" от Дейвид Мичъл издава \"Прозорец\" в превод на Петя Петкова. Уредничка в Ермитажа. Млад любител на джаза от Токио. Британски адвокат в Хонконг. Радиоводещ в Манхатън. Квантова физичка в Ирландия. Възрастна собственичка на чайна в Китай. Терорист в Окинава. Музикант в Лондон. Безтелесно създание в Монголия. Каква е нишката на съдбата, която свързва живота на тези деветима души в девет кътчета на света? \"Написано в сянка\" е първият роман на Дейвид Мичъл, в който той виртуозно жонглира с жанровете, историческите факти, културите и идеите, за да създаде вълнуващ разказ за вечно търсещия човешки дух.   \n \t\n", "date": "2018.04.13", "title": "Лавица"}
{"url": "http://www.duma.bg/node/164742", "text": "Популярният британски учен и журналист Мат Ридли разглежда еволюцията не само по линия на генетиката, а на всичко, което се случва постоянно и навсякъде около нас. В научнопопулярната си книга \"Еволюция на всичко\" (ИК \"Сиела\", превод Елена Павлова, корица Фиделия Косева) Ридли говори за еволюция на морала, на закона, на цивилизацията, на езика, на живота и на всичко, което ни заобикаля. Как се променя човешкият свят, подобно на природата, и защо измененията в човешките навици и институции са постепенни, неотклоними и неизбежни са основните въпроси, които вълнуват Мат Ридли в интригуващото му изследване. \nСред разгледаните в ценното издание акценти са както еволюцията на морала, закона, цивилизацията и технологиите, така и тази на брака и институциите, на интернет и на ума. Сред темите в книгата са също т. нар. лукрецианско кривване, кривването на Хюм и на Гулд, промените в климата, банковата система и още куп интересни и - на пръв поглед - несвързани помежду си неща. \nМат Ридли подплатява тезите си и се позовава на трудовете на изтъкнати учени и философи от древността до днес - от Лукреций, през Исак Нютон до Даниъл Денет, Стивън Пинкър, Ричард Докинс и Дейвид Игълман. \nВ предговора на \"Еволюция на всичко\" Ридли пише: \"Еволюцията е много по-често срещана в ежедневието ни и оказва много по-голямо влияние, отколкото повечето хора си представят. Тя не се ограничава до генетичните системи, а обяснява начина, по който се променя практически всичко в човешките култури: както моралът, така и технологиите; както парите, така и религията. Тези потоци на човешката култура протичат с изменения, които са плавни, постъпателни, нарастващи по сила, ненаправлявани и са повлияни от естествения отбор сред съперничещи си идеи. Хората много по-често са жертви, отколкото виновници за непреднамерената промяна. И макар да няма предварително поставена цел, културната еволюция все пак поражда функционални и хитроумни решения на задачите пред себе си - онова, което биолозите наричат \"адаптация\".\" \nМатю Уайт Ридли (1958), познат като Мат Ридли, е известен британски журналист, учен и автор на научнопопулярни книги. По образование е зоолог, защитил докторат в Оксфордския университет. Кариерата му на журналист и редактор преминава през \"Икономист\", \"Дейли телеграф\", \"Сънди телеграф\", \"Бест Американ сайънс райтинг 2002\", \"Уолстрийт джърнъл\", \"Таймс\", БиБиСи фокус, където пише множество научни материали. Мат Ридли е автор и на научнопопулярни книги, а на българския читател е известен със заглавията \"Геномът\" и \"Червената царица. Секс и еволюция на човешката природа\".   \n \t\n", "date": "2018.04.13", "title": "Защо нещата в живота не са предначертани"}
{"url": "http://www.duma.bg/node/164741", "text": "В книжарниците вече е българският превод на една от най-популярните книги на турската писателка Аслъ Ердоган \"Градът в алена пелерина\" (изд. \"Парадокс\", превод Азиз Шакир-Таш, дизайнер на корицата Стефка Сиракова). Изданието излиза у нас 20 години след написването му и броени дни след като писателката бе удостоена с френския Орден на изкуствата и буквите. Ердоган е сред творците, които създават особен дискомфорт на турските власти, в продължение на месеци тя бе в затвор в Истанбул след опита за преврат в Турция през 2016 г. \nВ \"Градът в алена пелерина\" Йозгюр е бедна, гладна и на ръба на психически срив, с едно-единствено оръжие срещу Рио: да напише роман за града, който й е отнел всичко. Докато четем фрагментите от нейния незавършен роман (правилно се досещате, заглавието му е \"Градът в алена пелерина\"), който се превръща в \"роман в романа\", нейната лична история постепенно добива контури. \nВ същото време разказвачът описва един ден от живота на Йозгюр, който се оказва и нейният последен. Докато самата тя следва героинята на романа си Йо през фавелите, обредните ритуали на Кандомбле, насилието и сексуалността по улиците към собствената си смърт, разказвачът търси начин да се помири с живота като път към катарзиса. Двата концентрични романа, границите между двата Рио - Рио на Йозгюр като метафора за смъртта и Рио като живот - започват да се размиват. \nАслъ Ердоган е родена през 1967 г. в Истанбул. Следва компютърно инженерство и физика и завършва магистратура в Европейската организация за ядрени изследвания ЦЕРН. Докато подготвя докторантура по физика в Рио де Жанейро, решава да прекъсне, за да се отдаде на писателска дейност. Две години живее в Латинска Америка. Първият й роман \"Мъжът-рапан\" излиза през 1994 г., а сборникът с разкази \"Чудодейният мандарин\" е издаден през 1996 г. Разказът й, озаглавен \"Дървени птици\", печели наградата на Дойче веле и е преведен на девет езика.  \nНосителка е на международната Награда за мир \"Ерих Мария Ремарк\", както и на отличието \"Симон дьо Бовоар\" за свобода на жените - през 2017 г. През март 2018 г. получава лично от френския министър на културата Франсоаз Нисен Орден на изкуствата и буквите.   \n \t\n", "date": "2018.04.13", "title": "Роман в романа от турската физичка и писателка Аслъ Ердоган излезе у нас"}
{"url": "http://www.duma.bg/node/164810", "text": "Министерството на околната среда и водите обмисля да промени цените на екотаксите, които се заплащат при регистрацията на автомобил. Електрическите автомобили няма да бъдат таксувани, за хибридите ще се плаща по-малко. За колите до 5 г. екотаксата ще запази сегашния си размер, а за по-старите ще поскъпне. Това стана ясно вчера от думите на министъра на околната среда пред БНТ Нено Димов. Той обаче не уточни новия размер на таксите, които ще се плащат при регистрация на автомобил. Димов обяви, че промяната ще се гледа още другата седмица на колегиум в МОСВ. \nЕкотаксата се плаща еднократно и е задължителна, за да може автомобил да бъде регистриран в КАТ. С натрупаните пари се финансира рециклирането на тези коли, когато излязат от употреба. През 2016-а второто правителство на Бойко Борисов увеличи таксата за автомобили, които са над 5-годишни, с 3%, а за тези над 10 години тя достигна 275 лева. Тогава аргументът на кабинета бе да се насърчава използването на екологични возила. \nДимов заяви, че освен екотаксата ще бъдат завишени и критериите при техническите прегледи. Наред с това се търси вариант МВР да стане бенефициент по оперативна програма \"Околна среда\" и със средства от нея да се купуват газ анализатори за проверка на вредните емисии, изпускани от автомобилите. Към момента подобна техника има на пунктовете на КАТ, но още през зимата екоминистърът обяви, че такива устройства ще има и в мобилните патрули. \nСпоред Димов забраната да влизат дизелови автомобили на дадена територия води до изкривяване на пазара. По думите му това изкривяване трябва да бъде регулирано на европейско ниво, като част от единния европейски пазар. Екоминистърът ще настоява за въвеждане на регламент на европейско ниво, който да задължи държавите, въвеждащи забрана за движение на дизелови автомобили, да ограничат и износа им към други страни. \nПо отношение на замърсяването на въздуха от битовото отопление Нено Димов посочи, че амбицията е още за следващия отоплителен сезон да има изисквания към съдържанието на сяра и пепел в брикетите и въглищата. Според него въвеждането на такива стандарти е лесната част, но по-труден ще е контролът.   \n \t\n", "date": "2018.04.13", "title": "Поскъпва екотаксата за стари автомобили"}
{"url": "http://www.duma.bg/node/164786", "text": "Четвъртвековното ми седене на капрата на Файтона е една дългогодишна школа за присъствието в живота на съвременната ни цивилизация. Ретровозилото е частица от активния живот на този свят. Затова и някои книги са типична кардиограма на процесите в него. Като документалното четиво на бившия дипломат Боян Михайлов \"Събития значими - личности незабравими\". \nВ уводните думи авторът подчертава, че ще анализира събития и личности и главно - много хора, участвали в тези събития, все знаменити личности. Срещайки се с тях, аз си казах: само Жоржи Амаду и Маркес да бяха в тази книга, пак бих я предложил на вниманието на постоянните спътници във Файтона. В книгата присъства между най-големите в света и героят от Лайпциг - Георги Димитров. Има ги Че Гевара, Фидел Кастро с техните публицистични слова. Съвременното слово е неделимо от словото на националните личности, защото светът е едно семейство. \nВ книгата срещнах и Пабло Неруда. И макар да е в дословен превод, стихотворението му, посветено на Жоржи Амаду, впечатлява читателя. Великият чилиец Неруда среща Амаду в Добрис, до Прага, и казва: \"Разговаряме с моя другар по борба... Той се беше върнал от България, носеше лъч от червени розови храсти в гърдите си и ми разказа подробно за хората...\" Авторът на тази документална книга Боян Михайлов е дипломат от кариерата, журналист по професия, роден в Твърдица, Сливенско, и може би най-впечатлилото го и него, и мен е отношението на лидерите на Латинска Америка към Георги Димитров. Затова е отделил и страници за другите извън България за световния нашенец. \nЗа книгата на Боян Михайлов на 16 април от 18 ч. в Националния клуб на БСП на ул. \"Позитано\" 20 ще говори проф. Милан Миланов.   \n \t\n", "date": "2018.04.13", "title": "Книга за световни събития и личности"}
{"url": "http://www.duma.bg/node/164785", "text": "  \"Силуети\" със спектакъл за най-малките Концерт-спектакъл за най-малките слушатели от 0 до 8 години на камерния ансамбъл \"Силуети\" и Надежда Кондаклиева, сопран и водеща, ще се състои на 14 и 28 април от 11 ч. в Сити марк арт център в София. В програмата са включени някои от любимите пиеси на малки и големи, които обрисуват чрез звуците на кларинета, виолончелото, цигулката и пианото различни животни - магаренцe, птички, лебеди, калинки. Музикалната програма е комбинирана със стихчета, подходящи за най-малките бъдещи любители на музиката. Автор на част от тези стихчета е учителят на младите музиканти проф. Венцеслав Николов, чиято книжка \"На бис\" ще може да бъде купена преди или след събитието. Централно място в концерта заема приказката \"Лече-буболече\" на Георги Авгарски.  Театрална премиера на \"Остайница\" Премиерата на романа \"Остайница\" от известната млада българска писателка Рене Карабаш (Ирена Иванова) - на снимката, ще се състои днес, 13 април, от 18 ч. в камерната зала на Пловдивския драматичен театър. Романът, който излезе с клеймото на ИК \"Жанет 45\", веднага се превърна в литературно явление заради дълбоките си философски и морални послания, както и с психологическия усет на авторката при изграждане на образите. Проявата е част от календара на културните събития на инициативата \"Младият Пловдив чете\" и община Пловдив. Входът е свободен. \n Леонид Йовчев играе в галерия \"Структура\" \"Малдорор\" - моноспектакъл на Леонид Йовчев, по \"Песните на Малдорор\" от Лотреамон, в превод на Стефан Гечев, може да се види на 14 април от 20 ч. в столичната галерия \"Структура\" (ул. \"Кузман Шапкарев\" 9). Сценична версия и режисура Ани Васева, теория Боян Манчев, графичен дизайн Георги Шаров, фотография Боряна Пандова. Спектакълът е осъществен със съдействието на Френския институт в София, галерия \"Етюд\" и Галина Борисова. Билетите са по 10 лв. и се продават на място - в галерия \"Структура\", половин час преди спектакъла.   \n \t\n", "date": "2018.04.13", "title": "Кратки новини"}
{"url": "http://www.duma.bg/node/164774", "text": "Бивш член на Политбюро на китайската компартия се призна за виновен за получаване на подкупи на съдебен процес в рамките на кампанията на президента Си Цзинпин срещу корупцията. \nСун Джънцай, бивш член на Политбюро и партиен лидер на югоизточния мегаполис Чунцин, беше обвинен от прокуратурата за това, че се е възползвал от позицията си и е търсил облаги от други и незаконно е приемал големи количества пари и предмети. Той се призна за виновен и \"се покая\", съобщиха от съда в град Тянцзин, добавяйки, че присъдата ще бъде произнесена по-късно. \n54-годишният Сун Дънцай някога беше спряган да влезе в 7-членния Постоянен комитет на Политбюро, който всъщност управлява страната и се ръководи от Си Цзинпин. Като млад ръководен кадър той дори бе възприеман и като потенциален наследник на Си Цзинпин.   \n \t\n", "date": "2018.04.13", "title": "Китай съди перспективен, но корумпиран политик"}
{"url": "http://www.duma.bg/node/164766", "text": "До Държавната агенция за закрила на детето (ДАЗД) не са подавани сигнали за участие на деца в реклами или други форми на търговска комуникация на генетично модифицирани храни. Това заявиха от ДАЗД след медийни публикации, които алармираха, че малчугани са използвани в маркетинга на ГМО продукти. От ДАЗД твърдят, че и СЕМ не е сигнализирал за детско участие при рекламирането на храни и напитки, съдържащи мазнини, трансмастни киселини, сол/натрий и захар, чийто прекомерен прием не е препоръчителен. \nАгенцията е поискала от медийния регулатор становище дали посочените в медиите реклами отговарят на Националните етични правила за реклама и търговска комуникация. Българската агенция по безопасност на храните пък трябва да се произнесе има ли хранителни продукти, върху които изрично е указано, че съдържат ГМО, за предприемане на последващи действия от компетентността на ДАЗД. Сезиран е и Националният съвет за саморегулация, тъй като в Закона за радиото и телевизията е уредено, че доставчиците на медийни услуги се задължават да спазват разработените от него правила. \nВ позицията на агенцията се посочва, че при оценките на съдържание СЕМ и ДАЗД следят дали доставчиците на медийни услуги допускат участие на дете в реклами за ГМО. Забранено е в детски предавания да се появяват малчугани в търговски съобщения за вредни храни. Доставчиците на медийни услуги са длъжни да спазват правата на децата, уредени в Закона за закрила на детето и другите нормативни актове, припомнят от ДАЗД. Те допълват, че родителите, настойниците, попечителите или др. са длъжни да не допускат участието на непълнолетни в подобни реклами. В противен случай са предвидени и санкции. \nДУМА припомня, че с огромно мнозинство през октомври м.г. депутатите приеха на първо четене законови изменения, свързани с ограничаването на детското присъствие в клипове за нездравословни храни. Изменението стана през Закона за храните. Бе записано, че децата няма да рекламират неподходящи за тях продукти, а вредните храни би следвало да са забранени в предавания и програми, предназначени за детска аудитория. В друг параграф на закона бе записано, че малчуганите няма да участват и в кампании на ГМО, за които има \"нормативно въведени ограничения за деца\". Повече от половин година обаче НС протака приемането на измененията на второ четене.   \n \t\n", "date": "2018.04.13", "title": "В ДАЗД няма сигнали за деца в реклами с ГМО"}
{"url": "http://www.duma.bg/node/164811", "text": "Колелото на трамвай 6 в столичния квартал \"Лозенец\" се оказа частен имот, алармират от \"Спаси София\". От гражданската организация са поискали информация от Столичната община кой и кога е позволил апетитният имот, намиращ се в Южния парк и с големина над 2 декара, да се озове в частни ръце. Вместо конкретика получихме отговор, в който ни се заяви, че не били разбрали за кой имот питаме, пишат от \"Спаси София\". Те подозират, че зад увъртането от страна на общината се крият съмнителни мотиви и целта е да се ликвидира завинаги трамваят до \"Лозенец\". \nОт \"Спаси София\" припомнят, че трасето от Петте кьошета до кв. \"Лозенец\" е годно за експлоатация и движението на трамваи може да бъде възстановено, каквото беше и обещанието на кмета Йорданка Фандъкова още преди две години и половина. Призоваваме кмета и нейната администрация да преосмислят антитрамвайната си политика и да спрат систематичното унищожение на един от символите на София със 117-годишна история, пишат от \"Спаси София\".   \n \t\n", "date": "2018.04.13", "title": "Обръщалото на трамвай 6 в София се оказа частен имот"}
{"url": "http://www.duma.bg/node/164812", "text": "Персоналът на болницата в Ловеч спря работа за около 30 минути вчера сутрин. Оказа се, че медиците все още не са получили обещаните им декемврийски заплати, които трябваше да вземат преди Великден. Според прокуриста д-р Ченко Чалъков причината за забавянето е, че все още не е отпуснат договореният със столичната болница \"Св. Иван Рилски\" кредит от 300 000 лева за заплати. \"Не е подписан протокол. Трябва да има разрешение на принципала в лицето на здравния министър, с което да разреши на \"Иван Рилски\" да се рестартират нашите договорни отношения. Имаме среща с областния управител и с РЗИ оттук нататък да се решава какво мислят да правят\", обясни той. Прокуристът заяви, че подкрепя работещите.   \n \t\n", "date": "2018.04.13", "title": "Болницата в Ловеч спря работа за половин час"}
{"url": "http://www.duma.bg/node/164816", "text": "На всеки 66 работещи български граждани - един е служител в МВР. В структурите на вътрешното министерство работят 47 054 души, при общо заети в страната 3,1 млн. души, показват данни на МВР, предоставени на \"Дневник\".  \nТемата колко са полицаите на терен стана актуална покрай спорния Закон за частната охранителна дейност, който бе пратен в Конституционния съд по искане на президента Румен Радев и главния прокурор Сотир Цацаров. От една страна, МВР твърди, че е с ограничен ресурс и за някои от дейностите се налага съдействие от армията за охрана на границата, или от частните охранители - за битовата престъпност. От друга страна, възникна въпросът защо служителите в силовото ведомство не са достатъчни да покрият охраната на малките населени места и сигурността на гражданите. Вътрешният министър Валентин Радев защити идеята частни охранители да пазят селата с мотива, че от 50 хил. служители на МВР по-малко от 15 хил. са униформените полицаи - останалите са чиновници или имат други функции. \nСпоред Закона за МВР служителите са три вида: държавни служители - полицейски органи и органи по пожарна безопасност и защита на населението, чийто статут се урежда в Закона за МВР; държавни служители, чийто статут се регламентира в Закона за държавния служител, както и лица, работещи по трудово правоотношение. От данните на МВР се разбира, че полицейските служители на терен са 35 544, на трудово правоотношение са 9072, а администрацията е минимум 2438. В третата група - на трудово правоотношение, обаче също може да има назначена администрация. Броят на служителите и отделните длъжности в ГДБОП, дирекция \"Вътрешна сигурност\" и спецотряда за борба с тероризма е класифицирана информация.   \n \t\n", "date": "2018.04.13", "title": "Един от всеки 66 работещи българи е полицай"}
{"url": "http://www.duma.bg/node/164815", "text": "39-годишен пациент беше арестуван, след като заплаши медицински персонал в шуменската болница. Малко след 22 ч. на 11 април в ОД на МВР в Шумен е получен сигнал, че пациент във видимо нетрезво състояние е извършил непристойни действия в спешното отделение на МБАЛ. На място е изпратен полицейски екип. \nМъжът бил приет в болницата с оплакване, че му е прилошало. Когато обаче го включили на системи, той се разгневил и започнал да обижда и заплашва медицинския персонал. Намесата на охранител не потушила агресията му. Задържан е за срок до 24 часа.   \n \t\n", "date": "2018.04.13", "title": "Пиян пациент заплаши медици в болницата в Шумен"}
{"url": "http://www.duma.bg/node/164817", "text": "Полицай бе прострелян при спецоперация на МВР близо до Луковит, Ловешко. Пострадалият е ранен в рамото и е настанен в столична болница без опасност за живота. Той е служител на полицията в Ловеч, уточниха от МВР. Спецакцията е била под наблюдението на прокуратурата в село Петревене. Униформените претърсвали адрес в селото, когато обитател на обискираната къща стрелял с незаконно притежавано оръжие. Трима души са арестувани за разпространение на наркотици и други престъпления. При обиска са открити наркотични вещества, чийто вид и количество ще се уточнява при експертизата. \nТова не е първият случай на агресия срещу униформен при акция. На 6 февруари 2018 г. полицай получи мозъчно сътресение след удар - четирима мъже нападнаха патрул в град Златарица. Служителите на реда се отзоваха на сигнал за ругатни и ритници по колата на жена. На 25 януари пък мъж и жена биха с дървени колове полицаи в село Дисевица. На 4 април инспектори от \"Икономическа полиция\" бяха нападнати от жена с метален прът, докато проверяваха акцизни стоки в столичния кв. \"Люлин\". Преди 4 г. при спецоперация в Лясковец бе застрелян антитерористът Емил Шарков. Той бе убит от агресивен психично болен мъж, барикадирал се в апартамента си. Трима колеги на Шарков бяха ранени.   \n \t\n", "date": "2018.04.13", "title": "Простреляха униформен при спецакция"}
{"url": "http://www.duma.bg/node/164822", "text": "На 19 декември м.г. Първа инвестиционна банка (ПИБ) изпраща писмо за подкрепа, с което заявява интерес за финансиране на покупката на активите на ЧЕЗ в България. Сумата, за която става въпрос, е 80 млн. евро. Информацията бе представена вчера от председателя на парламентарната комисия, изясняваща казуса, Жельо Бойчев, който вчера отчете дейността на колегите си. Народният представител от БСП похвали ПИБ за коректността и че са отговорили на всички въпроси на комисията. От УниКредит Булбанк обаче са отклонили искането с оправданието, че информацията е професионална тайна. Припомняме, че през февруари ПИБ отрече пред \"Хоризонт\" да е поемала ангажимент по финансиране на сделката за закупуване на българските активи на ЧЕЗ от \"Инерком\". И тогава от УниКредит се оправдаха с \"търговски взаимоотношения\" и замълчаха по темата. \nВтора седмица няма отговор от Българската банка за развитие (ББР) относно евентуално финансиране на \"Инерком\". Заради възможността от оправдание с банкова тайна от комисията имат готовност да отправят питане до БНБ и Банковия надзор, който следи дейността на подобни институции. \nВ редките си медийни изяви собственичката на \"Инерком\" Гинка Върбакова отказваше да разкрие откъде идва финансирането й. \"Банков кредит от международна финансова институция\", повтаряше тя. В едно от интервютата си Върбакова отрече да има финансиране от ПИБ, а на въпрос за УниКредит се измъкна, че е конфиденциална тайна. Имаше и разнопосочни сигнали дали ББР има участие, докато накрая шефът й Стоян Мавродиев си призна пред парламентарната комисия. \nСлед като финансовият министър Владислав Горанов \"замести\" Бойко Борисов в заседанието на комисията и обяви рязката промяна в намерението на кабинета държавата да участва с купуването на ЧЕЗ, у депутатите са възникнали допълнителни въпроси. Затова Бойчев е пуснал ново писмо до МС водени ли са разговори с чешкото правителство или с ЧЕЗ за обратно изкупуване на активите на дружеството. Премиерът пък трябва да разкрие източника си на информация за документите, които бяха представени в НС от негово име. Министерството на енергетиката трябва да обясни до каква степен са изпълнени заложените цели на правителството в приетата Стратегия за приватизация на електроразпределителните дружества от 2003 г. Допълнителна информация за ЕРП е поискана и от Агенцията за приватизация и Министерството на икономика.  \nОт прокуратурата пък се искат данни какви досъдебни производства са водени срещу лицето Никола Молчан, който се свързва със сделката. От думите на Бойчев става ясно, че Гинка и Славчо Върбакови имат пряко участие в 25 фирми. \nПредвид обема на работа комисията най-вероятно ще поиска да бъде удължено действието й и след 17 април, каза Бойчев. Според него ще е необходим поне месец, за да се анализират и обобщят всички данни. От думите на социалиста се разбра, че вероятно ще бъдат предложени законови и нормативни промени, някои от които ще са насочени към работата на енергийния регулатор. \n\"Ситуацията с ЧЕЗ няма как да се случи в държава, в която институциите са си на мястото. Това, което виждам като действия на институциите, е смущаващо\", коментира народният представител от БСП. Той отбеляза, че не намира за нормално и редно месеци наред България в лицето на правителството и на службите да няма нужната информация какво се случва с ключово дружество, което доставя ток на близо 3 млн. души. \nДругия вторник парламентарната комисия ще обсъжда социалните измерения на сделката за ЧЕЗ по искане на синдикатите. Поканени са КТ \"Подкрепа\" и КНСБ, КЕВР и Министерството на енергетиката. От \"Инерком\" също са потвърдили присъствие.   \n \t\n", "date": "2018.04.13", "title": "ПИБ си призна, че е искала да даде 80 млн. евро на Гинка"}
{"url": "http://www.duma.bg/node/164818", "text": "Частен съдебен изпълнител е обявил за публична продан две емблематични сгради за Смолян - бившия Градски съвет и бившия Младежки дом. Първата сграда е построена по уникална каменоделска технология на майстори от Момчиловци, заимствали опит от Италия. Втората бе една от най-посещаваните от младежите в близкото минало. До търга се стигна заради претенции за дълг на община Смолян от близо 800 000 лв. към  консорциум \"Светлина\". \nКметът на Смолян Николай Мелемов обясни, че в момента тече проверка на договора между фирмата и общината. От администрацията припомниха, че заради предишни подобни претенции на консорциума са изплатени близо 500 000 лв., тъй като и тогава частен съдебен изпълнител е разпродавал имоти на общината заради въпросния договор. \nВ момента обявената първоначална цена за близо 800 кв. м от втория етаж на бившия Градски съвет е 478 864 лв., а за за 394 кв.м от първия етаж - 238 320 лв. Имотът е в Стария център на Смолян. Цената на квадрат излиза 238 лв., което е 80% от пазарната. 502 480 лв. пък е първоначалната цена на помещението, пригодено за банков офис, в бившия Младежки дом.   \n \t\n", "date": "2018.04.13", "title": "Разпродават емблематични сгради на Смолян заради общински дълг"}
{"url": "http://www.duma.bg/node/164821", "text": "ДЕКЛАРАЦИЯ Събрани на извънредно заседание на 10.04.2018 г., категорично заявяваме подкрепата си за кмета на Община Мездра инж. Генади Събков. \nСчитаме, че отправените от народните представители на ГЕРБ на пресконференцията от НС нападки са изпълнение на политическа поръчка за начало на предизборна кампания. \nС тази декларация искаме да сведем до знанието на социалистите, симпатизантите на БСП и цялата общественост истината по отправените обвинения, такава, каквато е. \nПодкрепяме усилията на инж. Генади Събков по казуса \"Многофункционална спортна зала\", добил популярност вече в цялата страна. \nАгенцията по държавен и финансов контрол е издала 13 акта за административни нарушения на ръководния екип на ОбА от предишния мандат, но в тях Генади Събков не фигурира нито като заместник-кмет, нито като кмет на общината, защото той няма нарушения. Институции от различни сфери на строителството са дали своите становища, че изграждането на спортната зала е започнало на неподходящ терен и не може да се гарантира сигурността на обекта, а  Специализираната прокуратура предстои да определи последващите действия на кмета на общината във връзка с допуснатите нарушения. \nБезпочвени са обвиненията по този казус към Генади Събков, защото той в качеството си на кмет подаде сигнала и поиска проверка. И това заявяваме ясно и категорично пред нашата общественост, каквато и цена да заплатим за казаното. \nВъпросът за европейските субсидии, по който се атакува Генади Събков, бе поставен преди няколко години и по него има становище на Комисията по предотвратяване и установяване на конфликтни интереси. \nВ своите отговори пред нас и в своите публични, в т.ч. и медийни изявления Генади Събков заяви, че няма нарушения на закона. \nПреди около 20 дни във фейсбук се появи т.нар. \"червен октопод\", с който бяха отправени обвинения срещу Генади Събков за политически назначения в Община Мездра. \nНа нашите въпроси по кадровата политика Генади Събков ни увери, че за всички длъжности за държавен служител, за които се изисква конкурс, такъв е обявяван и провеждан. За останалите длъжности водещи по избора и назначението са били професионалната квалификация и качествата на съответния кандидат и в никой случай партийната принадлежност не е участвала в критериите по избора. \nЗа никого не са тайна трудните условия за живот и работа на хората в Северозападна България, за интензивния миграционен процес към столицата и други по-големи градове в страната и за чужбина, предимно на млади хора и хора в трудоспособна възраст. \nНие благодарим с тази декларация на служителите в ОбА за постигнатите резултати в Община Мездра за 2017 г. и изразяваме категоричната си подкрепа за младите хорa, направили своя избор да работят във и за Община Мездра. \nНад 1/3 от служителите, упоменати в обвинението, са с трудов стаж над 20 години и назначаването им в Община Мездра е далеч във времето, преди инж. Събков да стане кмет на Мездра. \nВ периода на възходящо развитие на Община Мездра, значително подобреното и стабилизирано финансово състояние на общината, на реализиране на редица проекти в града и 26 села на общината, в периода, в който са видими положителните промени, се атакува кметът на общината и служителите на ОбА, за да се всява смут, объркване и несигурност у хората и техните семейства. \nПо една част от повдигнатите обвинения от трибуната на НС срещу Генади Събков имаше питания от общински съветници от различни политически сили. Имаше отговори на питанията от страна на кмета, които са публично достояние. \nИзразяваме увереност, че с последователните си действия за защита на обществения интерес, за успешно изпълнение на Програмата за управление на Община Мездра инж. Генади Събков и неговият екип ще завършат един успешен мандат с видими резултати. \nПризоваваме нашите съграждани, съмишленици и опоненти да обединим усилията си, да използваме нашата енергия позитивно и градивно в интерес на всеки жител на Община Мездра. ОбС и председателите на ОПО на БСП, общински съветници от групата на БСП \"Лява България\" в Мездра   \n \t\n", "date": "2018.04.13", "title": "Левицата в Мездра защити кмета Генади Събков"}
{"url": "http://www.duma.bg/node/164820", "text": "Движението на ветераните в БСП, Обединението на жените социалистки, Младежкото обединение и Българският антифашистки съюз подкрепиха инициативата на ДУМА за изграждане на паметник на загиналите български деца през периода на антифашистката съпротива у нас. Те призоваха за активно включване в дарителската сметка за мемориала.  \nБАС и Движението на ветераните организираха събрание, посветено на Международния ден на концлагеристите, политзатворниците и пострадалите от фашизма и войните. Срещата се проведе на 11 април, а на нея присъстваха десетки социалисти, сред които и народният представител Красимир Янков и лидерът на столичните социалисти Калоян Паргов. Слово произнесе членът на ИБ на БСП Валери Жаблянов. Снимка Николай Белалов   \n \t\n", "date": "2018.04.13", "title": "Социалисти подкрепиха създаване на паметник на децата, жертви на фашизма"}
{"url": "http://www.duma.bg/node/164824", "text": "Работна група се заема да разгледа спорните текстове на т.нар. концепция на работоспособността. Това обяви социалният министър Бисер Петков, който се срещна вчера с организациите на хората с увреждания. В състава на работната група ще влязат и представители на организациите на хората с увреждания. Целта й ще е да формулира и даде решения, които концепцията не дава, и на базата на тях ще се реши дали тази концепция да се разработва.  \nКъм момента идейната концепция се замразява, докато работната група не излезе с решения, заяви социалният министър. Решението беше прието със смесени чувства от организациите на хората с увреждания, които се притесняват дали ще бъдат приети всички корекции и предложения от Министерския съвет. \nОт Съюза на слепите казаха, че диалогът е възстановен, но не и разбирателството. Това изказване беше контрирано от вицепремиера Валери Симеонов, който каза, че независимо дали ще бъде постигнат консенсус от страните, ГЕРБ и ОП носят отговорност и ще вземат решение. Той добави още, че над 100 хиляди души, или 30% от всички вземащи пенсия, вземат неправомерно пенсия по болест чрез схеми на лекари от ТЕЛК и завишаване на процента на инвалидност. Според вицепремиера, ако се затегне контролът, ще лъснат схемите им и ще се освободи финансов ресурс, който е в размер на стотици милиони. Той очаква тези пари да се върнат в бюджета и да се разпределят по пера. Това разочарова хората с увреждания, които заявиха, че са очаквали парите да отидат за политики, насочени за тях. \nДнес се очаква в Министерството на здравеопазването да се срещнат министърът на здравеопазването Кирил Ананиев, експерти на МЗ и представители на организациите на хората с увреждания.   \n \t\n", "date": "2018.04.13", "title": "Работна група се заема с концепцията на работоспособността"}
{"url": "http://www.duma.bg/node/164825", "text": "На 19 април от 14 часа президентът Румен Радев свиква на \"Дондуков\"2 заседание на Консултативния съвет за национална сигурност. Темата на КСНС ще е \"Актуални рискове и заплахи за националната сигурност на Република България. Състояние на Въоръжените сили. Необходими мерки\". \nДУМА припомня, че в началото на януари президентът покани лидерите на парламентарните партии и шефовете на служби, за да обсъдят ролята на страната ни за развитието на Общата политика за сигурност и отбрана на ЕС в контекста на българското председателство на Съвета на Европейския съюз 2018 г. Тогава КСНС прие да работи за изграждането на Международен институт за устойчиви технологии с научен център в Югоизточна Европа. От съществена важност е в качеството си на председател на Съвета на ЕС да покажем, че можем да изпълняваме ефективно тази роля, затова трябва да покажем, че планираме нашата отбранителна политика по европейски образец - всеобхватно и дългосрочно, заяви през януари президентът. \nКСНС прие, че до 15 март 2018 г. трябва да има пътна карта за програма 2030, посветена за развитие на отбранителните способности на въоръжените сили. До 31 март 2018 г. бе разписано, че ще бъде разработен план за участие в проекти на постоянното сътрудничество, генериращи перспективни способности. Дотогава трябваше да бъде разработен и каталог на българската отбранителна индустрия. До 30 септември 2018 г. се предвижда да бъде извършен преглед и при необходимост актуализиране на Националния план за повишаване разходите за отбрана на 2% от БВП до 2024 г. \nТази сряда Радев се срещна и с представители на българската отбранителна индустрия. Пред тях той защити тезата, че държавата трябва да стимулира и подпомага по-активно работата на фирмите от българския военнопромишлен комплекс.   \n \t\n", "date": "2018.04.13", "title": "Президентът свиква КСНС на 19 април"}
{"url": "http://www.duma.bg/node/164823", "text": "Жители на четири села в област Плевен блокираха пътя за пристанище Сомовит за около час вчера. Те излязоха на протест срещу лошото състояние на 16-километров второкласен път от село Милковица, през с. Долни Вит и с. Сомовит до разклона за Никопол при с. Черковица. Той не е ремонтиран от 40 години. Цялата отсечка е с дупки, някои от тях са с диаметър над 2 метра и дълбочина над 25 см. Има участъци, на които изцяло липсва настилка. Заради трусове от тежкотоварните автомобили по лошия път са с напукани стени и паднали мазилки около 200 селски къщи и има реална опасност от тежки инциденти. Пътят е опасен, но е единствената връзка на жителите на селата Милковица, Долни Вит и Сомовит с общинския и областния център, единственият, по който до хората стигат общественият транспорт, колите на спешна помощ, пожарната и социален патронаж, ученическите автобуси. \nПроблемът засяга около 4000 души - жителите на околните селища, които сигнализират отдавна за проблема. Към протестиращите се присъединиха двама кметове - на Гулянци - Лъчезар Яков, и на Милковица - Иван Александров. \nДиректорът на Областното пътно управление инж. Ивайло Денчев пък обеща ремонт и обясни, че вече имало готов технологичен проект за 10-километров участък и били осигурени 4 млн. лева. Двете страни договориха среща днес, на която протестиращите ще видят проекта и ще решат дали ще продължат с гражданското си неподчинение до 17 април, каквито бяха първоначалните им планове.   \n \t\n", "date": "2018.04.13", "title": "Жители на 4 села блокираха неремонтиран от 40 г. път "}
{"url": "http://www.duma.bg/node/164826", "text": "След цяла година бездействие по казуса с Желяз Андреев външно министерство най-накрая започна да си изяснява обвиненията на САЩ срещу българина. МВнР съобщи вчера, че по разпореждане на Бойко Борисов е предприело \"спешни действия за изясняване на обстоятелствата\". Зам.-външният министър Юрий Щерк е поканил на среща американския посланик у нас Ерик Рубин, посланикът ни във Вашингтон Тихомир Стойчев пък е поискал спешно да бъде приет от зам.-помощник държавния секретар за Европа Матю Палмър. Конкретното искане за екстрадиция на Андреев е постъпило във Върховната касационна прокуратура по линия на международното полицейско сътрудничество, но решението за екстрадицията зависи от българския съд, напомниха от МВнР. \nДо съдействието на държавата се стигна, след като в телевизионно интервю Желяз се оплака, че още преди година е запознал с казуса и е поискал съдействие от МВнР, президентството и националния омбудсман. Те обаче не предприели нищо с мотива, че няма официално искане за екстрадирането му. \nНа извънреден брифинг вчера главният прокурор Сотир Цацаров обяви, че няма да протестира решението на съда за пускането на Желяз от ареста срещу \"подписка\". Според него решението на съда в Добрич е изключително професионално. От Интерпол са поискали задържане на още четирима българи по същия казус. Прокуратурата няма да иска ареста им, докато не приключат консултациите между правосъдното министерство и Държавния департамент на САЩ по искането за екстрадиране. Цацаров обясни, че са се позовали на факта, че искането за арест е напълно идентично с това за Желяз Андреев, за когото вече има произнасяне на българския съд. И четирите лица, за които САЩ иска екстрадиция, се намират в София. \nПрипомняме, че Андреев e обвиняван в заговор за нарушаване на американски федерален закон, измама на държавата и за шест случая на \"износ и опит за износ\" на самолетни части към Сирия, която е под ембарго. По законите в САЩ наказанието е 25 години затвор и над 1 млн. долара глоба. Според нашия съд обаче няма никакви данни, подкрепящи обвиненията, тъй като е работил на твърде ниско ниво, за да е материално отговорен и да взима решения. Андреев бил служител в българския офис на регистрирана в САЩ фирма. \nПротести в подкрепа на Желяз се проведоха вчера пред Съдебните палати в София и Добрич, както и пред българското посолство в Лондон.  Омбудсманът иска промяна на договора за екстрадиция със САЩ Мая Манолова ще иска промяна на договора за екстрадиция между България и САЩ. Това стана ясно след вчерашната среща на омбудсмана с Желяз Андреев, приятелката му Милена Здравкова и адвокат Ивайло Дерменджиев. Манолова се ангажира да се срещне с посланика на САЩ Ерик Рубин. Тя ще изпрати и препоръка до правосъдния министър Цецка Цачева за сформиране на експертна група, която да преразгледа и анализира договора за екстрадиция със САЩ в контекста на защита правата на българските граждани. Стана ясно, че по-рано омбудсманът се срещнала с премиера Бойко Борисов, за да активира намесата на МВнР за защита на Андреев. \nСлед като стана ясно, че откриват сметка, която набира средства за адвокатската защита на Андреев в САЩ, омбудсманът предложи да участва в обществен съвет, който да наблюдава прозрачното и целесъобразно разходване на събраните средства. За защитата ще е необходим депозит от 20 000 долара. Неизразходваната част от парите ще бъде дарена за кауза, свързана с права на деца, увери Дерменджиев.   \n \t\n", "date": "2018.04.13", "title": "Властите цяла година не съдействали на Желяз Андреев"}
{"url": "http://www.duma.bg/node/164730", "text": "През декември обичаната класика на Доктор Сюс \"Гринч\" оживява в нов анимационен филм от създателите на \"Аз, проклетникът\" и \"Сами вкъщи\". След като с успех адаптира за големия екран \"Лоракс\" на д-р Сюс, сега \"Илюминейшън\" представя забавната, затрогваща и красива история на зеления циничен сърдитко Гринч, който решава да открадне Коледата, но желанието му е променено от щедрия празничен дух на малката Синди-Лу Кой. \nГринч живее в уединение в пещерата си високо в планината в компанията само на вярното си куче Макс. С дом, пълен с изобретения и съоръжения, задоволяващи всекидневните му нужди, Гринч вижда съседите си от Койвил, само когато му свърши храната. Всяка година по Коледа те нарушават спокойното му усамотение с все по-големи, по-ярки и шумни празненства. Когато жителите на града обявяват, че ще направят Коледното празненство три пъти по-голямо от миналогодишното, Гринч осъзнава, че има един-единствен начин да получи малко мир и тишина: ще трябва да открадне Коледа. За да го направи, той решава да замести Дядо Коледа на Бъдни вечер и дори успява да намери вял и не особено заинтересован елен, който да дърпа шейната му. \nМеждувременно долу в Койвил, преизпълнената с коледно веселие и дух Синди-Лу Кой планира да хване Дядо Коледа, за да може да му благодари за помощта към уморената й самотна майка. С наближаването на Коледа добрите намерения на Синди-Лу и нейните приятели се преплитат с престъпните кроежи на Гринч. Дали Синди-Лу наистина ще се срещне с Дядо Коледа? Дали Гринч ще успее да заглуши коледните празненства на Койвил веднъж завинаги? Отговорите на тези въпроси ще открием в на 7 декември в кината на 2D и 3D.   \n \t\n", "date": "2018.04.13", "title": "Зеленият сърдитко Гринч ще открадне Коледата тази година"}
{"url": "http://www.duma.bg/node/164767", "text": "Ванин КЮРКЧИЕВ     Съдът в Страсбург вчера е отказал като недопустима една от жалбите на Симеон Сакскобургготски и сестра му Мария-Луиза Хробок срещу отказа на България да им реституира имението \"Кричим\". Основанието на Международния съд е, че българският съд с напълно аргументирано и ясно решение е обосновал отказа. Има още две жалби на бившите царски особи срещу страната ни.  \n    Ами, аз предлагам да отворим страница за \"наследствените имоти\" и на Тодор Живков. Защото двата случая са всъщност аналогични, ако не броим няколко разлики.  \n    ПЪРВО. Последните наши царе ни подчиниха на влиянието на Германия и Австро-Унгария, страни, от които нищо не сме получили освен войни. А по времето на Тодор Живков бяхме насочени към нашата освободителка Русия, с която сме от едно християнско и славянско семейство. Освен това има и обективна причина - разпределението на зоните за влияние между Великите сили след края на Втората световна война. По тяхна обща воля. Съветската страна доведе до пълен разгром фашизма.  \n    ВТОРО. Фердинанд е български княз и цар от 7 юли 1887 г. до 3 октомври 1918 г. Той се е стремял, колкото е възможно, да усилва своята монархическа власт и да утвърждава своя \"личен режим\". След изменението (1911 г.) на чл. 17 на Търновската конституция Фердинанд получава и формалното право да води преговори и да сключва тайни договори с други държави без знанието на Народното събрание. По време на Балканската и Междусъюзническата война (1912-1913 г.) той е бил главнокомандващ на българската армия, проявил се е като неспособен пълководец и е главният виновник за въвличането на България в Първата световна война, както и за двете национални катастрофи от 1913 и 1918 г. След поражението на България е принуден да абдикира (3 окт. 1918 г.) в полза на сина си, престолонаследника княз Борис, заел престола под името Борис ІІІ. Фердинанд напуска България веднага и до края на живота си живее в Германия. \n    Какво представляват двете национални катастрофи, до които ни довежда неговият диктат? България губи много територии, сред които Южна Добруджа и голяма част от Македония. Освен това след Ньойския мирен договор от 1919 г. в течение на 37 години на страната ни са наложени тежки репарации в размер на 2 млрд. и 250 млн. златни франка, а също големи задължения в натура - храни, добитък, въглища, с които трябва да снабдява Сърбо-хърватско-словенското кралство, Румъния и Гърция. Било е наложено и голямо ограничение в числеността на войската ни. \n    За тези ли заслуги на дядо си Симеон търси наследство? Освен това, когато го питаха преди години български журналисти дали ще иска нещо от България, той отрече категорично! И не чувства ли, че всички, които му повярваха до сълзлива сантименталност и гласуваха за него, са страшно разочаровани? \n    ТРЕТО. Ето заслугите и на баща му: \"Борис ІІІ е български цар от 1918 до 1943 г. Главна опора на господстващата реакционна буржоазия. След държавния преврат в България на 19 май 1934 г. установява през 1935 г. открита монархо-фашистка диктатура.\" (кратката Енциклопедия, БАН, 1974 г.). А в учебника по история за ХІ клас на изд. \"Просвета\" от 1999 г. на стр. 396 пише: \"Самочувствието на царя пораства достатъчно... през октомври 1939 г. той разпуска Народното събрание... постепенно се налага като върховен ръководител на една авторитарна държава, в която бързо се извършва дълбокият преход от многопартийна буржоазнодемократическа система към безпартиен режим.\" И още: \"Със своето дипломатическо застъпничество (за връщането на Добруджа на България) Райхът засилва влиянието си у нас. През есента на 1940 г. започва решителната атака на Германия за спечелване на Балканите. Румъния, Югославия и България са подложени на силен дипломатически натиск. В края на ноември 1940 г. Москва изпраща в София своя специален емисар Аркадий Соболев, който предлага сключването на българо-съветски пакт за приятелство и взаимопомощ… И тук - внимание: \"Идеологически и политически съображения карат обаче царя и Б. Филов да го отхвърлят. На 1 март 1941 г. Филов подписва във Виена акта за присъединяване на страната на тристранния пакт.\" Така с прохитлеристката си политика цар Борис ІІІ въвлича България във Втората световна война. И отново на 398 стр. пише: \"Трудностите на военното време и авторитарният характер на режима определят необходимостта и от други извънредни закони... ограничаване на гражданските права... строг контрол върху потреблението... купонна система. Икономическото положение на страната бързо се влошава. Правителството поема издръжката на голяма част от германските войски в Балканския югоизток. В края на войната Райхът контролира 80% от българския стокообмен и има колосална финансова задлъжнялост спрямо България.\" Нататък четем още: \"Официалната пропаганда има и своето силно оръжие. През април 1941 г., когато валякът на Германската агресия смазва Югославия и Гърция, е направена значителна крачка напред в посока на националното обединение.\" От двете ни съседки са \"върнати части от българските земи\", изгубени по време на войните, водени от цар Фердинанд. Върнати?! Но само временно. \"Съгласно директивата на Вермахта от април 1941 г., те се предоставят на България САМО до края на войната.\" Едва след това Райхът на Хитлер трябвало да реши тяхната окончателна принадлежност. \"В тези \"нови земи\" се установява българска военна и гражданска администрация.\" Това е в интерес на Германия, защото тя освобождава свои сили за Източния фронт. А съседките ни Сърбия, Македония и Гърция ни намразиха, считайки ни за окупатор. Дори Божидар Димитров потвърждава в книгата си \"Десетте лъжи на македонизма\" (Университетско издателство \"Св. Климент Охридски\", 2003 г.) убийствата и насилията, извършвани в \"нова\" и в \"стара\" България срещу комунистите и антифашистите изобщо. \"В Стара България имаше случаи на изгорени цели села, на десетки убити българи, включително и деца само по съмнение, че помагат на партизаните.\" (стр. 62). И всичко това е ставало в името на Негово Величество. От тези заслуги Симеон търси наследство! \nПаралелно с това правителството и Борис ІІІ се подчиняват на Хитлер за прочистването на нацията ни от евреи. Царят е готов със списъците на 60 хиляди души. Над 11 000 евреи от Вардарска Македония и Беломорска Тракия са депортирани към пещите и газовите камери от българското правителство и полиция, останалите евреи са спасени благодарение на неколцина депутати, на Светия синод, на БКП, на професионални организации. А днес някои имат наглостта да поставят въпроса за Народния съд и за \"невинните\" му жертви! \nДа не говорим, че правителството на Борис ІІІ къса дипломатическите отношения със САЩ и Англия, обявява им война, а сега днешните \"демократи\" се чудят защо било имало бомбардировки над страната ни от страна на САЩ и Великобритания с няколко хиляди жертви и безброй разрушения. Озлобеният Чърчил се заканва да изравни София със земята и да я превърне в поле за картофи. И представете си - в този случай се е намесил Сталин, за да ни защити. \n    Какво оставиха след себе си в моята родина тези двама чужденци, пък били те и царе по стечение на обстоятелствата? Смърт, разруха, бедност, реки от невинна кръв, сълзи и тревоги, съсипана икономика, територия, от която са отнети големи части в полза на други държави, много тежки репарации, изплащани от страната ни поколения наред. А сега и техният наследник не само претендира за имоти, ами съди България в Страсбург!   \nА отгоре на всичко едната жалба в Страсбург - срещу решението на Народното събрание от 2010 г. да наложи мораториум върху \"царските имоти\", е от цяла тумба наследници - колцина у нас знаят кои са тези четирима с фамилия Вюртенберг или дамата Маргарет дьо Шевини. Всички обаче знаем какво са за българите горите на Рила, дето те си ги искат, понеже им били наследство, видите ли! Не знам как звучи на немски думата \"срамота\".   \nЧЕТВЪРТО. Възниква македонският въпрос. Изкуствено се създава той и бивши български територии с българско население, изгубени при войните на Фердинанд, окончателно се придават към Югославия като благодарност, че не е подкрепила фашистка Германия, а е останала вярна на СССР. Помня интервю с писателя Венко Марковски и неговата съпруга, които твърдяха, че са участвали в създаването на македонския език и превъзпитаването на българи да получат македонско самосъзнание. А да не говорим за жестокостите, на които са били подлагани истинските български патриоти по сръбските земи. Казват: политиката е мръсна работа! \nПЕТО. През всичките години на царуването на фамилията Сакс-Кобургготски са ползвани интендантски имоти. Може ли Симеон да представи документи за собственост - нотариални актове за закупуване и банкови нареждания за заплащане на земи и имоти? Ами че същото е и с правителствените резиденции на Тодор Живков. Те остават на държавата и народа ни след него. \n    Мисля, че народът не е съгласен и игла да получи Симеон ІІ даром. Ако все пак има наивници, нека се реши въпросът чрез референдум - дали да получат царските наследници нещо или не. А не да чакаме от чуждия съд да ни решава проблемите, понеже Симеон се обърнал към него, като не харесал решенията на българския съд...  \n                               \n \t\n", "date": "2018.04.13", "title": "Пак за \"царските имоти\""}
{"url": "http://www.duma.bg/node/164768", "text": "Румен Попов, контраадмирал о.з. Върви телевизионната игра \"Стани богат\". Въпрос: \"В кои от изброените столици слънцето изгрява най-рано: Анкара, Тбилиси, Душанбе, Техеран\". Момичето, което е седнало на стола, за да стане богато, се замисля: къде се намират тези столици и откъде изгрява слънцето, за да огрее първата от тях? Насочващ въпрос: Коя е Страната на изгряващото слънце? Сложен въпрос, на който момичето няма отговор, но по всяка вероятност слънцето изгрява от югоизток, а може би от запад. Ами да: от запад. Преразказвам, без да утрирам, участието на младо, красиво момиче на 22 г. от Дупница, студентка по фармация, в телевизионната игра \"Стани богат\". То обича да пее песни на английски език. Сигурно за някого тези \"знания\" са смущаващи но, уви, той очевидно живее с остарели представи за грамотност. \nМоже би такова равнище на знанията не би било изненада за гражданите от пловдивското Столипиново, варненската Максуда или софийските Виетнамски общежития. Но в случая става дума за студентка в софийски университет, според която Атина например е столица на Гърция, и това е вече чиста катастрофа. Катастрофа е, защото въпросната Александрина не е изключение. Погледайте в който и да е ден играта \"Стани богат\" и ще видите, че не става дума за случйност, а за много разпространено явление. \nМасовата липса на знания у младите участници в подобни игри си имат причина. И тя е заложена в замяната на традиционните ценности на българина с \"евроатлантически\" и преди всичко - в образователната система. Образованието десетилетия наред се отклонява от предназначението си да дава знания и да възпитава граждани. Още от невръстна възраст започваме да учим децата на \"бизнес планове\", как да успеят да станат богати, а не как да знаят повече. Самата телевизионна игра, която би следвала да е състезание \"Кой е по знаещ\", е откровена лотария - да вземеш едни пари, без да имаш особени знания. Защото може да си абсолютно неграмотен, но винаги имаш някакъв шанс да уцелиш отговора, а ако използваш помощта на публиката този шанс се изразява в 2500 лв., както видяхме в случая. Но проблемът не е в играта, тя е само огледало на целите на нашето образование - стремеж към богатеене: богатейте от детски години в игрите, богатейте после чрез бизнес. А не - придобивайте знания, за да имате шанс в живота. У нас за богатеене не се искат знания, нужно е настървение! Това, че не знаеш нищо за Термопилите или пък къде е Квебек, не ти пречи да постигнеш основната своя житейска цел - парите!  \nНяма защо да корим неудачниците в играта. Те са жертва на време, напълно отчуждено от истинското знание и духовността. Това тежко престъпление срещу младото поколение си има автори. Поколението се е образовало в последните 15 години. Дълга редица от министри и законодатели се упражняваха върху него, съчиняваха планове, програми и наредби, правеха си пиар \"селфита\", издевателстваха над децата на България.  \nГолямата тревога е и от това, че знанието и незнанието, културата и безкултурието се предават в семейството и ще имат дълго продължение във времето. Вчерашните деца пораснаха, днес са загубили ценността на знанието, утре как смятате, че ще възпитат своите деца? Очевидно е, че с България се случва нещо тъжно и страшно. А може би целта на \"упражнението\" е точно тази. Управлението на такива хора е възможно и лесно от властници със същия интелектуален багаж. Знаещите хора имат свое мнение за живота, за доброто и лошото, те трудно се употребяват и в наше време властите не се нуждаят от тях. Тям са отредени  задните дворове на живота в страната. На фасадата са другите - неграмотните.  \nНо дори ако си изберем власт, която ще се опита да спре процеса на обезкултуряване и ерозиране на образованието, раните от днешното падение неизбежно ще оставят трудно заличими белези у следващите поколения. Но трябва да положим върховни усилия и час по-скоро да изринем създателите на това бедствие от политическата сцена. Иначе процесът ще стане необратим.    \n \t\n", "date": "2018.04.13", "title": "Върхът на неграмотността"}
{"url": "http://www.duma.bg/node/164771", "text": "Доц. Емилия ЛАЗАРОВА, \nдоктор по история                                            Днес светът е изпълнен с изненади и с тревожно, трепетно очакване и вълнение за всяка крачка на световните политици. И докато се вълнуваме от бъдещето на човечеството, от нашенската погубваща мизерия и нищета във всичко, в което живее обикновеният българин, тайно и полека някои подменят изконни и извечни ценности и символи! \nПиша тези редове единствено от мое лично име и убеждение. Пиша с гняв и срам в името на собствената ми съвест, на миналото и настоящето ми на професионален историк, в името на паметта на родителите ми антифашисти и на преминалото ми детство и младост със спомените и в обкръжението на достойни дейци на антифашистката съпротива, в името на подвига и саможертвата на героите и жертвите на антифашистката борба. \nВ незаглъхващата канонада от антикомунизъм, пренаписване и фалшифициране на историята ни, на забравените ни идеи и ценности, от груби лъжи и манипулации над миналото ни и терор над умственото и психическото развитие на децата и младежите у нас тези дни животът ни донесе и нови изненади. Уникално и съкрушително! Погледнете снимките от сцената на тържеството по случай 11 април - Международния ден на бившите политзатворници и концлагеристи и пострадалите от фашизма. На сцената са поставени три знамена - свещеното българско знаме, на Европейския съюз и третото - синьо знаме с логото на Българския антифашистки съюз!!! \nДали ръководството на БАС знае нещо за науката семиотика, която се занимава и изучава значението на символите!? Едва ли! Но има ли някой, дори проф. Сергей Игнатов (син на днешния председател на организацията) и съмишлениците му, да не знае, че символът на антифашистката борба, на лявата идея е червеният цвят! Излишно е тук да разказвам и да повтарям значението на червения цвят, на червеното знаме в досегашната символика на Българския антифашистки съюз, а и не само на него.  \nДнес обстановката в света е напрегната до червено, милиони хора са под червените знамена и пленени от идеите, които олицетворяват. Влиятелни международни форуми, учени и институции оповестиха краха на капитализма и на либерализма. В ръководството на Българския антифашистки съюз явно протича обратният процес на \"разоръжаване\" от старите и \"вредни\" идеи и символи. Това е изводът, който се налага, без да обобщавам, дори само от сменения син цвят на знамето - в средата с логото на Българския антифашистки съюз. Да ви е честито, господа! Къде сте и кои сте? \nИ последно да попитам: \nПо време на предстоящия Бессмертный полк на 9 май членовете и ръководството на БАС под синьото знаме ли ще крачат, в ръцете със снимките на свидните жертви на фашизма в Отечеството? \nНа 2 юни поклонението под синьото знаме на БАС ли ще преминава? \nНа 9 септември Българският антифашистки съюз с развято синьо знаме ли ще посреща и чества празника? \nТогава героите на България ще се обръщат в гробовете си, както е казал народът!   \n \t\n", "date": "2018.04.13", "title": "Кой и защо днес подменя символите?"}
{"url": "http://www.duma.bg/node/164772", "text": "Уважаеми другарки и другари, \nУважаеми антифашисти, \nУважаеми социалисти, комунисти, \nУважаеми хора и граждани, които винаги, независимо от времето, независимо от събитията, стоите на страната на прогреса, на страната на истината, на страната на човешкия живот. \nОрганизацията на обединените нации, възползвайки се от един исторически факт, а именно освобождаването от съюзническата армия на затворниците от \"Бухенвалд\", обявява 11 април за ден на антифашистите, на концлагеристите и на политическите затворници. И до 11 април 1945 г. е имало войни, и до 11 април е имало политически затворници, имало е политически убийства, имало е концлагери и по време на Първата световна война, и след нея и, разбира се, най-жестоките техни образци - тези, създадени от националсоциалистическия режим на Германия. \nКакво е особеното след Втората световна война, което кара човечеството, което кара ООН да открои този ден, да подчертае не просто подвига на хората, които загубиха своя живот без вина, жертвани от една човеконенавистна идеология Това е една особеност на Втората световна война, за разлика от Първата световна война - това беше първата война в историята на човечеството, в която нямаше тил. Война, в която не загиваха само войниците, война, където сблъсъкът не се осъществяваше само във фронтовите окопи. А война, която засегна цялото население на европейския континент - наистина от Атлантика до Урал, до Тихия океан. Война, която се водеше в моретата, на континентите, в градовете. \nВойна, на която станаха жертва невинните граждани в техните домове в резултат на масирани бомбардировки. И София, и гражданите на Враца, и на редица по-малки села и градове на България станаха жертва на този тип военни действия. Нямаше войници и офицери, имаше граждани на воюващи държави. Това беше крайъгълен камък в новата философия на националсоциализма, на фашизма и в неговата военна доктрина, доктрината за масовата война, за идеологическото изтребление, за новия световен ред. \nИскам да подчертая също една друга особеност на тази жестока епоха - идеята за новия световен ред, световен ред в рамките на един райх, на една държава, на една идеология, на един властови център, който налага собственото си разбиране за ценността на хората, за човешкия ред, за расовия произход върху всички граждани на подвоенните територии. Подвигът на съветския войник, на Червената армия, на ръководството на болшевишката партия не се нуждае от допълнително историческо изясняване. \nСъвременната битка е битка за историята. Ще перифразирам класически немски философ, който казва, че няма история, а историята е отминала политика Отминала политика, която днес реализира собствените си доктрини в актуалния ден, в съвременността. Разкъсването между днешния ден и това, което е било преди, води до невъзможност да бъде осмислено това, което ще бъде утре. Затова битката не е просто за историята, битката е за нас, за съвременността, за децата ни. Втората световна война е резултат от най-продължителната индустриална и финансова криза на капитализма. Тя не е резултат в сляпата игра на историята, че начело на един режим в Германия е дошъл маниакален човек. \nДнес бе представена една забележителна книга - документално изследване на американски журналист за краха на Третия райх. С основание беше поставен въпросът: как е станало така, че милиони германци от една просветена европейска нация са станали жертва на подобно социално-психологическо отклонение. Няма нищо учудващо. Историческата наука и документалните изследвания са дали много ясни отговори как това става възможно. Когато националното и социалното недоволство в комбинация с тоталитарна идеология, каквато е националсоциалистическата, се комбинират с абсолютната държавна власт. Това е т.нар. магия. \nИ днес, в условията на информационен диктат, на отстъпление на демокрацията, на настъпление на крайната десница в Европа, на озверяване на американския милитаристичен връх и милитаристични кръгове, мирът е подложен на същата заплаха, а възможностите на обикновения човек, на прогресивно мислещите граждани на България, на Европа, на Русия да повлияят върху хода на тези събития, изглежда все по-скромен. И затова Българският антифашистки съюз и Българската социалистическа партия трябва да застанат на такива политически позиции, които да дадат възможност на всички честни български граждани да подкрепят мира, да подкрепят диалога в ЕС, да подкрепят нова политика за сближаване с Русия, в която България да намери своята гаранция, че това, което стана преди повече седем десетилетия, няма да бъде повторено. Светът е на ръба на тежък въоръжен конфликт Всички го виждат. Днешният ден трябва да напомня на всички, които са привърженици на тази политическа линия, че в бъдещата война, така както и във Втората световна война, няма да има фронтови линии. Заради технологиите, заради новите оръжия, които всички наблюдаваме как действат. Заради всичко това никой няма да бъде защитен. Илюзия е, че някой може да спечели подобен военен конфликт. \nДнес е денят, в който да си спомним за жертвите, за концлагеристите, за хилядите политически затворници в България, в Сливенския затвор, в другите затвори, където монархофашисткият режим на бащата на Симеон II изпрати невинни български граждани. Които чакаха смъртните си присъди в тези затвори. И които присъди не бяха изпълнени само заради бързия развой на събитията на Източния фронт и заради освободителния марш на Червената армия. Тези факти не бива да бъдат забравени. Те трябва да бъдат напомняни на съвременна България, която с лека ръка се опитва да се отклони от тях. \nВ името на този ден да отдадем дължимото, за да спечелим бъдещето.   \n \t\n", "date": "2018.04.13", "title": "Съвременната битка е битка за историята"}
{"url": "http://www.duma.bg/node/164794", "text": "Чета редовно вашия вестник. В културната ви страница прочетох с особено внимание публикуваните стихове на поета Продрум Димов. Направи ми силно впечатление неговата богата ерудиция, познаването на живота на днешното време, което предава в поезията с най-чиста съвременна форма на мъдрост. От кратката му биографична бележка не се вижда дали е удостоен със заслужено място в българската литература. Желателно е повече да пишем за него. \nСледват стиховете ми вместо рецензия: Твоят стих витае някъде в простора, \nтой стопля застиналите ни души в мрака, \nсред злоба и духовна простотия навред. \nПоклон, поете, пред твоя светъл Божи дар. Моля уважаемата редакция да ми прости за нечетливото ми писмо, което се дължи на моите 101 години. \nД-р Тодор Габровски, \nроден 12.V.1917 г. в София, \nносител на орден \"Св. св. Кирил и Методий\" - I степен, член на американския ПЕН център   \n \t\n", "date": "2018.04.13", "title": "Писмо от Америка"}
{"url": "http://www.duma.bg/node/164795", "text": "В концертната програма на Руския културно-информационен център, изнесена в сградата на \"Дружество за приятелство с народите на Русия и ОНД\" в Пловдив във връзка с проведените избори за президент на Руската федерация, бяха включени и български музикални състави и индивидуални изпълнители. Програмата бе открита с песните \"С чего начинается Родина\" и \"Малиновый звон\" и закрита с \"Имала майка едно ми чедо\" и \"Моя страна, моя България\". \nОт руска страна взе много дейно участие руската певица Светлана Бистрая, а особено трогващи бяха изпълненията на вокална формация \"Орфей\" - Пловдив, която изпълни песните: \"Альоша\", \"Русия\", \"Песня о Шипке\", \"Прощание славянки\" и \"Вперед Россия\". \nМакар и за ограничено време концертната програма беше удостоена с присъствието на посланика на РФ в Р България - г-н Макаров. Приятно е чувството, когато се чуват думите на признателност към Русия, намерили място в песента за Шипка: \"Шипка ты легенда наша и болгарская земля, памят русская здесь светит, не померкнет никогда, а Россия и Болгария будут вместе навсегда.\" Колко голямо е съдържанието на тези думи, думи на признателност към Русия! \nВиолета Ковачева, \nРайчо Митев   \n \t\n", "date": "2018.04.13", "title": "Благодарим ти, Русия!"}
{"url": "http://www.duma.bg/node/164796", "text": "През последните дни в Северна Португалия посетих няколко града, села, ферми, винарни, замъци и крепости. Регионът наистина има добри туристически ресурси, инфраструктурата е на ниво. Един от най-впечатляващите моменти е селото Мариалва, което е едно от първите поселения на още несъществуващата Португалия. Атмосферата е уникална, усеща се духът на средновековието, а модерната спа база напомня за настъпилия ХХI век. \nСелото бе празно, макар че по дрехите на улицата личеше, че тук има жители. Двама от тях бяха на центъра на селото. Една баба (може да е Мария, защото тук това име е едно от най-популярните) ми напомни редовете \"Да се завърнеш в бащината къща...\", а оттам се сетих за тихата Копривщица. И мотиката ме върна в нашата къща и живота на село. А възрастен мъж (може да е Педро или Пауло) ми заприлича на Дядо Йоцо, онзи от Голица, комшията на Васил Казака, който всеки път ме питаше \"Ко` прай България-та?\" с надежда да разбере повече за прародината си, която така и не е успял да види. По румънско време е стигнал само до Констанца, а оттам са го върнали обратно... \nТя е на 83, той - на 87. Много не разбрах от това, което ми говориха на португалски. И макар разговорът да не стана много подробен, имах усещането, че ги познавам отдавна. И сигурно казваха, че няма млади хора, всички заминават към по-големи населени места. Както в България, Украйна и много други държави по света. А тук има всичко, но пак младите избират града, където се опитват да настигнат времето, оставяйки зад себе си традиции, култура, история... \nВажно е понякога да се спрем и да обърнем внимание на нещата и хората, които може да изгубим в най-неочакван момент. Да се обадим на тези, които чакат, дори за едно \"здрасти\". И за пореден път да се \"излъжем\", че сме добре. Но най-добре е да се приберем у нас. Там, където са корените. За да усетим живата връзка помежду ни... Максим ДИМИТРОВ, бесарабски българин   \n \t\n", "date": "2018.04.13", "title": "От Португалия към Копривщица"}
{"url": "http://www.duma.bg/node/164763", "text": "- Понеже работя в българския офис на голяма американска фирма, нещата не са толкова прости и еднозначни: \n1. Ако филиал на американска фирма по света наруши корупционни закони, то АМЕРИКАНСКОТО ПРАВИТЕЛСТВО глобява АМЕРИКАНСКАТА ФИРМА, освен ако тя не е обучила работниците си, че това не е правилно. \n2. При постъпването си на работа подписах един уникален документ, с който се задължавах да не осъществявам търговки и бизнес връзки с Иран, Судан и не помня още кои страни. И това при положение, че аз съм ИТ съпорт и по принцип работя по договори, които някойдруг е сключвал преди това. \nПредполагам, че и тук е било така. Стига да не му извадят нещо, подписано от него, винаги може да се измъкне, че не е знаел, не е инструктиран и т.н. Ако не - дупе да му е яко - ще го опукат по пълна програма. \nА нашето правителство обича да слуша \"великите сили\" и да се снишава. Така че ако дойде помощ, то тя ще е от страна на ЕС, не на България. \n- Цацаратурата пак се е омазала....Значи според американските закони ще обвиняват някой дето е работил по трудов договор по българското законодателства на българска територия в американска фирма регистрирана по българското законодателство??? По тази логика иска цацата и тези около него да бъдат съдени по румънския закон за манипулации и закононарушения барабар с техните ментори защото според румънското законодателство подлежат на затвор.. \n- Някой знае ли българска фирма, работеща в САЩ, при нарушаването на българските закони ли ще бъде санкционирана или при щатските? \n- Значи човека е звънял по телефона на потенциални клиенти по списък. Нито ги е търсил, нито е закарал частите в Сирия. Откъде да знае фирмите дали са сирийски, талибански или американски. Има си работодател който му е дал телефон да продава. \n- Да не дава Господ да попадне човек в такава гнила работа, че и с нвго да си измиват ръцете. Който е позволил тази търговия да се осъществява във фирмата, той да си понесе отговорността. \n- Що за несправедливост?! Та този младеж е изпълнител и както войниците са длъжни да изпълняват командите на началниците, така и той е трябвало да си гледа работата, за да не го уволнят. Та той вероятно не е и знаел, че нарушава ембарго, след като работи извън САЩ и то според българското законодателство! \n- Това момче са го били издирвали с червена или черна бюлетина, с Интерпол, без то да знае Като един рецидивист го търсели 8 години а той ги изненадал, кат ... си живеел в къщи, в същата къща, където са го арестували по други престъпления \n- Официално около 38000 българи са с ограбени лични данни от Фейсбук. Със сигурност са десетки пъти повече, защото всеки оплел се в мрежата е \"разкостен\". Та. Да искаме от с червена бюлетина САЩ да екстрадират Марк Цукъредикойси, за брутално нарушаване на българското национално законодателство. И по бързата процедура най-малко 20 години в дранголника. Нищо, че той е само едно поставено лице в Матрицата. \n- Момент ... човека до 25 години в затвора, понеже сащ така искали? България е свободна държава, може да си търгува човека, ако според българските закони не е забранено това. Това че на майна си през 100 планини в 101 имало ембарго, тяхна си работа. ИДИЛ от де взима американски оръжия, да не би бай Иван да им ги произвежда?   \n \t\n", "date": "2018.04.13", "title": "Наз@ем от мреж@та"}
{"url": "http://www.duma.bg/node/164797", "text": "Бойко Чавдаров И този път внимателно слушах изявленията на премиера Бойко Борисов след края на срещата на високо равнище, състояла се във Варна. И за пореден път съм дълбоко разочарован от поведението и баналните словесни клишета на банкянския ни самодържец. \nВъзмути ме най-напред унизителното му подмазвачество към високите представители на Европейския съюз, а в голяма степен и към турския му гост Ердоган. Както и интимниченето му с тях. Например, за да покаже колко е близък с председателя на ЕС, нарушавайки протокола на тази официална среща, той го нарече просто Доналд, като че ли е комшията му от квартала. А да е чул някой от гостите, включително и Доналд Туск, да го е нарекъл Бойко? Не, нито веднъж! \nОще повече ме възмути начинът, по който заяви няколко пъти с неприкрита ирония, че е \"поставил всичките претенции\" на наследниците на тракийските бежанци към Турция за възмездяването на имотите им по родните места. Не разбира ли Бойко Борисов, че става дума не за някакви претенции на някакви си протестиращи, а за голяма драма на част от българския народ? Това е национална кауза, която той трябваше да отстоява, а не само да я представя мимоходом на срещата. И, разбира се, заедно с Ердоган скалъпиха набързо идеята да се създаде комисия, която да разгледа този проблем. А ясно е като бял ден, че това е \"отбиване на номера\", защото е всеизвестна фразата \"ако искаш нещо да се затлачи, създай комисия и тя ще свърши тази работа перфектно\". \nВърхът на възмущението ми обаче бе, когато една журналистка му зададе въпроса: Какви компромиси са направени от наша страна на тази среща? Но той, като селски хитрец, извъртя отговора си и избълва традиционната си тирада за това колко успехи е постигнало ръководеното от него правителство, без да спомене ни дума за каквито и да било компромиси. А когато журналистката повтори въпроса си и настоя да отговори по него, той смънка няколко неясни фрази в смисъл, че всички правели компромиси, и пак не отрони нито дума повече за тях. Това ми припомни друго едно негово оправдание за небивалата корупция в България пак с думите, че корупция имало навсякъде по света, не само у нас, без да каже нищо конкретно за небивалите такива безобразия в нашата държава. \nИ ние, наивните граждани, не само сме избрали, а и храним напразни надежди такъв селски хитрец да ни управлява! Пази, Боже, сляпо да прогледне!   \n \t\n", "date": "2018.04.13", "title": "Пази, Боже, сляпо да прогледне!"}
{"url": "http://www.duma.bg/node/164798", "text": "814 - УМИРА ХАН КРУМ, БЪЛГАРСКИ ВЛАДЕТЕЛ (Р. 755 Г.). Управлява в периода 803-814 г. С неговото име са свързани първите процеси по централизацията на управлението. Като далновиден държавник започва да приобщава славяните към властта, прокарвайки първите общовалидни закони в Първото българско царство. Започва провеждането на административна реформа. С неговото управление е свързано създаването на първото официално законодателство - т.нар. Крумови закони. Те съдържат разпоредби относно кражбата, клеветата, пиянството, просията и др. 1519 - РАЖДА СЕ КАТЕРИНА МЕДИЧИ, КРАЛИЦА НА ФРАНЦИЯ (УМИРА 1589 Г.). Съпруга на един крал от династията Валоа - Анри II, и майка на други трима - Франсоа, Шарл и Анри III. Името й се свързва от повечето историци с организирането на Вартоломеевата нощ (24 август 1572 г.). Тогава само в Париж са убити около 3000 хугеноти (френски протестанти). Общият брой на жертвите според различни източници варира между 5000 и 30 000. След Вартоломеевата нощ религиозните войни във Франция се възобновяват. 1835 - В ТЪРНОВО СА ОБЕСЕНИ ВОДАЧИТЕ НА ВЕЛЧОВАТА ЗАВЕРА. През 1834 г. заможният търговец Велчо Атанасов-Джамджията започва организирането на въоръжено въстание, като привлича съмишленици от Елена, Горна Оряховица, Лясковец, Трявна, Габрово. Те установяват тесни връзки с Георги Мамарчев, комендант на Силистра под руско командване. Родолюбците изработват план за въстание, което да бъде обявено на Великден. Основната цел е образуване на автономно княжество - база за бъдещите освободителни борби. Извършено е предателство, а водачите на Велчовата завера са заловени и обесени. 1906 - РАЖДА СЕ САМЮЪЛ БЕКЕТ, ИРЛАНДСКИ ПИСАТЕЛ, ПОЕТ И ДРАМАТУРГ (УМИРА 1989 Г.). Носител на Нобелова награда за литература за 1969 г. Някои от най-известните му пиеси са \"В очакване на Годо\", \"Катастрофа\", \"Краят на играта\". Автор е на романа \"Молой\" и на сборниците \"Разкази и текстове за нищо\" и \"Обезселителят и други разкази\". 1963 - СИДНИ ПОАТИЕ СТАВА ПЪРВИЯТ АФРОАМЕРИКАНЕЦ, СПЕЧЕЛИЛ \"ОСКАР\". Освен актьор, той е режисьор и дипломат. Печели \"Оскар\" за филма \"Полски кринове\". През 1967 г. излизат три негови филма, които се превръщат в класика на американското кино - \"На учителя с любов\", \"В топлината на нощта\" и \"Познай кой ще дойде на вечеря\". С тях той става кинозвезда от световен мащаб. От 1997 г. е посланик на Бахамските острови в Япония. 2007 - УМИРА ЗЛАТИНА ТОДЕВА, АКТРИСА (Р. 1926 Г.). Известна е като Мама Злата. Има над 200 роли в театъра и киното. Работила е в театрите в Стара Загора, Пазарджик, Димитровград, Хасково, Пловдив и Смолян. Известна е с множество филми, сред които \"Хайка за вълци\", \"Мила от Марс\", \"Рапсодия в бяло\", \"Опашката на дявола\". Носител е на национални награди и държавни отличия.   \n \t\n", "date": "2018.04.13", "title": "Датата"}
{"url": "http://www.duma.bg/node/164764", "text": "Кметът на Смолян Николай Мелемов е наредил принудително изземване на офисите, в които се помещава редакцията на регионалния в. \"Отзвук\" и едноименното електронно издание. За проблема сигнализира собственикът и главен редактор Зарко Маринов. Изземването е насрочено за 26 април, а заповедта на кмета е от 2 април.  \n\"Отзвук\" са получили помещенията за 5 години след търг, проведен на 11 март 2014 г. На 31 януари т.г. кметът на Смолян обаче изпраща предизвестие за едностранно прекратяване на договора за наем. От изданието твърдят, че мотиви не са посочени. На 1 март т.г. срокът на предизвестието е изтекъл, но Мелемов не е издал заповед за прекратяване на договора, тъй като тя подлежи на съдебен контрол. Вместо това месец по-късно нарежда изземване на офисите, които се намират в сградата на Драматичния театър в Смолян. \nЗарко Маринов твърди, че в Програмата за управление на общинската собственост през 2018 г., приета от Общинския съвет в града, не е предвидено прекратяване на договора му за наем. Тъй като сградата на Смолянския театър е публична общинска собственост, разпореждането с нея подлежи на санкция от страна на съвета и не може да става по еднолично решение на кмета, смята издателят. \"По тази причина на 29 март т.г. Николай Мелемов поиска от съветниците договорът за помещенията, в които се намира редакцията на \"Отзвук\", да бъде прекратен, за да може да бъде сключен нов, но с друг наемател за период от 10 години. Докладната записка с това искане беше отхвърлена. По тази причина няколко дни по-късно Мелемов издаде заповед за изземване на помещенията с полиция\", пише Маринов. Той отбелязва, че заповедта е издадена, след като наемът за март е бил платен. \nМаринов твърди, че изданието от години публикува критични материали за работата на местната администрация. Той определя поведението на кмета като \"демонстрация на мускули\". Издателят обжалва кметската заповед пред Административния съд.   \n \t\n", "date": "2018.04.13", "title": "Гонят смолянско издание от редакцията му"}
{"url": "http://www.duma.bg/node/164765", "text": "На фона на вихрещия се скандал с фейсбук и изтичането на данни от социалната мрежа ютуб попадна в подобна схема. Американски асоциации обвиниха канала за видео споделяне и неговата компания \"майка\" гугъл в събиране на лични данни на деца и използването им за \"прицелно насочване\" на рекламите. Според американските власти това е незаконна практика, предаде Франс прес. \nДвадесет и три организации за защита на правата на децата и на дигиталните права внесоха жалба в американския търговски регулатор -  Федералната търговска комисия, с искане за разследване за тези практики. Според организациите гугъл събира лични данни на непълнолетни в ютуб, въпреки че официално сайтът е забранен за лица под 13 години. \"Събира се информация за местоположението на децата, за средството, чрез което те се свързват с интернет, или за телефонните им номера. Гугъл събира тези данни, без да информира предварително родителите, и ги използва, за да насочва реклами към децата навсякъде в интернет\", възмущават се организациите. Те смятат, че подобни практики противоречат на закон от 1998 г., който забранява сайтове, предназначени за деца или за които се знае, че са използвани от деца, да събират или да използват лична информация без съгласието на родителите.   \n \t\n", "date": "2018.04.13", "title": "И ютуб събиралa лични данни на малчугани "}
{"url": "http://www.duma.bg/node/164770", "text": "Когато премиерът на Великобритания Тереза Мей, външният министър Борис Джонсън и военният министър Гавин Уилямсън дадоха начало на кампанията срещу Русия с вестта за отравяне в град Солзбъри на двойния шпионин - руски и английски - Сергей Скрипал и на неговата дъщеря Юлия Скрипал, мнозина световни наблюдатели сметнаха, че това е поредна антируска провокация, съшита с бели конци. Провокация, която няма как да издържи на обективния анализ на случилото се произшествие. Възприето беше, че слабото звено на замислената операция срещу Кремъл и президента Владимир Путин се съдържа в липсата на достоверни факти.   \nОще повече че всеки от гореспоменатите висши държавни чиновници направи уговорка, че макар и да липсват доказателства, нямало как поръчителите и изпълнителите на отравянето със забраненото химическо оръжие \"Новичок\" да не са руснаци, щом отровният боен газ/агент е бил разработван в химическа лаборатория през съветско време. \n  Така фактите и тяхното доказване  се подмениха с догадки, с предположения, с фрази от рода на \"има вероятност\", \"много е вероятно\", \"вероятността клони към 100%\" и пр. Ходът на противоправната логика: щом Русия е \"империя на злото\", щом западният елит и конкретно английските власти са я обвинявали преди това в извършване на престъпления (останали недоказани!), значи тя \"в голяма степен\", \"много вероятно\" е извършител и на опита за убийство на бащата и дъщерята Скрипал. В съответствие с този юридически произвол, който слага кръст над европейската правна система, британските власти поискаха руснаците да оправдаят себе си заради непотвърдените обвинения. Съвсем по сталински - не органът, който повдига обвинението, а обвиненият е длъжен да докаже, че е невинен! \nНяколко седмици след обявената от англичаните версия за използван от руснаците боен нервнопаралитичен газ \"Новичок\", развитието на събитията потвърди, че обвиненията спрямо Русия са напълно безпочвени! \nПърво, Русия няма повод да убива агент, лежал в руски затвор пет години (от 2006 до 2011) и разменен след това за десет британски разузнавачи. Ако са искали да го убиват, имали са прекрасна възможност да сторят това през съответния продължителен срок. Същото е с получаването на специфична информация от Сергей Скрипал. Неизвестно е единствено дали руснаците са направили тогава опит за превербовка. Ако са успели, какво следва от това?  \nСтранно е впрочем, че на английска територия такива убийства са все от екстраординарно естество! Спомняте си как българският емигрант, талантливият писател Георги Марков според англичаните също бил ликвидиран с някакво току-що създадено вещество, скрито в чадър? Забягналият шпионин Сергей Литвиненко според британските спецслужби е загинал от забранения газ \"полоний\", вкаран от организма му от агенти на руското разузнаване. Сега пък - \"Новичок\"! Да се чуди човек дилетанти и дебили ли работят в руското разузнаване и контраразузнаване, та все прибягват до показни, със силен сценичен ефект убийства, вместо да осигурят без много шум смъртта на своя враг, например, чрез предизвикване на инфаркт? Така руснаците наказвали предателите на отечеството.  Приказки за наивници!  И защо ще трепят Скрипал в самото навечерие на президентските избори в страната си? За да си направят политическо сепуко? Отново се хвърля прах в очите на масовата публика!       \n Второ, никой от \"обектите\" на отравянето - бащата и дъщерята Скрипал - не умря, напротив, дъщерята е възстановена и изписана от болницата, бащата стабилизира състоянието си и щял да получи \"нова самоличност\" в САЩ. Гари Айткенхед, изпълнителен директор на британската химическа лаборатория \"Портън даун\" (в близост до Солзбъри), призна, че \"точният източник на химическия агент \"Новичок\" не е бил установен и че употребеното вещество изисква \"изключително сложни методи за създаване\", което е възможно на ниво държава. Президентът Путин доуточни, че такъв газ може да бъде произведен в двадесет държави - разбирай, включително Великобритания. \nТрето, англичаните започнаха да тиражират най-неправдоподобни сведения за пренасянето на химически агент \"Новичок\" от Русия във Великобритания - концентрати или следи от него открили в дома на Скрипал, над портата, на дръжката й; на скамейка, където двамата потърпевши седели преди инцидента; отровното вещество било смесено с гречка (елда); било скрито в самолета, долетял заедно с Юлия от Москва; отровени били в ресторант; убиецът бил тайнствен любовник на Юлия от Санкт Петербург; химическият агент пропътувал до Солзбъри от лаборатория в дълбоката руска провинция, която в следващия момент  квартирува в Москва на еди-коя си улица; прихваната шифрограма на руските органи, и пр., и пр.  \nКарикатурни доводи! Английските домакини обаче ни на йота не ги смущава, че версиите им за отравянето се пукат и гърмят по всички шевове, че Сергей и Юлия са живи и здрави, вместо да са предали моментално Богу дух, ако са тровени с бойното отровно вещество \"Новичок\". Никой и досега не знае дали Юлия и баща й въобще са тровени? А може да не са докосвали никакъв \"Новичок\", но и никакъв отровен субстрат? И накрая, неизвестно е дали Сергей и Юлия са пребивавали в каквото и да е лечебно заведение! Всичко е забулено в мъгла. Всичката информация се поднася наготово, с капкомер, от спецорганите, без заинтересованите страни да могат да проверят истинността й.   \nФакт е, че тези дни англичаните отказаха на Виктория Скрипал, близка родственица и приятелка на Юлия, да посети Солзбъри, за да навести своя чичо и братовчедката си. Защо? От какво се страхуват, че отказват подобен контакт между роднини? Може пък бащата и дъщерята да са поставени под строг охранителен режим, понеже знаят прекалено много и са участници в \"мероприятието\" (или са се досетили за \"експеримента\", на който са подложени)? Мотивът на САЩ да предложат на тези май че арестувани лица постоянно местожителство и \"нова самоличност\" не е ли продиктуван от опасение, че биха могли да проговорят? Не би било неочаквано, ако Юлия Скрипал (тя е с руско гражданство!) направи в близко време изявление, с което да потвърди твърденията на английските спецслужби. Да позволи допълнително да я употребят и след туй изхвърлят като ненужна вещ! \n    \nТук стигаме до най-същественото! Според мен свидетели сме на една от най-мащабните и дългосрочни операции на САЩ и Великобритания срещу Руската федерация, Кремъл и Путин след Втората световна война. На операция, подготвена и провеждана на професионално равнище от разузнаването и контраразузнаването на Съединените американски щати в синхрон с английските МИ-6 и МИ-5. Допълнително към този щаб за действие се присъедини и френският президент Макрон - краен отрицател на геостратегическия курс, провеждан от генерал Де Гол след Втората световна война. Шефът на руското външно разузнаване Наришкин формулира този казус така: \"Гротескна провокация на американските и великобританските служби\". В тази провокация решаваща е ролята на полицейските структури и главно на контролираната медийна мрежа в западния свят! \nВ този смисъл г-жа Мей и господата Джонсън и Уилямсън приличат по-скоро на клоуни вестоносци в един гротесков циничен спектакъл, който - като парадокс - откровено търси и постига собственото си  саморазобличаване чрез процедурата с  отравянето на Сергей Скрипал и дъщеря му Юлия. \nНа стр. 30  Всъщност преките цели на операцията са насочени не другаде, а именно към страните членки на Европейския съюз: да се пробва дали е възможно, и то под такъв очевидно фалшив предлог, да се получи съгласието на \"съюзниците\" за формиране на общ антируски фронт в Европа под флага на САЩ и Великобритания. Както се вижда, не с цената на разумни и оправдани доводи, а просто защото такива са капризите, разпоредбите и волята на Големия брат/Хегемона и неговия послушник! По този начин се препотвърждава още веднъж, че еднополюсният свят продължава да е жив и че констатациите на Путин за настъпилата ера на многополюсния свят са продукт на въображението му.    \nАко руснаците бяха извършили отравянето, не би имало нищо по-естествено от това всяка страна член на ЕС да протестира и съответно присъедини към всяка междудържавна коалиция, която се противопоставя на един престъпен акт. Намеренията на организаторите на провокацията обаче са съвсем други! Те целят още на следващия ден да стане ясно, че фабулата с отравянето на бащата и дъщерята Скрипал е изфабрикувана, че британските служби разиграват пред погледа на света политически фарс!  \nПрезумпцията е следната. Щом европейците приемат доброволно абсурдните доводи, свързани с ликвидиране на Сергей и Юлия Скрипал от страна на руснаците, защо в случаи на локален военен конфликт, например, между Украйна и Русия да не постъпят по същия начин, както с изпъждането на  руските дипломати? Безропотно да изпратят бойни контингенти в съответната невралгична точка на континента и в света!  \nЗа съжаление  такова безмозъчно \"солидаризиране\"  с огласената без доказателства новина - Сергей и Юлия Скрипал са отровени от руснаците със смъртоносно, забранено бойно вещество - беше реализирано от повечето членки на ЕС, както и от европейски страни, които кандидатстват за приемане в съюза, в това число от неевропейски държани като Канада и Австралия. На подобна \"носорогщина\" (Й. Йонеско) - когато масовото обезумяване стане еталон за подражание, се поддадоха и държави, които иначе се опитват да водят сравнително суверенна политика?! С други думи, чрез \"опита\" с бащата и дъщерята Скрипал се извърши преброяване на редиците, така да се каже, на питомните и дивите зайци!  Провери се готовността на държавите в ЕС да останат докрай верни на Големия брат! Дори и когато това е в разрез с националните им интереси! \nС осъществяването на друга основна цел трябва да се прекъсне задълбочаващата се тенденция страни членки на ЕС да поддържат регулярни икономически и търговски връзки с Руската федерация; да не се съобразяват с наложените ограничения и забрани за контактуване с Москва!   \nНормално е днес САЩ да са недоволни от поведението на Австрия, Унгария, Чехия и Словакия, които в една или друга степен развиват отношения с Москва. Да ги тревожи ситуацията в Италия, където скоро може да бъде съставено правителство, което ще се обяви срещу налаганите антируски санкции. Да не са убедени в \"предаността\" на редица балкански държави като Сърбия, Словения, Гърция, Македония, по-малко Хърватия, евентуално при криза и Черна гора. Най-неочаквано към този списък от държави се присъедини България, чието правителство отказа да гони руски дипломати. Не са сигурни позициите на САЩ в Кипър и Молдова. \nМоето мнение е, че провокацията с шпионина Скрипал  временно ще задържи процеса  на сближаване на европейските държави с Русия. Но само временно! Да не забравяме, че британските лейбъристи, водени от действително левия си лидер Джеръми Корбин, също се разграничиха от провокацията. А тази партия, с огромно влияние в Англия, е твърде вероятно да спечели бъдещите парламентарни избори. \nТака че най-голямата опасност, последица от провокацията със Сергей и Юлия Скрипал, според мен се крие в една нова ескалация на враждебни действия срещу Руската федерация, които да поставят руснаците и човечеството на ръба на военен сблъсък.  \nПоказателни в този аспект са арестът на руски кораб в Азовско море от украинските власти; бомбата с хлор, пусната над град Дума в Сирия - руснаците отдавна и неведнъж предупреждаваха, че Пентагонът подготвя диверсия със забранени от ООН химически бойни вещества; обстрелът на сирийско военно летище; масовото изгонване на руски дипломати; новата порция американски санкции срещу Русия; нанесените удари върху руските информационни източници в САЩ и Европейския съюз; скъсяването на режима на антируските санкции; заканите на американския президент Тръмп да \"накаже\" Русия заради недоказаното й участие в опита за отравяне със забранено химическо вещество на Сергей и Юлия Скрипал, и др.  \nЗамисълът е ясен: отслабнала на международното поле, Русия да изпадне в \"обяснителен режим\", да доказва непрекъснато, че е без вина виновна, което да я лиши от енергия и инициатива. Същевременно принуждават Русия да предприеме ответни действия, които да се разгърнат като спирала, в ущърб на регионалния и световния мир и  разбирателство. Струва ми се, че Сирия тепърва ще се превръща в полигон, на който Руската федерация и САЩ ще изпитват военната си мощ. В политическия, военния и информационния елит на САЩ не са малко хората, които допускат и поощряват използването на атомно оръжие в регионални, а после и в световни конфликти.  \nЕвропа и светът след провокацията с руския и британски шпионин Скрипал се намират в  нова, по-ожесточена конфронтация  Не е известно какви мерки ще вземат руснаците, за да стане дипломатическата им и отбранителна политика по-настъпателна. А може би Владимир Путин да счита, че обявената от него политика за нов икономически и финансов подем на Русия през първите десетилетия на ХIХ в., за нов вектор в цивилизационното й развитие се нуждае от по-значима доза политико-историческа търпеливост и способности да се изчаква.  \nОсобено като се знае, че Западът не е единен в отношението си към Руската федерация, че Европа узрява за нов тип взаимоотношения с Москва, че русофобията на Полша, прибалтийските държави и Румъния се споделя само отчасти от страните, които презентират интересите, перспективите и манталитета на реалната западна политика и култура. И най-сетне сред приятелите и съюзниците на Русия спадат държави като Китай, Индия, Южна Африка, Бразилия, Аржентина, Венецуела, Чили, Боливия, Южна и Северна Корея, Иран, Казахстан, Белорусия, Таджикистан, Узбекистан, Чили, Виетнам, Лаос, Армения, Филипини, Куба, Азербайджан, Египет, Киргизия, редица държави от Близкия изток и Африка, които съставляват повече от половината на човечеството. \nВ такъв план по името на една пиеса на Крум Кюлявков - \"борбата продължава\" и след гротесковата постановка на американските и британските тайни служби.   \n \t\n", "date": "2018.04.13", "title": "Голямата офанзива срещу Русия"}
{"url": "http://www.duma.bg/node/164773", "text": "Проф. Ивайло Груев, \nпреподавател по политология в Университета в Отава, Канада                                                           \"Историята е низ от общоприети лъжи.\" \n                                                                       \nНа 5 април 2018 г., по време на извънредното заседание на Съвета за сигурност на Oбединените нации, посланикът на Русия в ООН Василий Небензия описа аферата Скрипал като \"театър на абсурда\". Дни преди това официалният говорител на руското министерство на външните работи Мария Захарова нарече речта на Тереза Мей \"цирково изпълнение\". От подиума на Международната конференция за сигурност в Москва известният с дипломатическия си такт дипломат номер едно на Руската федерация Сергей Лавров цитира редове от \"Алиса в страната на чудесата\", където кралицата хвърля обвинения, които автоматично се превръщат в присъди, избягвайки тривиалността на съдебния  процес. Без съмнение, британският премиер Тереза Мей, както и министърът на външните работи Борис Джонсън, поднесоха поредица от запомнящи се изпълнения в най-добрите традиции на Монти Пайтън, които надминаха по абсурдност техния творчески гений. (Путин е сравнен с Хитлер, а Световното първенство по футбол 2018 г. - с Олимпийските игри в нацистка Германия през 1936 г.). \nЕфектът бе всичко друго, но не и забавен. Нещо повече, ефектът бе вледеняваш. Часове след инцидента в Солсбъри, без да представя каквито и да е доказателства (в разрез с официалното заявление на Скотланд ярд, че са нужни месеци за разследването) британският министър-председател Тереза Мей даде 24 часа ултиматум на Кремъл да признае вината си. Причината? Бе заявено, че инцидентът в Солсбъри е в резултат на използване на оръжия за масово поразяване - невропаралитичен газ \"Новичок\", който е с руски произход.   \nЖелязната логиката на това обвинение е равносилна на твърдението, че извършителят на терористичната атака през 2016 г. в Ница, Франция, където бяха убити 86 души, не е никой друг, а самото правителството на Франция. Защо? Защото камионът, с които бяха убити почти сто френски граждани, е бил произведен във Франция. \nТази желязна логика се оказа твърде корозирала, тъй като дни след изказването на Мей официалният говорител на свръхсекретната химическа лаборатория Porton Down отрече твърдението, че единствено Русия е зад произхода на \"Новичок\". Нещо повече, възможните производители се оказаха много страни, както и лица със сравнително добри познания по органична химия.  \nДа дадеш 24 часа ултиматум на ядрена сила, която би изпепелила държавата ти само с една от нейните ракети от ново поколение без съмнение е - заемайки термин от психиатричния лексикон - очевиден акт на меланхолно самоуийство, при което извършителят първо убива партньора си, децата си, домашните любимци и едва тогава се самоубива. \nНе по-малко смущаващ е фактът, че страната, която даде на света Магна Харта, конституционната монархия и правата на човека, си позволи систематически да игнорира собствените си закони, като в същото време прояви пълно незачитане на международното право. Учудващото е, че законът не бе единствената жертва на аферата Скрипал. Елементарната логика и здравият смисъл не бяха пощадени. Подобни действия повдигат въпрос  за психичното здраве на тези, които стоят зад аферата Скрипал Поредицата от противоречива информация бе просто обидна за всеки, който притежава все пак някаква логика. Как е възможно най-мощният нервнопаралитичен газ \"Новичок\" да не успее да умъртви никого. Не само семейството Скрипал, но и лекаря, оказващ им спешна помощ за повече от 30 минути. Възможно ли е единствените смъртни случаи да бъдат двете морски свинчета на Скрипал и котката, които починаха от дехидратация, а не от нервнопаралитичния газ. Възможно ли е  нервнопаралитичният газ да бъде хем под формата на крем, намазан на дръжката на входната врата, хем каша, произведена в Русия и транспортирана в самолет?  \nОсновният въпрос остава. Няколко възможни обяснения идват на ум: \n1) Mасирана ПР кампания, целяща отвличане на вниманието на британския електорат от финансовите последици от \"Брекзит\", които според някои анализатори възлизат на десетки милиарди долари. \n2) Факторът \"Фолкланд\": опит за консолидация на стремглаво намаляващата популярност на Консервативната партия сред британските избиратели. Повторение на успешния военен блицкрик на Маргарет Тачър, който й осигури победа на изборите през 1983 г. Дескридитиране на опозицията в лицето на Джеймс Корбин, обявен за \"полезния идиот\" на Кремъл заради неговата балансирана политика към Русия. \n4) Подкопаване на всеки опит на страните от Европейския съюз за премахване на санкциите срещу Русия, които доведоха до внушителната икономическа загуба от 80 милиарда долара за икономиките на тези страни. Изключителен политически триумф, предвид това, че идва от страна, която де факто вече не е страна от ЕС.  \n5) Заглушаване на исканията на все по-малко васално чувстващите ce страни като Словакия, Чехия, Австрия и в последно време и Италия, които открито изразиха волята си да се дистанцират от Вашингтонския диктат и да отменят санкциите срещу Русия.    \n6) Постигане на дългоочаквания пробив в информационната хибридна война, отнемайки лицензите на руска кабелна информационна агенция \"Русия днес\" и \"Спутник интернешънъл\", чиито програми се гледат и четат от повече от 800  милиона души в света, включително и на Запад. \n7) Изграждането на климат на все по-тотална цензура в западните медии. \n8) Прекратяване на мегаенергийния проект \"Северен поток 2\".  \n9) Създаване на прецедент \"Oктомврийска изненада\", заимстван от американския политически дискурс (президентските избори са през ноември), като в този случай мишената бяха президентските избори на 18 март 2018 г. в Русия, създавайки огромен политически скандал, в който трите ключови думи Путин, КГБ и бивш полуумрял шпионин на КГБ, бяха спрягани истерично по всички западни медии. \n10) Компрометиране на световното първенство  по футбол през 2018 г. в Русия, на което някои държавни глави (включително британското кралско семейство) няма да присъстват, уронвайки по този начин престижа на световния спортен форум. \n11) Кампания за конфискуване на незаконно придобити пари на руснаци, живеещи в Англия. Както е известно, Лондон Сити е хъб на руските \"nouveaux riches\" (новобогаташи) и олигарси. Според някои доклади, повече от 20 000 руснаци принадлежат към тези категории. Целта е двупосочна. От една страна, създаване на огромно напрежение в правителството на Путин, второ, частично компенсиране на финансовата \"черна дупка\" в резултат на \"Брекзит\". \nВсички тези фактори изглеждат правдоподобни в процеса на вземане на решения, довели до най-безпрецедентното и координирано експулсиране на руски дипломати - повече от 200 руски дипломати ЕС, от САЩ, Канада, Австралия, както и от две от най-важните международни организации, Организацията на обединените нации и НАТО. Въпреки това, колкото и мощни да са тези фактори, те не могат да обяснят нивото на сегашната геополитическа истерия.  Възможни са следните алтернативни обяснения Целта на аферата Скрипал бе да направи невъзможен всеки опит за сближаване между Белия дом и Кремъл. Всички бъдещите опити на Тръмп за диалог с Русия биха били интерпретирани като ни повече, ни по-малко гарантиран повод за импийчмънт. Все пак, в случай, че Тръмп опита сближаване с Русия, това би било равносилно на забиване на последния пирон в политическия му ковчег, този път собственоръчно и то отвътре. \nВ този случай, архитектите на аферата Скрипал се надяват да постигнат няколко цели. На първо място, укротяването на своенравния нрав на президента Тръмп, както и на неговия стил на управление \"One man show\", който ще бъде изцяло подчинен на формулираните прерогативи на статуквото. На второ място аферата Скрипал цели да се упражни още по-голям натиск върху държавите членки на ЕС. Където разделението Изток-Запад в голяма степен мимикрира добре познатата ни Берлинска стена. \nИ накрая - най-важното, аферата Скрипал проправи  пътя към пълномащабна студена война на която никой политически лидер, бил той от дясно, ляво или от центъра на политическия спектър, не би бил в състояние да се противопостави. \nСледователно, сагата Скрипал трябва да се разбира като официална декларация за нова студена война. Интересно е, че именно Великобритания, а не САЩ, направи това. Каква е причината. Доста елементарна.  \nНе трябва да забравяме простия факт, че друг британски министър-председател, Уинстън Чърчил, с известната си реч \"Желязната завеса\" във Фултън, Охайо, през 1946 г., обяви началото на Студената война. Това бе официалната декларация. Стратегията на Студената война бе разработена от един млад американски дипломат - Джордж Кенън, въпреки че никой никога не бе чувал името на този нисък по ранг дипломатическо аташе в Москва. За разлика от това името на единия от \"големите трима\" от Ялта - Уинстън Чърчил, е познато на цял свят.  \nИсторически факт е, че Чърчил бе избран да направи геополитическия ПР за американците. По този начин се постига статусът на най-приближения съюзник на новата Пакс Америка. Това бе през далечната 1946 г. През 2018 г. същият сценарий бе повторeн. Нищо толкова оригинално. Британският премиер-министър  Тереза Мей изигра същата роля като Чърчил, декларирайки че, всеки опит за оспорване на безспорната хегемония на САЩ в този еднополюсен свят ще бъде посрещнат с отпор, дори с цената на пълно незачитане на международното право. Не трябва да се забравя, че именно така започна Втората световна война. \nТова е. Незачитането на международното право, политическата импотентност на международните организации и \"солидарност\" с политиката на Хитлер от много страни членки на Лигата на народите. С една изключително важна разлика. По времето на Студената война имаше неписани, но спазвани правила, което обяснява факта на нашетo оцеляване. Опасявам се, че в тази нова студена война нямаме същите гаранции.  \nКато нямаме гаранции, за запазване на прилагателното студена.   \n \t\n", "date": "2018.04.13", "title": "Аферата Скрипал. Qui Bono?"}
{"url": "http://www.duma.bg/node/164775", "text": "Мобилните телефони на турския министър на вътрешните работи Сюлейман Сойлу са били незаконно подслушвани от подчинената му полиция, пише в. \"Джумхуриет\". \nСлед направените разкрития инспектори от вътрешното министерство провеждат две отделни разследвания в Анкара и в Истанбул. Засега са преместени на други длъжности един от заместник генералните директори на Генералната дирекция по сигурността (ГДС) и 6 полицаи в Анкара и Истанбул.  \nНе е установено точно кой е дал нареждането за подслушване. Публична тайна обаче са противоборството и неприязънта между вътрешния Сойлу и министъра на енергетиката Берат Албайрак, който е и зет на президента Реджеп Ердоган, а боричкането между двамата е кой да стане лидер на управляващата партия. Преди няколко месеца вътрешният министър изпадна в немилост, дори поиска да подаде оставка, но бе спрян лично от Ердоган, посочва още \"Джумхуриет\".   \n \t\n", "date": "2018.04.13", "title": "Турски министър подслушван от подчинените му"}
{"url": "http://www.duma.bg/node/164776", "text": "Хиляди граждани на EС могат да загубят законния си статут във Великобритания след \"Брекзит\". \nТова гласи доклад на Оксфордския университет, цитиран от в. \"Ивнинг стандарт\". Сред тази категория могат да попаднат дори лица, които покриват нужните критерии, твърдят експерти. Това може да се случи, защото някои биха имали трудности да представят нужната документация и да завършат легализирането си, а други дори не осъзнават, че трябва да подадат заявление, за да продължат да живеят във Великобритания легално. \nПо-късно тази година във Великобритания ще стартира система за кандидатстване за граждани на ЕС, желаещи да останат в страната след \"Брекзит\". Тези, които са били в страната поне 5 години към края на 2020 г., ще могат да кандидатстват за усядане във Великобритания. Граждани на ЕС, пристигнали преди 31 декември 2020 г., но без нужните 5 години престой, ще могат да кандидатстват за оставане, докато изкарат нужните 5 години, след което ще могат да кандидатстват и за постоянен статут.   \n \t\n", "date": "2018.04.13", "title": "Граждани на ЕС губят статута си на Албиона "}
{"url": "http://www.duma.bg/node/164802", "text": "  Албанският премиер Рама замерян с яйца в парламента Опозиционните депутати замеряха с яйца и брашно премиера Еди Рама в пленарната зала, съобщиха албанските медии. Това стана по време на дебат за въвеждането на пътни такси по магистралите в страната. Заседанието беше прекъснато заради безредиците. След като Рама бе уцелен с яйца и брашно, намеси се охраната, която отстрани няколко депутати. Фейсбук ще се подчини на правилата на ЕС Евросъюзът благодари на шефа на \"Фейсбук\" Марк Зукърбърг, който заяви, че социалната мрежа ще следва в глобален мащаб новите правила на общността. Това обяви еврокомисарката по правосъдието и потребителите Вера Юрова, окачествила съгласието на Марк Зукърбърг като \"добра новина\". Общият регламент за защита на данните (GDPR), който влиза в сила на 25 май, дава на интернет потребителите много по-голям контрол върху съхранението и използването на тяхната лична информация. При нарушения на правила се се предвиждат големи глоби за компаниите. Камионите ще отпаднат към 2035-та През 2035 г. няма да има шофьори на камиони, защото секторът ще бъде автоматизиран, съобщиха медии, позовавайки се на източници от Брюксел. В евроинституциите се обсъжда използването на безпилотни дронове или други летателни средства за транспортирането на товари. Според източниците изкуственият интелект е естествено продължение от автоматизиране на индустриите. За него не са нужни храна или заплати, а само електричество.  Президентът Илхам Алиев преизбран с 86%   Президентът на Азербайджан Илхам Алиев бе преизбран за четвърти мандат с над 86% от гласовете, въпреки бойкота на опозицията. Това показват неокончателните резултати при преброяването на 67.3% от бюлетините.   \n \t\n", "date": "2018.04.13", "title": "Кратки новини"}
{"url": "http://www.duma.bg/node/164813", "text": "За последните десет години България е намаляла с над 416 000 души, или с население приблизително колкото област Бургас. През 2007 г. в България са живеели 7 518 000 души, а през 2017 г. населението ни се е стопило до 7 101 859 души. Това означава, че през миналата година българите са намалявали със 142 души на ден, показват данните на НСИ за населението и демографските процеси в България през 2017 г.  \n Според прогнозни данни на националната статистика негативната демографска тенденция ще продължи и през следващите години, като само след две години населението у нас ще спадне под 7 милиона и ще бъде около 6,9 милиона българи. С този темп на спад прогнозите сочат, че през 2040 г. ще бъдем вече около 6 милиона, а през 2045-2050 г. се очаква да стигнем съответно 5,9 и 5,8 милиона души.  \nОсновните изводи от анализите на НСИ сочат освен намаляване и застаряване на населението, като спада броят на новородените деца, както и общата раждаемост. В същото време расте делът на възрастните хора за сметка на хората в трудоспособна възраст и младото поколение. \nСпоред статистиката жените продължават да са повече от мъжете. Най-много възрастни хора над 65 години има във Видинско, Габровско, Кюстендилско и Ловешко, а най-малко - в София и Варна. Застаряването води и до повишаване на средната възраст у нас, която преди 17 години е била 40,4 години, а сега достига до 43,6 години. \nДраматично расте коефициентът на възрастова зависимост, тоест на всяко дете или възрастен човек се падат по-малко от две лица в активна възраст. Трудоспособните хора са малко над 4,2 милиона, или 60,3%, което е с 1,3% по-малко от предходната година.  \nНад 73 на сто от българите живеят в градовете, които са 5256, останалите са регистрирани в 4999 села. Населените места без хора са 162. Най-голям е техният брой в областите Габрово, Велико Търново и Кърджали, сочат още данните на НСИ. В 22,3% от населените места в България живеят до 49 души.  \nПродължава да пада населението в  Северозападния район - с 1,8%, като най-малобройна е област Видин, където живеят само 1,2% от българите. По данни на НСИ в София живеят 1 325 429 души, или 18,8% от всички българи. Само две области - София и Кърджали, увеличават населението си през 2017 г. Неравномерно е разпределението на населението и по общини.  \nПрез 2017 г. 31 586 души са променили своя настоящ адрес от страната в чужбина. Всеки втори емигрант е на възраст между 20 и 39 години. Най-предпочитани от тях дестинации са Германия, Обединеното кралство и Испания. От чужбина пък са си дошли 25 597 българи. Най-голям брой от преселващите се в страната са избрали за ново местоживеене столицата - 18 286.  \n Най-много бебета се раждат в Сливен  Най-много бебета се раждат в областите Сливен, Стара Загора, Пловдив и в столицата. 63 955 са родените деца през 2017 г., което е с 1029 по-малко от предходната година, като момчетата са повече. Най-малко деца са се появили в областите Габрово и Видин. Докато в София средната възраст на раждане на първо дете е 30 години, в Сливен тя е 23 години. Запазва се тенденцията на увеличаване на българчетата, родени от жени на 40 и повече навършени години. Близнаците са 1134, а тризнаците - 7. \nПродължава да е висок процентът на извънбрачните раждания - 58,9%, като те са повече в селата. В повечето случаи има данни за бащата, което означава, че децата вероятно се отглеждат в семейна среда от родители, живеещи в съжителство без брак. \nПрез 2017 г. са регистрирани 28 593 брака, което е повече от предходната година, като средната възраст за мъжете и жените е съответно 31,4 и 28,4 години и тя се увеличава. Разводите са 10 411.   \n \t\n", "date": "2018.04.13", "title": "След 2 години българите спадат под 7 млн. души"}
{"url": "http://www.duma.bg/node/164803", "text": "Има напредък по отношение на спора за името. В една част от него има все още различия, съобщи македонският външен министър Никола Димитров след срещата си в Охрид с неговия гръцки колега Никос Кодзияс. Димитров поясни, че за първи път е станало дума за временното споразумение и начините, по които трябва да се изпълни евентуалният договор\". Според гръцкия министър Кодзияс \"има напредък, остават по-малко теми за разрешаване, но те не са най-трудните\".  \nМеждувременно парламентът отхвърли внесения вот на недоверие срещу правителството на Зоран Заев. Вотът бе внесен от опозиционната партия ВМРО-ДПМНЕ, която критикуваше премиера Зоран Заев заради преговорите с Гърция и договора с България. Медии публикуваха снимки от дебата, на които се вижда, че немалко депутати гледат мача Реал-Ювентус на лаптопите или мобифоните си.   \n \t\n", "date": "2018.04.13", "title": "Скопие и Атина отчитат напредък"}
{"url": "http://www.duma.bg/node/164819", "text": "Жалбата на Симеон Сакскобургготски срещу България за отнемането на двореца \"Кричим\" е отхвърлена от Европейския съд за правата на човека в Страсбург, става ясно от сайта на институцията. От ЕСПЧ дори са подготвили отделно прессъобщение, с което мотивират вчерашното си решение. Според съда българското правосъдие е отхвърлило претенциите за реституция на имота на базата на подробно и добре мотивирано решение. Вписаните царски братовчеди Фердинанд фон Вюртемберг, Александър фон Вюртемберг, Ойген фон Вюртемберг, Софи де Вюртемберг и Маргарет дьо Шевини пък са отхвърлени като наследници, тъй като никога не са били въвеждани във владение. Решението по казуса е окончателно. \nЕСПЧ обаче ще разгледа две други жалби на Сакскобургготски, сестра му и още петима царски наследници. Едната касае обявения през 2009 г. мораториум въpxy paзпopeждaнeтo c т.нар. царски имоти. Страсбуг ще иска още обяснения от българското правителство по жалбата на експремиера срещу одържавяването на имотите \"Ситняково\" и \"Capъгьoл\". \nПървата жалба до Страсбург на Сакскобургготски и сестра му беше подадена още през 2010 г. Тя е срещу наложения от парламента на 8 декември 2009 г. мораториум върху всякакви действия на разпореждане с имоти и движими вещи, възстановени или дадени като обезщетение на наследниците на бившите царе Фердинанд I и Борис III. Той се отнася не само до сградите на т.нар. дворци, но и за прилежащите им гори, земи и други постройки. Бяха спрени и експлоатацията и строителството във всички имоти, включително и сечта в горите. Според решението на НС мораториумът ще продължи, докато не бъде приет специален закон за уреждането на имуществото на царските наследници. Това не се е случило и до днес. \nДругите жалби бяха подадени, след като българските съдилища излязоха с окончателни решения, с които обявиха държавата за собственик на дворците \"Кричим\", \"Ситняково\" и \"Саръгьол\". \nСпоред сайта lex.bg правителството има пет месеца, за да реши дали да се споразумее със Симеон Сакскобургготски и сестра му Мария-Луиза Хробок по делото им в Страсбург. Пред изданието един от адвокатите на бившия премиер Михаил Екимджиев твърди, че е паднала само \"най-слабата част\" от оплакванията им. \nУ нас все още се очаква окончателната съдебна развръзка по делата за \"Царска Бистрица\", \"Врана\" и горите в Рила. М.г. регионалният министър Николай Нанков дори подаде молба за спиране на делото \"Врана\" в Софийския градски съд, макар всички произнасяния до момента да са в полза на държавата. Заради последвалия скандал управляващите се отказаха от тази идея и оставиха въпроса на парламента, който да реши дали да приеме специален закон за реституцията на царските имоти.   \n \t\n", "date": "2018.04.13", "title": "Жалбата на Сакскобургготски за \"Кричим\" е отхвърлена в Страсбург"}
{"url": "http://www.duma.bg/node/164804", "text": "Българите са сред най-многото чужденци, които живеят или работят в Германия, показват данни на Федералната статистическа служба, цитирани от сп. \"Шпигел\". Те са 45 000, като пред нас са Полша и Румъния с по 85 000 души. \nКато цяло броят на чужденците в Германия достигна рекордни нива и в края на 2017 г. в страната са регистрирани 10,6 млн. души с чуждестранни корени. Това е скок от 5,8% (или 585 000 души) спрямо края на 2016 г. Увеличението е доста над средното за последните 10 г., което възлизаше на 388 000 души. От 2009 г. броят на чужденците в Германия непрекъснато се увеличава, поясняват от службата. \nОсновната причина е нарастващата имиграция от Европейския съюз (ЕС) - през 2017 г. нейното нетно увеличение (баланса на пристигания и заминавания) от 439 000 души. То се дължи главно на страните, които са влезли в ЕС ОТ 2004 г. насетне. \"Между 2007 г. и 2017 г. чуждестранното население в Германия от държавите от ЕС е нараснало от 919 000 до 2,6 млн.\", се казва в изявление от службата. \nДокато имиграцията от извън ЕС намаляла през 2017-та: 163 000 в сравнение с 665 000 през 2016 г.   \n \t\n", "date": "2018.04.13", "title": "45 000 българи живеят в Германия"}
{"url": "http://www.duma.bg/node/164805", "text": "Докладът на Организацията за забрана на химическите оръжия (ОЗХО) потвърди, че е използвано \"бойно отровно вещество с висока чистота\" в опита за убийство на бившия руски шпионин Сергей Скрипал и дъщеря му Юлия. ОЗХО обаче не отправя конкретни обвинения за атаката и не споменава конкретно името на химическия агент в доклада. Въпреки това английската \"Скай нюз\" обяви, че ОЗХО била потвърдила разкритията на Лондон, че баща и дъщеря Скрипал са отровени с \"Новичок\", и то от Русия. \nТестовете са извършени от експерти на ОЗХО, използвайки проби, които са събрани в английския град Солсбъри, където Скрипал бяха отровени на 4 март. Кръвни тестове също разкриват, че химикалът е в кръвта на Сергей и Юлия Скрипал. Тестовете са извършени в четири лаборатории към организацията по молба на Великобритания. \nИзявление от името на Юлия Скрипал бе разпространено от \"Скотланд ярд\" в сряда. \"Имам достъп до близки и приятели, а руското посолство любезно ми предложи помощта си\", посочва Юлия и допълва: \"В момента не желая да се възползвам от техните услуги, но ако променя мнението си, знам как да се свържа с тях.\" \n\"След като получихме предложението за подкрепа от руското посолство, Юлия беше свободна да реши дали да го приеме. Както разбрахме от нейния отговор, то е отказано\", коментира официалният говорител на британското външно министерство. \nОт руското посолство в Лондон, което многократно поиска консулски достъп до Юлия Скрипал и обвини британските власти, че са я отвлекли, изразиха съмнения, че изявлението действително е направено от Юлия. \n\"Както и преди, бихме искали да се уверим, че изявлението наистина е от Юлия. Има доста съмнения по този въпрос. Текстът очевадно е създаден по такъв начин, че да подкрепи официалното изявление на британските власти и едновременно с това да изключи всяка възможност на Юлия за контакт с външния свят - ...посланици, журналисти, роднини\", заявиха от дипломатическата мисия на Русия в Лондон. \nРуските дипломати поискаха от британската страна \"нагледно доказателство, че Юлия е добре и тя не е лишена от свобода\", тъй като публикуваният документ поражда страховете им, че е било упражнено \"принудително изолиране на руски гражданин.\" \"Особено удивителна е фразата \"никой не говори от мое име\", появяваща се в изявлението, което вместо да бъде прочетено пред камера от самата Юлия, е публикувано на сайта на Скотланд ярд\", изтъкват още от руското посолство в Лондон. \"Публикацията на лондонската полиция повдига повече въпроси, отколкото отговори\", обобщиха от дипломатическата мисия в четвъртък. \nБившият британски посланик в Казахстан Крейг Мъри също се усъмни, че то е написано от Юлия Скрипал. Според него макар тя да владее добре английски, езикът в текста е на много високо официално ниво и много прилича на езика, който се използва в дипломатическата кореспонденция.   \n \t\n", "date": "2018.04.13", "title": "ОЗХО не видя нито \"Новичок\", нито Русия"}
{"url": "http://www.duma.bg/node/164731", "text": "Снимките на най-новата си продукция - \"Капитан Марвел\", започна в края на март \"Марвел студиос\" в Лос Анджелис, Калифорния. Предвижда се продукцията да излезе на екран на 8 март 2019 г. Филмът разказва за Карол Данвърс, която се превръща в Капитан Марвел - един от най-могъщите супергерои, след като Земята е въвлечена в галактическа война между две извънземни раси. Действието се развива през 90-те години на ХХ в., период, който досега не е изследван във филмовата вселена на \"Марвел\".  \nВ образа на Капитан Марвел се превъплъщава носителката на \"Оскар\" Брий Ларсън (\"Стаята\"), а сред останалите актьори са Самюъл Л. Джаксън, Бен Менделсон, Джимон Хонсу, Лий Пейс, Лашана Линч, Джема Чан, Алхенис Перес Сото, Рун Темте, МакКена Грейс, Кларк Грег и Джуд Лоу. \nРежисьори на филма са Анна Боден и Райън Флек, а сценарият е дело на Мег Лефоув (\"Отвътре навън\", \"Добрият динозавър\"), Нико Пърлман (\"Пазители на Галактиката\"), Женива Робъртсън-Дуорет (\"Tomb Raider: Първа мисия\"), Лиз Флейхайв, Карли Менш (\"Glow\"), Анна Боуден и Райън Флек. Продуцент е президентът на \"Марвел\" Кевин Файги, а изпълнителни продуценти са Луис д'Еспозито, Виктория Алонсо, Джонатан Шуорц, Пати Уичър и Стан Лий.   \n \t\n", "date": "2018.04.13", "title": "Капитан Марвел за първи път ще бъде жена"}
{"url": "http://www.duma.bg/node/164732", "text": "Този септември най-взривоопасното оръжие от тайните служби на Нейно Величество се завръща с нова мисия в \"Джони Инглиш избухва отново\". Време е за поредната доза смях от обичания таен агент по неволя Джони Инглиш, изигран от емблематичния Роуън Аткинсън (\"Мистър Бийн\", \"Джони Инглиш\", \"Наистина любов\"). Филма ще гледаме у нас от 21 септември. \nНовото приключение започва, когато кибератака разкрива самоличностите на всички активни агенти под прикритие на Великобритания, оставяйки Джони Инглиш като последната надежда на тайните служби. Принуден да се завърне от пенсия, Инглиш се хвърля с главата надолу в екшъна с мисия да открие мистериозния хакер. Като човек с малко умения и аналогови методи на действие, Джони Инглиш трябва да преодолее предизвикателствата на модерните технологии, за да завърши мисията с успех. А предизвикателството започва още със създаването на инстаграм профила на Джони Инглиш (@JohnnyEnglish), с който той трябва бързо да се научи да борави. \nРежисьор на филма е Дейвид Кер (\"Сън в лятна нощ\"), по сценарий на Уилям Дейвис (\"Джони Инглиш\", \"Как да си дресираш дракон\"). В ролите, освен Роуън Аткинсън, влизат Бен Милър, Олга Куриленко, Ема Томпсън, Джейк Лейси и др.   \n \t\n", "date": "2018.04.13", "title": "Роуън Аткинсън отново влиза в кожата на Джони Инглиш"}
{"url": "http://www.duma.bg/node/164733", "text": "В най-новата комедия с участието на една от любимите блондинки на Холивуд Ана Фарис (\"Американски пай\") - \"Зад борда\" на режисьора Роб Грийнбърг, ще станем свидетели на изключително непохватна измама, която ще повлече след себе си безброй недоразумения, комични ситуации и може би... една истинска любов. В римейка на класическия филм от 1987 г., в който взимат участие Голди Хоун и Кърт Ръсел, ще видим и Еухенио Дербед (\"Как да бъдеш латино любовник\"). Сред звездите в тази свежа комедия се нарежда и Ева Лонгория (\"Отчаяни съпруги\"). \nРодом от едно от най-богатите семейства в Мексико, Леонардо Монтенегро е прилично разглезен, богат плейбой, който е олицетворение на идеята за луксозен живот, изпълнен със забавления за възрастни и никаква работа. От другата страна е Кейт Съливан - здраво работеща самотна майка, която жонглира между палавите деца и няколкото работни места, докато учи за изпита за медицинска сестра. Тези коренно различни съдби са предопределени да се преплетат, когато Кейт е наета да изчисти последиците от поредното лъскаво парти на бляскавата яхта на Лео. Когато Кейт твърдо отказва на прищявката на Лео да му донесе храна, той я уволнява незаслужено, без да й плати. Това дава начало на събития, които ще променят живота и на двамата.    \nВръщайки се към дома си в Мексико по нареждане на семейството му, Лео взима решение да продължи морското си празнуване, което води до тежък махмурлук и до случайното му падане зад борда на яхтата посред нощ. След като е открит да се скита по улиците на Орегон с амнезия, Лео е изпратен в местна болница, за да се възстанови. Когато историята на Лео е представена в местните новини, шефката на Кейт Тереза (Ева Лонгория) вижда златна възможност да помогне на финансово затруднената си приятелка: Кейт да се престори, че е съпруга на Лео... само за малко. \nПодпомогнат от искрена усмивка и фалшиви брачни документи, планът на Кейт проработва по-добре от очакваното. След няколко трудни старта и преживяването на невиждани досега от него мазоли, Лео се превръща от плейбой без посока в живота в щастлив и трудолюбив баща на три деца. Но докато той свиква с един обикновен, \"нелуд живот\", е въпрос само на време преди семейството на Лео или загубените му спомени да му разкрият истината. \nМоже ли лъжа да положи основите на една новооткрита любов? Понякога човек трябва да отиде \"зад борда\", за да разбере.      \n\"Зад борда\" ще бъде по нашите екрани от 11 май. \nСнимка \"Форум филм България\"   \n \t\n", "date": "2018.04.13", "title": "Непохватна измама води до комични ситуации "}
{"url": "http://www.duma.bg/node/164734", "text": "Популярният френски пианист Ричард Клайдерман ще отбележи 40 години от началото на сценичната си кариера с концерти в София и Варна в края на тази година. На 29 ноември вълшебникът на клавишите ще свири за своите почитатели от столицата в зала 1 на НДК от 20 ч., а на 1 декември ще омагьоса и варненската публика в Двореца на културата и спорта. Изявите у нас са част от световен тур, който в рамките на две последователни години преминава през Европа, Азия и Америка. Концертът в София се организира от музикална агенция \"Кантус фирмус\" и ще представи най-големите хитове на пианиста, които докосват сърцата на публиката по цял свят и са му спечелили славата на суперзвезда. Негови партньори на сцената ще бъдат талантливите музиканти от Оркестъра на Класик ФМ радио, с които той предпочита да работи за своите гостувания у нас. Билетите за софийското събитие са на цени от 30 до 80 лв. и се продават на сайта TicketsBG.com, на касата на \"Кантус фирмус\" в зала \"България\" и в билетния център на НДК, научи ДУМА от Ирена Данкова. \nИзумителната концертна кариера на Ричард Клайдерман започва със записа на известната \"Балада за Аделин\", чийто световен успех е ключов момент в живота на артиста. Тя е последвана от множество албуми, в които той адаптира редица от големите шедьоври на класическото музикално наследство, създавайки стила ню романтик. Ричард Клайдерман често казва за себе си, че не е класически пианист, който свири за елитна публика. Той е популярен музикант, чието изкуство е предназначено за хората от цял свят. \"Повечето от нещата, които свиря, са много романтични. Обичам красивите мелодии\", разкрива виртуозът, който при последното си гостуване у нас през 2015 г. бе развълнуван и от красивата българска песен \"Хубава си, моя горо\", влязла трайно в репертоара му. \"Чрез пианото се опитвам да предам своята емоционалност\", допълва още звездата. В първите месеци на 2018 г. Ричард Клайдерман изнесе 20 концерта в Китай и 4 в Румъния. Предстоят му още изяви в Бразилия, Белгия, Япония и Русия.   \n \t\n", "date": "2018.04.13", "title": "Ричард Клайдерман празнува 40 години на сцената в София и Варна"}
{"url": "http://www.duma.bg/node/164735", "text": "Джаз, поп и рок музика се срещат в изпълненията на Васил Петров, Теодосий Спасов, Стоян Захариев и приятели за юбилея на една от най-големите пловдивски рок легенди. На 2 май в голямата зала на Дома на културата \"Борис Христов\" в Града на тепетата от 19 ч. тримата негови приятели ще представят спектакъл по повод 70-годишния юбилей на Стефан Костов-Тето. \"Приятели сме от много години, няма как да не поднесем този подарък за него\", споделя Васил Петров. \nЗаедно с музикантите Йордан Тоновски (пиано), Христо Минчев (контрабас), Кристиян Желев (ударни) и Николай Карагеоргиев (китара) ще бъдат изпълнени хитове на Кол Портър, Джордж и Айра Гершуин, Тото, Ричи Блекмор, Дейвид Ковърдейл и авторски теми.  \nРок вокалистът Стефан Костов-Тето е сред любимците на пловдивската младеж от края на 60-те и 70-те години. Много добър мениджър, той е и човекът с най-голям стаж в легендарното пловдивско вариете. В продължение на 10 години е основен певец там и около него се въртят всички формации. Той дърпа публиката и прави връзка с най-големите музиканти по това време. Откривател е на много от именитите ни изпълнители.   \n \t\n", "date": "2018.04.13", "title": "Концерт подарък за юбилея на Тето"}
{"url": "http://www.duma.bg/node/164736", "text": "Най-обичаната и най-често поставяна родна оперета - \"Българи от старо време\" от Асен Карастоянов, ще има премиера на 27 и 28 април в Музикалния театър, научи ДУМА от София Стойчева, експерт ВО на Оперетата. Безспорната оперетна класика е създадена специално за трупата на театъра. Тя се играе за първи път преди близо 60 години. Новата постановка е осма поред за \"Българи от старо време\" на сцената за Музикалния театър.  \nЛибретото на Коста Райнов по едноименната повест на Любен Каравелов показва с добросърдечна ирония възрожденския бит и нрави на българина. Зрителите ще се потопят в семейната идилия и романтика на патриархалните българи, когато младите целуват ръка на родителите си, а думата на по-възрастните е закон. Ще се посмеят над някои особености на нашата народопсихология и ще се вълнуват заедно с младите, когато се противопоставят на старите разбирания в името на любовта. \nНа сцената ще оживеят колоритните образи на Дядо Либен и Хаджи Генчо, които заради вечното си политиканстване на тема \"московците или ингилизите\" застрашават годежа на децата си Павлин и Лила.  \nРежисьор на новия спектакъл е Александър Мутафчийски, който като солист години наред се въплъщава в обичания от публиката и от него самия образ на Бай-Либеновия ратай Иван. \"Поглеждайки с очите вече на режисьор, се помъчих да си отговоря на въпроса: С какво \"Българи от старо време\" ни провокира в наши дни? И как, без да се правят преднамерени сценични препратки към съвремието ни, същият въпрос да развълнува и публиката в салона\", споделя Мутафчийски. Режисьорът се вълнува от борбата между старото и новото, между консерватизма и духа на Възраждането. \"Специално внимание съм обърнал на копривщенските свахи и клюката, която пълзи по улиците и придобива унищожителна мощ\", казва още режисьорът.  \nВиталната музика на Асен Карастоянов ще прозвучи в пълната си сила. Публиката ще чуе за първи път музикални моменти, които дълги години не са изпълнявани. Ярката сценичност на \"Българи от старо време\" ще бъде подчертана и с красотата на българските традиции и танци. \"Всичко това - събрано в новата постановка и поднесено с много свеж и неподправен хумор, красива и вечна българска музика\", обобщава Мутафчийски.  \nМузикален ръководител на постановката е Юли Дамянов, диригент Огнян Митонов, сценография Иван Савов, костюми Мариана Попова и Иван Савов, хореография Татяна Янева, хормайстор Людмил Горчев.  \nВ ролята на Дядо Либен ще видим солистите Иван Панев и Христо Сарафов. В образа на Хаджи Генчо ще се въплътят Николай Борисов и Румен Григоров, Дела, жената на Дядо Либен - Юлия Маринова, Деница Шопова, Людмила Козарева, Павлин, синът на Дядо Либен - Стефан Петков, Пеньо Пирозов, Денко Проданов, Димитър Райчев, Цона, жена на Хаджи Генчо - Светлана Иванова,   Еделина Кънева, Олга Михайлова, Лиляна, дъщеря на Хаджи Генчо - Илона Иванова, Добрина Икономова, Валентина Корчакова, Янка, ратайкиня на Хаджи Генчо - Станимира Василева, Илияна Генева, Катерина Тупарова, Иван, ратай у Дядо Либен - Александър Мутафчийски, Богомил Спиров,  Александър Панайотов, Циганката - Калина Ангелова, Марияна Арсенова. Участват солисти, хор, балет и оркестър на Музикалния театър.   \n \t\n", "date": "2018.04.13", "title": "Възрожденският бит и нрави на \"Българи от старо време\" "}
{"url": "http://www.duma.bg/node/164737", "text": "Последните три десетилетия на XX век са твърде сложен, нееднороден и противоречив период, свързан с предстоящите политически промени. Борис Данаилов го нарича транзитен - в него липсват белези на окончателно завършени тенденции, нараства разнообразието от художествени стилове, утвърждават се и нови жанрове. В същото време 90-те г. са криза на прехода, изцяло загуба на държавната подкрепа за изкуството, но и появата на първите частни галерии.  \nТова динамично време е зрялата изява на творци като Веса Василева, Галин Малакчиев, Генко Генков, Георги Баев, Иван Андонов, Йордан Кацамунски, Лиляна Русева, Мария Столарова, Петър Дочев, Румен Скорчев и още много други талантливи автори. В експозицията са подбрани точно тези имена, тъй като повечето от тях са представяли през годините в галерията и е добре познато тяхното творчество. Всички те, за съжаление, вече не са между живите. \nНай-ранни са индустриалните картини на Мария Столарова и Петър Дочев (70-те г.), както и някои от пейзажите на Кацамунски (\"От прозореца\" - 70-те г.), натюрморт на Иван Андонов и пейзаж на Георги Баев от 1973 г. От 80-те г. са пейзажите на Генко, кукерите на Веса, картините на Лиляна Русева, скулптурата на Галин Малакчиев, а най-късни са рисунките на Румен Скорчев. \nИзложбата е представителна извадка на творчеството на изброените автори от последните 30 г. на миналия век, освен това всички тези творби биха допълнили достойно всяка сериозна колекция, отбелязва Гергана Борисова от столичната галерия \"Арте\", ул. \"Бузлуджа\" 31.                                               \n \t\n", "date": "2018.04.13", "title": "Колекцията от последните три десетилетия на XX в."}
{"url": "http://www.duma.bg/node/164738", "text": "Софийската галерия \"Лик\" представя Климент Атанасов за трети път в своето арт пространство. Автор, който винаги е различен, винаги интересен, пълен с идеи и решения. Всяка картина е отражение на вътрешния свят на художника. Фигуралните композиции се превъплътяват от стилизирани фигури, в един имагинерен свят на фантазията. Цветните петна се превръщат в друга различна действителност. Контрастните цветове подчертават идеята за един свят с различен изказ. Свят с други правила и условия на реалност, където невъзможното е възможност. Изложбата е отворена за посетители до 24 април. \nКлимент Атанасов е роден на 3 април 1957 г. в Бургас. Завършил е Художествената академия в София, специалност консервация и реставрация.  \n\"Ес\" формат, напуснал стила си, неспособен да уравновеся лутаниците - се самоопределям като \"s\", без ориентири, носталгия и угризения, гасящ изгубения Рай. Противопоставям лечение със светлина - не много сглобена, разбира се, но истинска преодоляла модерността и кривините.  \nНе искам да прилепя съжаление, само усещане за минало, което по някакъв начин е подействало върху картините за \"s\" формат,\" разказва Климент Атанасов.    \n \t\n", "date": "2018.04.13", "title": "Климент Атанасов гостува за трети път в \"Лик\""}
{"url": "http://www.duma.bg/node/164739", "text": "\"Преди и след\" - в това заглавие има провокация и тя се нуждае от допълнително пояснение. Изложбата се осъществява около нетрадиционната идея да се покаже значението на реставрацията като етап от галерийната работа. Една любопитна експозиция, в която две пространства дават две различни гледни точки към творбите. От една страна са нереставрираните, а от друга реставрираните произведения. В единия случай това са тези, които са деформирани и висящи в стари рамки, потъмнели от патината на времето, а в другия са онези показани в пълния им експозиционен блясък.  \nИзложбата е и разказ за творбата във времето. За очарованието на нейната история и за това колко многолика е тя. Зрителите ще имат възможност да се докоснат до промяната и да надникнат в процесите, които винаги са част от работата на галерията.  \nФокусираме се върху силните нереставрирани работи на Борис Денев, Христо Берберов, Марио Жеков, Иван Христов и други и върху обновените творби на Йозеф Обербауер, Елисавета Консулова-Вазова, Васил Захариев, Никола Кожухаров, Васил Бараков, Дечко Узунов, Илия Петров, Елиезер Алшех и др., научи ДУМА от Лаврен Петров от \"Лоранъ\".     \nМалката изложба в салона на ул. \"Оборище\" 16 и по-мащабното показване на   са представителна извадка за новите придобивки на галерията в първите три месеца на 2018 г. Динамичната експозиция, по традиция ще променя своя облик и ще съпътства във виртуалното пространство новата експозиция, която ще бъде открита в средата на месеца. Изложбата \"Преди и след\" може да бъде видяна в \"Лоранъ\" до 15 април.   \n \t\n", "date": "2018.04.13", "title": "\"Преди и след\" реставрацията в \"Лоранъ\""}
{"url": "http://www.duma.bg/node/164787", "text": "Моноспектакълът \"Записки на един луд\" по Н. В. Гогол ще изпълни Георги Гоцин на 14 април от 19 ч. в Сити марк арт център в София, бул. \"Янко Сакъзов\" 30. Сценичен вариант Георги Гоцин и Ованес Торосян, режисьор Ованес Торосян, сценография и костюми Пламена Дичева, музика Милен Апостолов. Музиката на живо ще изпълни Индипендънт чембър оркестра в състав Иван Стайков - цигулка, Светлин Крачев - цигулка, Христо Аролски - виола, Иво Александров - виолончело, Милен Апостолов - пиано. Със специалното участие на Виктория Миланова. \n\"Записки на един луд\" започва своята пета година живот и достигна своето представление номер 100, което ще бъде изпълнено с много изненади. Една специална импровизация за първи път между актьора Георги Гоцин и музикантите от Индипендънт чембър оркестра България, под режисурата на Ованес Торосян на живо, с участието на публиката. Любов, Смях, Лудост (Въображение), Трагедия.   \n \t\n", "date": "2018.04.13", "title": "\"Записки на един луд\" сто пъти на сцена"}
{"url": "http://www.duma.bg/node/164777", "text": "Прессекретарят на Белия дом Сара Сандърс коментира възможността за американски удари по Сирия и руските сили там. Тя бе попитана какво означават заплахите по адрес на Русия, които президентът на САЩ Доналд Тръмп отправи в \"Туитър\" и има ли възможност за сблъсък между американски и руски въоръжени сили. По нейните думи \"се разглеждат всички варианти\", но Тръмп все още не е взел окончателно решение за Сирия. Тя добави, че САЩ може да ударят Сирия, но може и да не ударят. Освен ракетни удари Тръмп разглежда и други варианти, каза тя. \nВ четвъртък сутринта самият Тръмп обяви в \"Туитър\", че никога не е казвал кога точно ще бъде извършена атака в Сирия. \"Може да е скоро, може и да не е съвсем скоро\", написа Тръмп. \"Във всеки случай САЩ под мое управление свърши много добра работа за избавлението на региона от ИД. Къде е нашето \"Благодаря, Америка\"?\", завършва Тръмп.  \nСпоред източници на Си Ен Ен президентът Тръмп провежда консултации по този въпрос с представители на страни - ключови съюзници на САЩ. Сред тях най-активни са разговорите с президента на Франция Еманюел Макрон и с премиера на Великобритания Тереза Мей. Според официални лица предстои да се постигне договореност за мащаба и сроковете на ответните действия. Възможно е нанасянето на ответни удари да не започне до края на седмицата.  \nВ същото време Майк Помпео, бившият шеф на ЦРУ и кандидат за поста държавен секретар на САЩ, заяви пред американските сенатори, че несправедливо медиите му приписват епитета \"ястреб\" и че \"войната е крайна мярка\". Помпео заяви още, че предпочита да постига поставените му задачи с дипломатически средства, а не да изпраща млади хора на война. \n\"Ние все още оценяваме разузнавателните данни, нашите и на нашите съюзници, все още работим по този въпрос\", каза американският министър на отбраната Джим Матис, когато беше запитан дали е видял достатъчно доказателства, за да обвини режима на президента Башар Асад за предполагаемата химическа атака в Дума. \"Ние сме готови да предоставим военни възможности, ако те са подходящи, когато президентът реши.\" \nПремиерът на Великобритания Тереза Мей заяви, че е готова да се присъедини към военни действия срещу правителствените сили на Сирия без одобрението на британския парламент, съобщи Би Би Си. По-рано опозиционният лидер на Лейбъристката партия Джеръми Корбин призова Мей да вземе мерки, така че всички страни в конфликта в Сирия да се върнат на масата за преговорите. Той настоя на депутатите в Камарата на общините да бъде дадено право на глас, в случай на военни действия на Великобритания в Сирия. \nБританската авиация се намира в бойна готовност за нанасянето на евентуален удар по Сирия от базата на Великобритания в Кипър, съобщава британският в- \"Таймс\". Кипър не участва в никакви планирани военни удари срещу Сирия, заяви обаче в сряда говорителят на правителството Продромос Продрому.  \nСирийската армия евакуира сградите на министерството на отбраната и главната квартира на армията, които са празни от два дена, съобщи организацията Сирийски наблюдател за човешки права (СНЧП). Силите на режима също така извършват евакуация на военни летища, както и на бази на елитната четвърта дивизия на Републиканската гвардия край столицата. \"Руснаците казаха на ръководството на сирийската армия, че имат разузнавателна информация за възможните цели на САЩ и Франция в Сирия\", каза шефът на СНЧП Абдел Рахман. Според руското разузнаване САЩ се подготвят за удар срещу министерство на отбраната и щаб-квартирата на армията. Според същата информация французите пък щели да вземат на прицел инсталации за химически оръжия на режима.  \n\"САЩ и Западът, които претърпяха поражение в сирийския конфликт, разгърнаха психологическа война срещу Дамаск и неговите съюзници, за да демонстрират сила и да възвърнат позициите си\", заяви в интервю пред телевизия \"Ал Маядин\" съветничката на сирийския президент Бусейна Шабан. Тя подчерта, че \"Сирия, Русия и Иран няма да допуснат събитията да се развиват по американския сценарий\". \nБоливия поиска свикване на съвещание в четвъртък на Съвета за сигурност с тема \"Ескалация на риториката за Сирия и заплаха от едностранни действия\".  \nШвеция, която е непостоянен член на Съвета за сигурност на ООН, заяви, че е против военни акции срещу Сирия, имайки предвид, че такова действие би било нарушение на международното право. \nПредставителят на германската Зелена партия Юрген Тритин заяви в интервю пред ДПА, че Германия трябва да излезе с ясна позиция и да заяви на Вашингтон и Москва, че Берлин настоява за провеждане на разследване на предполагаемата химическа атака, което да не бъде блокирано от военни операции. Тритин сравни ситуацията с войната в Ирак през 2003 г., когато Вашингтон започна операция с предположение за наличието на оръжия за масово унищожение, но впоследствие такива не бяха открити.  \nТурският президент Реджеп Ердоган и американският му колега Доналд Тръмп обсъдиха кризата в Сирия по време на телефонен разговор късно вечерта в сряда. Ердоган ще разговаря и с руския си колега Владимир Путин. \"Ние сме много обезпокоени от това, че някои държави, вярващи във военната си мощ, превръщат Сирия в сцена на канадска борба\", заяви Ердоган в реч в Анкара.  \nВ самата Сирия останалите все още бунтовници в сирийския район Източна Гута предадоха тежкото си въоръжение и техният водач напусна анклава. Руските военни пък заявиха, че държавният флаг на Сирия вече се вее над град Дума в Източна Гута.  \nНа брифинг в Москва генерал-лейтенант Виктор Познихир обяви, че към днешна дата около 60 000 души се завърнаха в домовете си. Той добави, че организацията за гражданска защита \"Белите каски\" е организирала атаката с химически оръжия в Дума, която доведе до призиви за намесата на Запада.   \n \t\n", "date": "2018.04.13", "title": "Белият дом: Може да не ударим Сирия"}
{"url": "http://www.duma.bg/node/164788", "text": "Варна ще бъде домакин този месец на колекция от три пиано концерта, обединени под заглавието \"Jazz Migration\". \"Джаз мигрантите\" са трима пианисти, живеещи и активно творящи извън България - Събин Тодоров, Константин Костов и Димитър Бодуров, научи ДУМА от Виолина Николова.  \nПроектът има за цел да фокусира вниманието върху процесите на обратен \"внос\" на артистичен потенциал от Европа към България, които кореспондират с актуалните тенденции в съвременното общество за привличане на таланта в културните процеси на страната ни. Ще бъдат представени най-новите албуми на музикантите, предлагащи различно звучене и облик на съвременния български джаз. Всяка от програмите се отличава с индивидуална интерпретация на уникалната ни фолклорна традиция. Концертите ще се състоят в залата на Радио Варна в три априлски петъка.  \nПрограмата ще бъде открита от Бодуров трио днес, 13 април, от 19 ч. На пианото ще бъде Димитър Бодуров, на баса - Михаил Иванов, а на барабаните застава Борислав Петров. През 2016 г. триото празнува 15 години на сцена. Негов основател е Димитър Бодуров, който от 2000 г. живее и твори в Холандия. Той е лауреат на няколко джаз конкурса там, в Швейцария и Франция. Стилът на бенда е основан върху диалог между джаза и българския фолклор. Имат издадени четири албума за норвежки и холандски лейбъли, както и за собствения бранд на Бодуров \"Optomusic\". \nСледващото събитие е на 20 април от 19 ч., когато ще се представи Събин Тодоров трио. Събин Тодоров живее и твори в Брюксел и има издадени девет компактдиска с белгийски и български джаз музиканти. Той ще сподели сцената с Веселин Веселинов-Еко - бас, и Димитър Семов - барабани. Те също ще представят музика, която е силно повлияна от родния фолклор и джаза.  \nЦикъла ще закрие триото на Константин Костов на 27 април от 19 ч. Той ще си акомпанира с басиста Димитър Карамфилов и барабаниста Христо Йоцов. Константин Костов намира своя път от родната си Враца до големите световни сцени. Има множество спечелени награди. Концертирал е в Европа, Русия и Япония на престижни фестивали - Sapporo Jazzfest, Blue Note-Nagoya, Stainway Jazzfest и др. \nОрганизатор на проекта е фондация \"Арт офис\" в партньорство с фондация \"Сидея\", Радио Варна и клуб \"Ментол\". Проектът е финансиран от фонд \"Култура\" на Община Варна.   \n \t\n", "date": "2018.04.13", "title": "\"Джаз мигранти\" свирят във Варна "}
