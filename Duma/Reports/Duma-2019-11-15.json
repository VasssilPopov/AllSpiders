{"url": "https://duma.bg/vodeshtite-voleybolni-klubove-poiskaha-smyana-na-dancho-lazarov-n203563", "text": "Това са ЦСКА, Левски, Хебър, Добруджа, Марек, Дунав, Пирин (Разлог), Черно море и Славия при мъжете и шампионът при жените Марица.  Всички те настояват за свикване на извънредно общо изборно събрание на 16 януари догодина. Съгласен с тяхното искане за край на ерата “Данчо Лазаров” е и втородивизионният Виктория Волей. \"Поканихме да обявим създаването на инициативен комитет, целящ да предизвика извънредно общо събрание на БФВ и на него да се избере нов председател на Управителния съвет, както и нови членове. Смятаме, че е крайно време да имаме една работеща федерация, която да спре спускането по нанадолнището на българския волейбол. В общи линии, ние вярваме, че имаме нужда от федерация, която се грижи за клубовете, която подпомага адекватно работещите клубове. И една федерация, която да насочи усилията си към ДЮШ, защото всички виждаме резултатите на представителните отбори, но тези резултати бяха заложени в миналото”, заяви президентът на ВК Левски Владо Николов, цитиран от Спортал. Атаката срещу Лазаров идва точно когато възникна ново високо напрежение между него и вицепрезидента на БФВ Любомир Ганев. В началото на седмицата легендарният волейболист обяви публично, че УС е свикал на 20 декември в Казанлък извънредно общо събрание, на което той ще бъде изваден от управата като неудобен. Целта на това действие според Ганев е той да не може да се кандидатира за президент на централата, защото по устав може да бъдат избирани само членове на УС. \"Клубовете от инициативния комитет за свалянето на Данчо Лазаров ще присъстват на това събрание, за да не допуснат разчистване на сметки“, каза още Владо Николов. В годините той беше известен като много близък човек именно на Лазаров. Успоредно с това той отправи молба към министъра на младежта и спорта Красен Кралев да забави финансирането на БФВ до 16 януари, защото практиката показвала, че “на клубове, развиващи малко или никаква дейност, са раздавани държавни пари в седмицата след общо събрание”. С това той намекна за корупция в БФБ. \"Ще бъде много трудно да се свика това общо събрание. Пращат се знайни и незнайни емисари, които заплашват клубове. Предлагат се материални облаги на други такива, а най-страшното е, че на това събрание ще присъстват 30 \"мъртви\" клуба, които са там само да гласуват. Точната бройка ще я имаме скоро, но не са един и два, а повече от 20. Те не развиват дейност, а имат право на глас. Отправям призив към всички хора, които се занимават с волейбол. Не се страхувайте и не се поддавайте на провокации. Гласувайте за това, което мислите, че е по-добро\", продължи Николов. \"130 клуба трябва да гласуват. Ясно е за какво направиха събранието на 20 декември, за да махнат Любо Ганев от УС и да не може да бъде кандидат на опозицията. Ние търсим човек, около който да се обединим и да изпълни промяната, която искаме. Те не могат да махнат целия управителен съвет. Ние не сме достатъчно опитни като господин Лазаров в тези апаратни игри. Опитахме се и разбрахме, че тези номера ги употребява и използва перфектно\", заяви още той. “Знаете позицията на ЦСКА през годините. Тя е била неуклонна, заедно с тази на Марек през последните 10-15 години. Представете си докъде сме стигнали, че в момента сме се събрали толкова много от клубовете, които през годините така или иначе са били във федерацията. Както каза Владо, времето е настъпило. В момента федерацията отново работи по този начин, по който е работела в последните години. В момента представители на федерацията са тръгнали из България, изнудват, заплашват, но не разбират, че това време мина”, обяви шефът на ЦСКА Александър Попов. “Непрекъснато ни звънят клубове, малки, извинявайте за кавичките, които търпят рекет. Опитваме се да бъдем позитивни. Имаме някои опорни точки, които са добри както за клубовете, така и за целия български волейбол. Ако се стигне до общо събрание, в никакъв случай няма да бъдем реваншистки настроени. Тези, които не са до нас в момента, не са наши врагове. Преди няколко години при подобна организация имаше далеч по-крути мерки. Има огромно количество работещи клубове, работещи членове на тази федерация, и ръководни такива, които задължително трябва да продължат да работят. Разбира се, трябва да бъдат изключени хора от УС, които са там, само за да вдигат ръка за Данчо Лазаров. Много важно е посланието, което даваме. Ако успеем да инициираме общо събрание и да изберем нов президент, работещите малки и големи клубове трябва да бъдат свободни и спокойни”, заяви още треньорът и президент на “червените”.", "date": "2019.11.15", "title": "Водещите волейболни клубове поискаха смяна на Данчо Лазаров"}
{"url": "https://duma.bg/angliya-razbi-cherna-gora-v-svoya-mach-%E2%84%961000-chehiya-obarna-kosovo-i-sashto-e-na-evro-2020-n203543", "text": " По 1 попадение за разгрома добавиха Алекс Окслейд-Чембърлейн (11), Маркъс Рашфорд (30) и резервата Тами Ейбрахам (84), а Александар Софранац (66) си забучи автогол. Англия се нуждаеше от хикс на \"Уембли\", но записа най-крупната си победа в група А и предсрочно си осигури първото място с 18 т. и впечанляваща голова  разлика 33:6 . Чехия пък обърна гостуващия тим на Косово с 2:1 и също ще играе на финалите. Атдне Нухиу (50) вдъхна надежда на гостите, но Алекс Крал (70) изравни, а после подаде на Ондрей Челюстка  (79) да осигури успех и спокойствие на чехите, които набраха 15 т. с голова разлика 13:10. Косово остана трети с 11 т.  Загубата пък избута  В неделя от 19.00 ч. България приема Чехия, а Англия гостува на Косово.", "date": "2019.11.15", "title": "Англия разби Черна гора в своя мач №1000, Чехия обърна Косово и също е на Евро 2020"}
{"url": "https://duma.bg/sportat-po-televiziyata-novi-machove-ot-evrokvalifikatsiite-n203554", "text": "ПО БНТ 3 12.10 Англия - Черна гора (п) 14.10 СП за юноши     до 17 г.: Франция - Бразилия 17.50 България - Полша, квалификация за ЕП за младежи 21.35 Румъния - Швеция 0.10 Обзор на квалификациите за Евро 2020 по Диема спорт 2 Волейбол 18.30 Добруджа - Хебър по Макс спорт 1 Тенис 16.00 и 22.00 Финали на АТП в Лондон ", "date": "2019.11.15", "title": "Спортът по телевизията, нови мачове от евроквалификациите"}
{"url": "https://duma.bg/lechkov-se-smyata-za-predsedatel-na-bfs-n203557", "text": "„Аз съм първи вицепрезидент, не съм подавал оставка - категорично. Не, отказ писмено не съм правил. Устно не съм се отказвал. Да съм ви подвеждал някога? Аз съм дошъл тук, за да кажа каквото знам и мисля, отказвам да отговарям кой какви мераци има”, сподели Йордан Лечков. „Има стенограма, аз съм достатъчно лоялен човек. Извадете ми един човек, който да каже, че аз съм го излъгал. Това са вътрешни неща. Има устав и аз действам по устав. Категорично не съм подавал оставка. Колко по-ясно да го кажа? Предприел съм действия по устав, по закон. Категорично не съм подавал оставка. 14 години съм първи вицепрезидент и продължавам да бъда такъв. Никога не съм имал амбиции да бъда президент на БФС. Това ясно ли е? Разбрахте ли ме? Спазвам законите на България. Не коментирам кой взе решението за Касабов, който го е взел да си носи последствията. Това са част от нещата, когато говорим за карти. Сега няма да вадя картите. Има си ред,  по който е редно да се постъпи. Аз не се боря за нещо. Не е имало гласуване. Аз съм налице, аз не се крия, няма за какво да се крия. Всичко правим, но не говорим за футбол. Не съм забелязал външно влияние при вземането това решение. Уставът е категоричен”, добави Йордан Лечков. „Разговаряте с временно изпълняващият президент на БФС. Уставът е ясен, първият вицепрезидент. Не ме подценявайте, особено юридически. Аз си имам кабинет. Пред вас съм, говорим си това, което ме питате. Ваш колега питал какво правя на базата, все още отговарям за националния отбор.” Относно загубата от Парагвай с 0:1 Йордан Лечков каза: „За съжаление, изхарчихме още едно име. Ние сме финансово обезпечени. Когато има мач, кой да отговаря. Все някой носи отговорност. Нямаме достатъчно класа. Един човек, който вкара гол, струва 28 милиона евро в момента. Цялото ръководство на Парагвай си прави снимки с мен 1 час. Имаме си прекрасни отношения с колегите. Винаги стоя там, видяхме се с г-н Кралев. Не съм изолиран, в никакъв случай. За да е ясно, оставка се подава по нашия ред, тя не се коментира.” Той заяви, че Конгрес за избора на нов президент на БФС ще има, когато 1/3 от клубовете го поискат. \"Много интересен въпрос. Ако някой иска да има конгрес, има си ред. 1/3 от клубовете трябва да го поискат. Това е начинът за конгрес, няма друг. Защо да има безвластие? Има закон. Някои решения подписвам аз. За другите подписи не отговарям. Каквото е необходимо го подписвам. Много искате да знаете. Достатъчно ви казах. Това, което зависи от мен, аз го подписвам\", каза още Лечков. Той разкри, че води разговори с Борислав Михайлов след подадената оставка. \"Не сме доволни от резултатите, които показва националният отбор. Иначе в личен план трябва да си прави операция на коляното, която беше планирана. Сега му е времето. Контузията е стара\", каза още Лечков.", "date": "2019.11.15", "title": "Лечков се смята за председател на БФС"}
{"url": "https://duma.bg/daeu-shte-otgovarya-za-elektronnoto-upravlenie-n203522", "text": "Електронният обмен на информацията между ведомствата или т.нар. системна интеграция ще осъществява Държавна агенция \"Електронно управление\" (ДАЕУ). Приетият през 2016 г. Закон за електронното управление предвиждаше създаването на нова агенция \"Единен системен оператор\" към МС, но с окончателните промени в същия закон НС реши друго. Поправките бяха приети от 91 депутати, 31 \"против\" и 32-ма \"въздържали се\". В пленарната зала не присъстваха нито ресорният вицепремиер Томислав Дончев, нито министърът на транспорта и информационните технологии Росен Желязков, нито отговарящата за киберсигурността вицепремиерка Марияна Николова. Припомняме, че Томислав Дончев настояваше за единен системен оператор, който да контролира обмена на данни между държавните ведомства. В опит да защити новата поправка, внесена от правителството, депутатът от ГЕРБ Станислав Иванов обясни, че това щяло да глътне много пари. Димитър Данчев от БСП отбеляза, че на управляващите им е отнело три години, за да разберат това, и попита за колко пари става въпрос, но никой не му отговори.  \"За пореден път виждаме законови промени, които не само няма да променят начина на работа на държавната администрация, но и ще доведат до законово регламентирано харчене на пари за междинни проекти. Това е опит за притъпяване на общественото недоволство срещу факта, че в е-управлението не се случва нищо, демонстрация на намерение, че още ще се пръскат пари, но само за да се създават очаквания, че ще се случи нещо значително\", коментира Данчев. Според него не е ясно как ще се определя възнаграждението за тази работа, кой ще поддържа системите на ДАЕУ, която няма нужния капацитет.", "date": "2019.11.15", "title": "ДАЕУ ще отговаря за електронното управление"}
{"url": "https://duma.bg/informatsionno-obsluzhvane-monopolist-v-it-uslugite-na-vedomstvata-n203523", "text": "\"Информационно обслужване\" АД става  изключителен доставчик на IT услугите за публичната администрация, реши парламентът с окончателно приети промени в Закона за електронното управление. Поправките бяха приети от 91 депутати, 31 \"против\" - от \"БСП за България\", и 32-ма \"въздържали се\". В пленарната зала не присъстваха нито ресорният вицепремиер Томислав Дончев, нито министърът на транспорта и информационните технологии Росен Желязков, нито отговарящата за киберсигурността вицепремиерка Марияна Николова. С промените граждани и организации могат да подават заявления за иницииране на административното производство и предоставяне на административни услуги чрез Информационната система за сигурно електронно връчване. БСП беше против с мотива, че това ще доведе до монополно положение. \"Интересен остава въпросът как ще се определя възнаграждението на \"Информационно обслужване\" за тази работа. Не става ясно и кой ще контролира поддръжката на изградените информационни системи, осъществявани от едно търговско дружество. Излиза, че ИО няма да подлежи на контрол от Държавната агенция за електронно управление по отношение на извършената системна интеграция. Задавам си въпроса каква отговорност носи държавата в едно търговско дружество, пък било то и с мажоритарна държавна собственост\", заяви депутатът от БСП Димитър Данчев.  Електронният обмен на информацията между ведомствата ще се осъществява от Държавна агенция \"Електронно управление\" (ДАЕУ). Приетият през 2016 г. Закон за електронното управление предвиждаше създаването на нова агенция \"Единен системен оператор\" към МС, но с окончателните промени в същия закон НС реши друго. Станислав Иванов мотивира промяната, че новото звено ще глътне много пари. Данчев отбеляза, че на управляващите им е отнело три години, за да го разберат, и попита за колко пари става въпрос, но никой не му отговори.", "date": "2019.11.15", "title": "\"Информационно обслужване\" монополист в IT услугите на ведомствата"}
{"url": "https://duma.bg/chestit-pozor!-n203526", "text": "Изборът на нов главен прокурор ни върна десетилетия назад. Качулки, мутри, бомбени заплахи. Повторното гласуване във Висшия съдебен съвет за Иван Гешев приключи така, както започна. Съгласно модела. Модел, по който държавата ни се завладява от десет години. Мургавите и качулатите поддръжници клиенти на \"позора\" бяха организирани и докарани по списък, за да се радват на Гешев. И не само. Моделът се нуждае от главен прокурор, за да продължи да съществува. Единствено подходящият, правилният бе посочен и избран. Изживял катарзиса от \"няма да участвам в тази кална битка\" до \"истински човек - радост за народа\". Може изборът на нов главен прокурор формално да върви по законна процедура, но когато съмненията за личността и за начина, по който тя е посочена от задкулисието, надделяват, бъдещето не се очертава радостно. Върховенството на закона ще е просто лозунг. Като \"Гешев е радост\". Те точно това искат. Наистина ли кандидатът и поддръжниците му във ВСС се радват на \"лицата\" от улицата, които подкрепят Гешев? Кой отново докара тези \"лица\"? Същият, който е взел връх и управлява държавата. А Простотията го поддържа. Такава е \"играта\" с главния Им прокурор. С изборите. С правителствата Му.", "date": "2019.11.15", "title": " Честит \"позор\"!"}
{"url": "https://duma.bg/parviyat-den-ot-bolnichniya-nyama-da-se-plashta-n203525", "text": "Първият ден на болничния няма да се плаща от 1 януари 2020 г. и остава за сметка на работника. Решението бе взето на коалиционен съвет на управляващите в присъствието на премиера Бойко Борисов, но не е ясно от кого е дошло предложението. Мярката се обяснява с опит за спиране на фалшивите болнични. По-късно синдикатите реагираха с гневни коментари и обявиха, че искат спешна среща с премиера. Бизнесът изрази задоволство от решението. Мнозинството обяви още, че минималната пенсия за стаж и възраст ще стане 250 лева от 1 юли. Красимир Каракачанов обяви, че увеличението ще засегне около 800 000 души.  От януари държавата ще поеме таксите за детски градини за деца от ниските слоеве на обществото и маргиналните групи, които са на възраст от 4, 5 или 6 години. Сега първите три дни на болничния са за сметка на работодателя, а размерът на обезщетението е 70% от осигурителния доход. Вчера стана ясно, че все пак вторият и третият ден ще продължат да се изплащат както досега. Вицепремиерът Красимир Каракачанов заяви, че мярката цели да спре фалшивите болнични, които се издават за удължаване на почивни дни.  КНСБ и КТ \"Подкрепа\" ще обявят общи синдикални действия срещу решението на управляващите. Президентът на КНСБ Пламен Димитров бе категоричен, че няма да го допуснат. Васил Велев от Асоциацията на индустриалния капитал изрази задоволство от обявеното решение за първия ден болничен. Бизнесът отдавна настоява дори първите три дни от болничния да не се плащат с аргумента, че това ще спре злоупотребите с фалшиви болнични. Мнозинството обяви вчера, че минималната пенсия за стаж и възраст ще стане 250 лв. от 1 юли. Увеличението ще засегне около 800 000 души.  Третото решение на коалицията засяга децата от \"ниските слоеве на обществото и маргиналните групи\", които вече ще посещават детска градина от втора група нагоре без родителите им да плащат такси. Предстои да бъде определен подоходен критерий, по който да се решава децата от кои семейства ще бъдат освободени от такси. При приемането на бюджета за 2020 г. ще бъде създаден фонд, с който ще се финансира строителството на детски градини и училища. В него ще има 70 млн. лв. КНСБ инициира консултации с парламентарните партии, на които представя пакет от социални предложения между двете четения на проектобюджетите на НЗОК, ДОО и на държавата. Единственото, което от ГЕРБ са обещали, е след приемането на бюджета да се сформира работна група, която да обсъди предложенията и те евентуално да залегнат във финансовата рамка за 2021 г., стана ясно от думите на шефката на бюджетната комисия Менда Стоянова. Пламен Димитров от КНСБ изрази задоволство, че има близо половин милион лева повече за разходи и над милиард за здравни плащания. Още 7 млн. лв. обаче трябват за заплати в здравеопазването. КНСБ настоява за още 15 млн. лв. за земеделието, повече пари за младите учени, 20% ръст на заплатите в социалната сфера, на минималната и максималната пенсия.", "date": "2019.11.15", "title": " Първият ден от болничния няма да се плаща "}
{"url": "https://duma.bg/bnb-ne-dopuska-otritsatelni-lihvi-po-depoziti-na-grazhdanite-n203532", "text": "Лихвите по депозитите за граждани в България няма да станат отрицателни, прогнозира подуправителят на БНБ Калин Христов на ежегодната конференция \"Банките и бизнесът\". Според Христов растежът на икономиката и ниската инфлация в еврозоната ще се запазят още много дълго време, което автоматично се пренася в България заради валутния борд. Това поставя в изцяло нова среда банките, но промяната й минава през структурни реформи в икономиката, а не през парична политика, категоричен е Христов. Българската банкова система е силно ликвидна, а икономическият растеж и инфлацията от последните няколко години със сигурност не отговарят на изключително ниските лихви, заяви председателят на банковата асоциация Петър Андронов. Общо взето, се вижда, че през последните години на ниски лихви в банковия сектор се натрупва много голямо напрежение. Той се мъчи да компенсира спадащите маржове с много по-големи обеми, но тези големи обеми водят до няколко риска, каза той. А именно - да се отпускат кредити на клиенти, които не е сигурно, че ще успеят да ги възстановят, или да се навлезе в сфери, които са считани за небанкируеми, смята Андронов. Според него в България няма банка, която би си позволила да въведе отрицателни лихви по спестяванията. Тази теза споделя и подуправителят на БНБ Калин Христов.\"Лихвените проценти са нулеви по депозитите на граждани, за фирми - отрицателни. Вероятността, поне по моя оценка, за граждани да станат отрицателни клони към нула, защото това би убило модела на финансиране на нашата банкова система, която се финансира основно с депозити от граждани\", каза Христов. Той увери, че Централната банка следи отблизо ситуацията и използва всички инструменти, за да предпази системата от неблагоприятен икономически развой.", "date": "2019.11.15", "title": "БНБ не допуска отрицателни лихви по депозити на гражданите"}
{"url": "https://duma.bg/paragvay-vgorchi-debyuta-na-dermendzhiev-n203538", "text": "Националният отбор на България отстъпи с 0:1 на Парагвай в приятелската среща, играна на стадион \"Васил  \". Пред едва 1000 зрители дебюта на новия селекционер Георги Дерменджиев вгорчи Мигел Алмирон (60 ) с шут от 20 м. Така \"лъвовете\" продължиха негативната си серия, като вече 12 поредни мача не познават вкуса на успеха. Последната победа на България беше през октомври 2018 година срещу Кипър с 2:1. Четвърфиналистът от последната Копа Америка напълно заслужено спечели, след като демонстрира, че в момента е по-добър отбор от родния представителен състав. Селекцията на Едуардо Берисо създаде няколко чисти положения, които дебютантът   отрази. Именно вратарят на Славия беше най-добър от \"лъвовете\". Играчите на Дерменджиев опитаха да играят компактно и на контраатака, за да не оставят пространства на гостите, които обаче бяха по-технични и по-свежи, като накрая заслужено си тръгнаха като победители. Така южноамериканците записаха първи успех в Европа след загубата с 0:1 от Сърбия и равенството 1:1 със Словакия в последните си проверки.  Дерменджиев съхрани шестима от играчите си след почивката, тъй като мисли и за последната квалификация с Чехия в неделя. Той и щабът му имат едва 70 часа, за да възстановят футболистите си, които трябва да направят всичко срещу чехите, за да не влязат в историята, като първият отбор на България без нито една победа в един квалификационен цикъл за Еврофинали.  Освен пълния дебютант Георги Георгиев на вратата, Дерменджиев заложи в защитата на Страхил Попов,  , Божидар Чорбаджийски и  .   и Георги Костадинов бяха халфове, а  ,  ,   и    четиримата офанзивни играчи. Неделев и Чорбаджийски, които не бяха част от тима при Красимир Балъков, започнаха като титуляри.  . Единствено капитанът Ивелин Попов, Георги Терзиев,   и Вандерсон започнаха срещу южноамериканците. Защитата на гостите беше водена от бившия играч на Милан Густаво Гомес, който беше капитан на тима, и Фабиан Балбуена от Уест Хам. В състава на Парагвай имаше трима играчи от Европа - Алмирон (Нюкасъл) и Риверос (Базел), докато останалите бяха от Аржентина, Бразилия, САЩ, Парагвай и Мексико.  Двубоят започна с инициатива на гостите, които владееха топката на мокрия терен, докато българите играеха организирано в защита и разчитаха на контраатака. Първата опасност беше пред българската врата в 16-ата минута, когато Вийясанти стреля с глава, но покрай вратата на Георгиев. Тимът на Дерменджиев отвърна с отлична контра в 23-ата минута, започната от Вандерсон, минала през Неделев, след което извеждащото подаване на Вандерсон към Попов беше дълго и вратарят Силва спаси. Първият жълт картон беше за Георги Костадинов (28), който фаулира грубо Мигел Алмирон на границата на наказателно поле. Зад топката застана Ромеро, който стреля, но вратарят Георгиев плонжира и изби.  Стражът на гостите пък трябваше да се намесва в 33-ата минута. Той затвори Марселиньо, който беше изведен зад отбраната от Неделев. Звездата на Лудогорец се опита да стреля на шпагат, но Силва беше затворил вратата си и се стигна само до корнер. При последвалата атака южноамериканците пропуснаха да поведат в резултата. Ромеро се откъсна от Чарбаджийски и Терзиев, но Георгиев запази хладнокръвие и очи в очи с нападателя на Сан Лоренсо спаси. Три минути по-късно отново Георгиев се намеси след удар на Вийясанти от малък ъгъл, след като Чорбаджийски си изпусна човека зад гърба. При последвалия рикошет защитата в бяло изчисти преди нападател на Парагвай да стигне до топката. Втората част започна с две промени в състава на България. Божидар Краев и Кирил Десподов влязоха на местата на Неделев и Марселиньо. Още с първата атака “лъвовете” създадоха опасност и стигнаха до корнер, но гол не падна. Активният Ромеро пък пропусна в 49-ата минута, когато с изстрел от 20 метра прати топката покрай дясната греда на Георгиев. Страхотен удар на Алмирон матира Георгиев в 60-ата минута. Играчът на Нюкасъл стреля мощно с левия крак от над 20 метра, пращайки топката в близкия долен ъгъл на вратата и записа второ попадение с националната фланелка. България можеше веднага да изравни, но капитанът Ивелин Попов пропусна. Той стреля лошо с левия крак след подаване на Вандерсон, въпреки че се намираше в отлична позиция. Кристиян Димитров и Галин Иванов замениха Терзиев и Вандерсон, а Георгиев още два пъти трябваше да спасява “трикольорите”. Стражът на Славия първо спаси удар на Риверос в 68-ата минута от няколко метра, а след това парира и изстрел на Алмирон. Играчите на Дерменджиев опитаха да стигнат до равенството, но нямаха нито сили, нито идеи в атака. Все пак в 90-ата минута Краев пропусна да нанесе голов удар. Друго положение нямаше и България не се разписа в трети пореден мач, като има само един отбелязан гол от дузпа в последните 5 двубоя, в които е допуснал 14 пробойни. Георги Георгиев, Страхил Попов (83-Виктор Попов), Георги Терзиев (63-Кристиян Димитров), Божидар Чорбаджийски, Иван Горанов, Кристиян Малинов, Георги Костадинов (80-Александър Цветков), Тодор Неделев (46-Божидар Краев), Ивелин Попов, Марселиньо (46-Кирил Десподов), Вандерсон (69-Галин Иванов).", "date": "2019.11.15", "title": "Парагвай вгорчи дебюта на Дерменджиев"}
{"url": "https://duma.bg/despodov-ne-sam-bil-kontuzen-n203541", "text": " \"Играхме по-добре през второто полувреме. Създадохме положения пред тяхната врата, но нямахме късмет. Парагвай е сериозен отбор. На всички ни тежи много. 12 мача не можем да се усмихнем. За един професионален футболист това е катастрофално. Няма страх в нито един мач. Излизам с желание, когато играя за България. С Чехия сме наказани. Сами си го направихме. От дните, в които сме работили с Дерменджиев, ни повтаря, че вярва в нас. В отбора има колектив, всички се разбираме, по-опитните помагат на младите. Надявам се да не се започва отново с негативните коментари. Пред на има уникален шанс да се класираме на Евро 2020.  Вярвам в съотборниците си и в треньора. Дано много скоро да имаме поводи да се усмихнем”, добави Десподов.", "date": "2019.11.15", "title": "Десподов: Не съм бил контузен"}
{"url": "https://duma.bg/kmetat-na-ruse-iska-anketna-komisiya-za-vazduha-n203521", "text": "Новият кмет на Русе Пенчо Милков ще предложи на Общинския съвет да бъде създадена временна анкетна комисия от общински съветници и експерти в отговор на жалба, свързана с качеството на въздуха в града. Тя е отправена до Европейския парламент и до български институции. Милков предлага комисията да заседава публично, да събере цялата достоверна информация за качеството на въздуха и да изслуша всички компетентни органи и заинтересовани граждани. При необходимост ще бъдат поканени национални и международни експерти. \"Подобно на кръглата маса от 1990 г. в София се надявам временната анкетна комисия в Русе да стане орган и символ на гражданската активност и да постигне исторически успех. Енергията на русенци заслужава отговор от институциите\", каза Милков. Той ще изпрати жалбата и до българските евродепутати с искане да го информират за действията, които ще бъдат предприети.", "date": "2019.11.15", "title": "Кметът на Русе иска анкетна комисия за въздуха"}
{"url": "https://duma.bg/tseremoniya-n203510", "text": "Няма да има дефицит на природен газ в България, ако от 1 януари Русия спре доставките на газ за Украйна, каза в Раднево министърът на енергетиката Теменужка Петкова. Тя участва в церемонията за въвеждане в  експлоатация на два нови многокофови роторни багера в \"Мини Марица-изток\". Проектирането и изработката на двата нови багера, на стойност близо 26 млн. евро, са финансирани със средства от Международния фонд \"Козлодуй\" и със собствени средства на дружеството. ", "date": "2019.11.15", "title": "Церемония"}
{"url": "https://duma.bg/na-svobodniya-pazar-tokat-za-bita-s-30-po-skap-n203512", "text": "Токът за бита ще поскъпне след пълната либерализация на пазара, каза в интервю за БНР Антон Иванов от Българския енергиен и минен форум. Очаква се процесът да започне през следващата година, а излизането на свободния пазар да става постепенно. Все още не се знае начинът, по който това ще става, но е ясно, че цените за крайните потребители ще се вдигнат, посочи Антон Иванов. Мога да дам за пример, че в съседна Румъния, в която либерализираха пазара за бита, цените са от порядъка на 30% по-високи от тези в България. Разумният начин е да се даде една плавна крива на нарастване, което да е от порядъка на 5%, но във всички случаи под 10% на годишна база. Тогава би могло да се намерят съответните инструменти за междинна компенсация на този ръст, но скокообразно нарастване на цените аз не го виждам като реална алтернатива, каза Антон Иванов.", "date": "2019.11.15", "title": "На свободния пазар токът за бита с 30% по-скъп"}
{"url": "https://duma.bg/biznesat-ochakva-10-na-sto-po-malko-investitsii-n203514", "text": "Бизнесът очаква инвестициите през настоящата година да бъдат с 10.5% по-малко в сравнение с предходната 2018 година. Това показва анкета на НСИ сред предприемачите у нас. Според основните производствени групировки най-голям относителен дял в инвестициите през 2019 г. се очаква да формира производството на стоки за междинно потребление (40.5%), следвано от енергетичните и свързаните с водата сектори (23.7%) и производството на недълготрайни потребителски стоки (18.7%). По данни от бизнес анкетата прогнозите за 2020 г. са за намаление на обема на инвестициите в промишлеността с 9.1% спрямо 2019 г., като около 34% от предприятията не планират разходи за придобиване на дълготрайни активи през следващата година. В структурата по основни производствени групировки отново производството на стоки за междинно потребление формира най-голям относителен дял - 37.6%. След него се подреждат енергетичните и свързаните с водата сектори и производството на недълготрайни потребителски стоки - съответно с 31.9 и 16.1%.", "date": "2019.11.15", "title": "Бизнесът очаква 10 на сто по-малко инвестиции"}
{"url": "https://duma.bg/vavezhdat-standart-i-za-razheniya-hlyab-n203511", "text": "Ръженият, ръжено-пшениченият и пълнозърнестият хляб вече ще се правят по стандарт. Предстои следващата седмица трите стандарта да бъдат одобрени от Българската агенция по безопасност на храните. Досега утвърден стандарт \"България\" има за белия, типовия и хляб \"Добруджа\". Новите стандарти ще влязат в сила от началото на следващата година. Очаква се оттогава родните хлебопроизводители да започнат производство на трите вида хляб по новите стандарти и те да се появят в магазина. Сега хлябът, който носи печата стандарт \"България\", трябва да отговаря на точно определени изисквания. Той не съдържа никакви консерванти и добавки. Рецептурата е проста - брашно, квас или мая, щипка сол за стабилизатор на химичните процеси и вода. ", "date": "2019.11.15", "title": "Въвеждат стандарт и за ръжения хляб"}
{"url": "https://duma.bg/predlagat-po-visok-aktsiz-za-tsigarite-n203513", "text": "Повишаване на акциза за цигарите през всяка от следващите три годни предлага депутатът от Обединени патриоти Емил Димитров. Идеята му е минималният акциз за цигарите от 1 януари 2020 г. да бъде 182,50 лв. за 1000 къса, при 177 лв. в момента. През следващите две години акцизът да бъде увеличен на 188 лв. и 193,50 лв. за 1000 къса, предлага още Емил Димитров. В момента акцизът върху цигарите е на минималното за ЕС ниво, посочва той в мотивите си. Като освен това предлага да се увеличи фиксираната част от акциза за цигарите за сметка на намаление на пропорционалната. За 2020 г. акцизът да бъде 116,50 лв. за 1000 къса, плюс 23% от цената, иска Емил Димитров. Автоматите на самообслужване да не дават касови бележки, а стойността на стоката или услугата да се изписва само на екрана им и да се записва във фискалната памет, предвиждат част от предложенията на председателя на бюджетната комисия Менда Стоянова и група депутати от ГЕРБ. Складовете с горива ще трябва да поставят камери, които да заснемат всички влизащи и излизащи цистерни, предлага още Менда Стоянова. Предприятията, които са освободени от акциз, но използват енергийни продукти, пък ще трябва да поставят автоматични системи за отчитането им. Тук влизат например предприятия за разредители и етерични масла. Разходите на частни фирми за ремонт на държавна инфраструктура да се признават за разход, а освен това за този актив компаниите да може да начисляват и амортизации, предлагат още от ГЕРБ. Предложението на Министерския съвет, прехвърлянето на акции, които дават право на собственост върху нов имот, да се облага с ДДС, да отпадне, предлага Менда Стоянова.", "date": "2019.11.15", "title": "Предлагат по-висок акциз за цигарите"}
{"url": "https://duma.bg/forum-na-novo-vreme-obsazhda-a-sega-nakade-n203515", "text": "Среща разговор за 30-те години преход след 1989 г. и какво да се прави сега в България организира в сряда вечерта редколегията на сп. \"Ново време\". Това е опит да възобновим позабравените възможности да разговаряме и да търсим заедно пътя за излизане от сегашната криза на обществото, посочи в началото главният редактор на изданието Георги Пирински. На Десети ноември всички обществени групи бяха срещу дотогавашната командно-административна система, но очакванията им бяха различни, каза политологът проф. Антоний Тодоров. Страната ни има много малък исторически опит в демократичните институции и те бяха привнесени от Запада, а се развиха в условията на тотално разграбване на държавната собственост, обобщи той. Според него днес никоя политическа сила не обещава друг модел, освен капитализъм и демокрация от западен тип. Но за нашите условия не трябва да се допусне това, което се знае отдавна - че ако пазарът регулира всичко, той ще разруши и демокрацията, и обществото. Младата журналистка Юлия Владимирова от БСТВ, родена в края на 80-те, която е номинирана от специалната комисия за наградата \"Стефан Продев\", сподели, че неолибералните реформи връщат хората към сигурността при социализма. Те са убийствени за мнозинството, то иска повече равенство и справедливост, а те облагодетелстваха малцинство, в чиито ръце е концентрирана властта да определя правилата в своя изгода, каза Владимирова. Според нея днес свободата е илюзорна, тя води до аполитичност. Аполитичното общество лесно се овладява от агресивните нови идеологии - десни, националистически, профашистки.                 Дългогодишният журналист Крум Василев на въпроса накъде отговори кратко: наляво! Одесняването на БСП е самоубийствен път, партията не успява да се докаже като автентично социалистическа, дори забрави думата \"социализъм\". Задачите на новия социализъм в ХХI век са трудни, но решими, необходими са изследвания и в това отношение сп. \"Ново време\" е незаменимо, подчерта той. В разговора участваха и проф. нако Стефанов, Проф. Петър Емил-Митев, проф. Петя Шопова, Велислава Дърева, чл.-кор. Иван Ангелов, Лъчезар Еленков, проф. Минчо Минчев, Къдринка Къдринова и др. ", "date": "2019.11.15", "title": " Форум на \"Ново време\" обсъжда: А сега накъде?"}
{"url": "https://duma.bg/lyubimata-fraza-na-balgarite-e-sasipaha-ya-tazi-darzhava-n203517", "text": "Любимата фраза на българите е \"Съсипаха я тази държава\", показва проучване на \"Галъп интернешънъл\", насочено към разпространените у нас крилати фрази и клишета в десетилетията след 1989 г. От него става ясно, че почти всички са убедени, че в България има мафия. Единственото по-сигурно от това е само, че преди, за разлика от сега, доматите са били истински. С носталгия за това си спомнят 84% от анкетираните. Повече от 70% са на мнение, че преходът не е свършил, а всеки втори е убеден, че \"никога няма да се оправим\". Сред останалите популярни фрази са \"Манталитетът у нас е лош\", \"Всички са маскари\", \"Демокрацията ни отне много\". Близо половината от анкетираните са убедени, че при Тодор Живков е било по-добре, както и че Иван Костов е виновен. Независимо от политическите си убеждения, българите са категорични, че храната преди промените е била по-добра.", "date": "2019.11.15", "title": " Любимата фраза на българите е \"Съсипаха я тази държава\""}
{"url": "https://duma.bg/sotsialni-rabotnitsi-izlyazoha-na-protest-n203516", "text": "Социалните работници от Регионалната дирекция и отделите за закрила на детето във Велико Търново се включиха в националния символичен протест. Те настояват за промяна в класификатора на професиите и стартова заплата от 1000 лева. Социалните работници бяха на работа, но обслужваха хората със сини ленти на реверите. Те припомниха, че работните им места са рискови и  протестират всяка година, но не срещат разбиране от ресорното Министерство на труда и социалната политика. Затова вече са склонни на по-радикални действия като ефективни протести. Работещите отбелязват, че стартовата заплата в системата е 680 лева, а млади кадри липсват от 10 години.", "date": "2019.11.15", "title": "Социални работници излязоха на протест"}
{"url": "https://duma.bg/tol-taksa-ot-4-do-7-st-na-kilometar-za-kamionite-n203509", "text": "Тол таксите за масовия тежкотоварен трафик – с тегло между 3,5 тона и 12 тона, ще са от 4 до 7 ст. на километър, в зависимост от емисионния клас на превозното средство. Това предвижда проектът на Тарифа за таксите, които се събират за ползване на републиканската пътна мрежа, публикуван за обществено обсъждане, съобщиха от МРРБ. Предлага се първоначалният обхват на тол системата да е 6050 км – автомагистрали, първи и частично втори клас пътища. Така 14 000 км от дългата близо 20 000 км републиканска пътна мрежа ще бъде безплатна за товарните автомобили над 3,5 тона. След старта на тол системата тези превозни средства няма да плащат и винетка за пътната мрежа извън обхвата на толуваните пътища. Приравнен с европейския принцип – който изхабява пътя повече, плаща повече. Тол таксите са обвързани с екологичната категория на превозното средство, както и с класа на пътя, за който ще се дължи тол – автомагистрали, първи и частично втори клас. Стойността ще се изчислява на изминат километър, като всяко навлизане в тол сегмент ще се приема за пълното му изминаване. Товарните автомобили с тегло между 3,5 т и 12 т ще плащат една и съща такса за трите категории пътища - автомагистрали, първи и частично втори клас, но тя ще зависи от емисионния им клас. Камионите с най-високите еко класове Евро V, Евро VI или EEV ще плащат по 4 ст. на километър. За тези с емисионен клас Евро III или Евро IV тарифата ще е 5 ст. на километър, а за тези с най-ниската екокатегория – клас Евро 0, I или II – 7 ст. на километър. „Целта е да се поощрява модернизирането на автопарка, за да се пази и околната среда“, обясни проф. Олег Асенов, член на УС на АПИ. Така например камион с маса между 3,5 т и 12 т и емисионен клас Евро V, би платил за преминаване по маршрута София – Бургас тол такса от 14,40 лв., за София – Варна – 16,11 лв., а за маршрута Варна – Бургас – 4,03 лв. Ако е с по-нисък еко клас – Евро IV, за София – Бургас тол таксата би била 17,89 лв., за София – Варна – 20,09 лв., а за Варна – Бургас – 5,05 лв. Тежкотоварните автомобили с тегло над 12 т и с две или три оси ще плащат в зависимост от емисионния си клас между 11 ст. и 22 ст. на километър за автомагистрали, между 10 ст. и 21 ст. на километър – за първи и втори клас пътища. Камионите с тегло над 12 тона, с четири и повече оси ще плащат в зависимост от емисионния си клас между 18 ст. и 36 ст. на километър за автомагистрала, между 17 ст. и 35 ст. – за първи клас пътища, и между 16 ст. и 34 ст. на километър – за втори клас пътища. Камион над 12 тона, с четири и повече оси и еко клас Евро V, би следвало да плати за пътя София – Бургас 71,72 лв., за София – Варна – 77,66 лв., а за Варна – Бургас – 19,27 лв. При по-нисък екологичен клас – Евро IV примерният маршрут София – Бургас би струвал 89,65 лв., София – Варна – 97,73 лв, а за Варна – Бургас – 24,32 лв. Тарифата за автобусите с тегло над 12 тона ще е от 5 ст. до 9 ст. на километър за автомагистрала, от 4 ст. до 8 ст. на километър за първи клас пътища и от 3 ст. до 6 ст. на километър за втори клас пътища. Автобусите с тегло до 12 тона ще плащат с 1 ст. по-евтино на километър, съответно – от 4 ст. до 8 ст. за автомагистрали, от 3 ст. до 7 ст. за първокласни пътища и от 2 ст. до 5 ст. за втори клас път.", "date": "2019.11.15", "title": " Тол такса от 4 до 7 ст. на километър за камионите"}
{"url": "https://duma.bg/vss-se-zainati-i-otnovo-izbra-ivan-geshev-n203520", "text": "Вторият опит на мнозинството във ВСС да избере Иван Гешев за главен прокурор бе белязано с поредните протести \"за\" и \"срещу\" кандидатурата му, както и с часове спорове между кадровиците във ВСС. Центърът на София отново бе блокиран заради протестиращите, а Гешев се появи с конвой от униформени мотористи, плюс охрана от НСО. Различни звена на полицията и жандармерията, плюс кучета допълваха мерките за сигурност.  Единственият член на ВСС, който отсъстваше от заседанието, бе Красимир Шекерджиев, който на предната процедура се обяви \"против\" Гешев. Като опозиция срещу избора му този път освен Лозан Панов и съдиите Олга Керелска и Атанаска Дишева се присъедини и Цветинка Пашкунова, която отсъстваше през октомври. Останалите 20 членове на ВСС подкрепиха Гешев и го уредиха с поста, който той трябва да заеме от 10 януари 2010 г., ако Сотир Цацаров не го оваканти предварително. Близо 5-часовото заседание започна със спорове около това как трябва да се възприемат думите на президента Румен Радев, който отказа да подпише указ за назначението на Гешев. \"Липсата на алтернативност не произтича само от липсата на друг кандидат, а от начина, по който беше направено. Акцент на това обстоятелство беше поставен и в мотивите на издаване на указа, които дори да нямат обвързващ характер за нас, не може да не бъдат съобразени\", обяви Пашкунова. Лозан Панов призова да започне нова процедура по избор. \"Ако неглижираме аргументите на президента, това означава да се стигне дотам, че президентската институция чрез неглижирането й да се превърне в нещо като нотариат, който слага печат или заверява решенията на ВСС. Това обезстойностява действията на президента на републиката. По този начин се влияе върху авторитета и тежестта на тази институция. Никой от тук присъстващите на тази маса не е участвал в пряк вот, подкрепен от повече от 2 млн. български граждани, и в този смисъл не се ползва с обществена подкрепа\", подчерта шефът на ВКС. Атанаска Дишева добави, че Конституцията не казва как следва да процедира ВСС. След продължителни спорове мнозинството отхвърли искането й за изцяло нова процедура по избор на главен прокурор. Кадровиците продължиха с дебати по предизвестения резултат и безалтернативността на Гешев. Даден бе пример с избора на Георги Чолаков начело на ВАС, който преди 2 години също бе в подобна ситуация. Докато във ВСС течаха разпалени спорове, протестиращите срещу Гешев, които този път бяха допуснати почти до сградата, бяха инсталирали уредба, от която слушаха случващото се в залата. В един момент към сградата полетяха яйца, но те успяха да достигнат само до съседния Национален институт на правосъдието. Имаше и \"летящи\" кисели млека. Виковете \"Оставка\" ехтяха през целия ден. По време на дебатите Гешев остана извън залата, но бе в сградата в очакване на резултата.  Дори решението да се върви по старата процедура не прекрати споровете - дали да има само гласуване, или и изслушване на кандидата. Объркване имаше и при самия вот, тъй като някои от кадровиците поискаха да обяснят позицията си. Цацаров великодушно им даде \"да си кажат\", въпреки хаотичните опити на Кирилов да прекрати дебата.", "date": "2019.11.15", "title": "ВСС се заинати и отново избра Иван Гешев"}
{"url": "https://duma.bg/favoritat-na-vlastta-zaplashil-sadiyka-predi-izbora-n203519", "text": "Покрай споровете си съдебните кадровици изпаднаха в лични нападки и обяснения кой какви сгради е посещавал, какво бъдеще го чака и дали изпълнява политически поръчки. Един от основните критици по номинацията на Иван Гешев, съдия Атанаска Дишева, обяви, че се е почувствала заплашена от фаворита за главен прокурор. По обед, малко след почивката преди гласуването за избора му, тя каза, че в коридора пред залата, в присъствието на Сотир Цацаров и шефа на ВАС Георги Чолаков, Гешев казал: \"Поздравявам ви, г-жо Дишева, пред вас стои блестяща политическа кариера. От вас ще излезе прекрасен общински съветник\". На въпрос дали я заплашва, той се изсмял и казал \"не, не\". \"Приемам това като откровена заплаха и внушение пред моето бъдеще и като член на ВСС, и като съдия. Казвам това, за да подкрепя позицията си за липсата на професионални и нравствени качества у кандидата\", каза Дишева. Припомняме, че ексшефът на Софийския районен съд Методи Лалов стана общинар в София, след като напусна системата, отправяйки остри критики към ВСС. Дишева се оплака, че цял ден е \"бомбардирана\" с намеци и квалификации от министъра на правосъдието Данаил Кирилов, а той я попита за кого работи и кой е писал текстовете й, тъй като според него шрифтът съвпадал с листовете пред шефа на ВКС Лозан Панов. От своя страна, Панов обяви, че Гешев има склонност към саморазправа, което го прави много опасен с огромните правомощия, които му предстоят. Мълчанието на Цацаров и Чолаков след изказването на г-жа Дишева също е показателно, добави той. Магистратите си размениха обвинения, че се работи по сценарий, както и по политически внушения. Кирилов бе видимо раздразнен от критиките на опозицията във ВСС. Дано викащите отвън отчетат вашето старание, заяви министърът.", "date": "2019.11.15", "title": "Фаворитът на властта заплашил съдийка преди избора"}
{"url": "https://duma.bg/datata-n203498", "text": "1630 - УМИРА ЙОХАН КЕПЛЕР, НЕМСКИ МАТЕМАТИК, АСТРОНОМ И АСТРОЛОГ (Р. 1571 Г.). Ключова фигура в Научната революция през ХVI-ХVII в. Най-известен е със своите закони за движението на планетите, наречени на негово име. Определят го като \"първия теоретичен астрофизик\" или като \"последния научен астролог\". 1670 - УМИРА ЯН КОМЕНСКИ, ЧЕШКИ МИСЛИТЕЛ И ПЕДАГОГ (Р. 1592 Г.). Родоначалник на съвременната педагогика. ЮНЕСКО връчва медал на негово име - едно от най-престижните международни отличия в областта на педагогиката и образователните технологии. 1819 - УМИРА ДАНИЪЛ РЪДЪРФОРД, ШОТЛАНДСКИ ХИМИК (Р. 1749 Г.). Учи в университета в Единбург, където неговият баща е професор по медицина. Като студент открива азота през 1772 г. и описва кислорода, или жизненоважния въздух, както го нарича, през 1778 г. 1881 - УМИРА КОЛЬО ФИЧЕТО, АРХИТЕКТ ОТ ЕПОХАТА НА ВЪЗРАЖДАНЕТО (Р. 1800 Г.). Рожденото му име е Никола Иванович Фичев. Един от основателите на църковната и гражданската архитектура. Като майстор строи църквите \"Св. Никола\" в Търново, \"Св. Димитър\" в Килифаревския манастир, \"Св. Богородица\" в Търново, \"Свети Николай\" в Дряново, както и Беленския мост, Ловешкия покрит мост (на снимката), Конака в Търново и др. 1917 - УМИРА ЕМИЛ ДЮРКЕМ, ФРЕНСКИ СОЦИОЛОГ (Р. 1858 Г.). Трудът му \"Правилата на социологическия метод\" от 1895 г. за пръв път дефинира принципите и целите на науката социология. 1976 - УМИРА ЖАН ГАБЕН, ФРЕНСКИ АКТЬОР (Р. 1904 Г.). Рожденото му име е Жан-Алексис Монкорже. Още няма 12, когато тръгва по стъпките на родителите си артисти и взима псевдонима на баща си - Габен. Става звезда на мюзикхола и оперетата, включително и на знаменития \"Мулен Руж\". Сред най-известните ленти с негово участие са \"На дъното\", \"Човекът-звяр\", \"Великата илюзия\", \"Кеят на мъглите\", \"Денят се ражда\", \"Сицилианският клан\", \"Двама мъже в града\", \"Светата година\". 1988 - ОСЪЩЕСТВЕН Е ЕДИНСТВЕНИЯТ ПОЛЕТ НА КОСМИЧЕСКАТА СОВАЛКА \"БУРАН\". \"Снежна буря\" е космически кораб за многократно използване, създаден в СССР в средата на 80-те години на ХХ в. Изстрелян е в орбита с помощта на ракетата носител \"Енергия\", без екипаж на борда - корабът се управлява от земята. \"Буран\" обикаля Земята два пъти за 206-минутен полет. След разпадането на СССР проектът първоначално е замразен, а към 1993 г. - прекратен. \"Буран\" е унищожен през 2002 г. при инцидент с хангара, в който е съхраняван. 1990 - НРБ Е ПРЕИМЕНУВАНА НА РЕПУБЛИКА БЪЛГАРИЯ. На тази дата VII Велико Народно събрание променя името на държавата. Народна република България е официалното име на страната от 15 септември 1946 г. до 15 ноември 1990 г.", "date": "2019.11.15", "title": "Датата"}
{"url": "https://duma.bg/polkovnik-velko-atanasov-shte-oglavi-voennoto-razuznavane-n203518", "text": "Новият директор на служба \"Военна информация\" ще бъде сега изпълняващият длъжността полковник Велко Атанасов. В момента тече съгласувателната процедура по Закона за военното разузнаване, каза министърът на отбраната Красимир Каракачанов. Той е консултирал кандидатурата с председателите на комисиите по отбрана и контрол на спецслужбите, както и с Щаба по отбраната. Длъжността е генералска, полковник Атанасов ще получи пагоните, когато навърши необходимите години за сегашното си звание. Вариантът е същият, както за началника на НВУ \"Васил Левски\" - и там длъжността е за генерал, но засега се заема от полковник. \"Категорични сме, че начело на военното разузнаване трябва да бъде човек с военно училище и военна кариера. Не сме мислили за друг вариант\", заяви министърът. През лятото НС промени Закона за военното разузнаване и даде възможност за началник на службата да се назначава и цивилно лице.    Тази схема обаче няма да се приложи за началника на ВВВУ \"Георги Бенковски\", което започва да функционира от 1 януари 2020 г. Там ще бъде назначен офицер, който веднага ще получи и генералско звание. Обсъждат се шест кандидатури. Проблемът е, че офицерите от ВВС, които летят, не са склонни да оглавят училището, заяви министърът. Вероятно до понеделник и този кадрови въпрос ще бъде изчистен, допълни Каракачанов.", "date": "2019.11.15", "title": " Полковник Велко Атанасов  ще оглави военното разузнаване"}
{"url": "https://duma.bg/dvama-chuzhdentsi-sazdavat-nay-balgarskata-kartina-n203499", "text": "Българският дух е вплетен в нашия фолклор, в народните ни песни, хора и танци. А ръченицата е нашата най-обичана игра, без която не минава ни веселба, ни сватба! Нейният завладяващ неравноделен ритъм в такт 7/8 кипи в кръвта на всекиго от нас. Този ритъм кара сърцата ни да  затуптяват неудържимо, да литват в небесата! Магията на ръченицата е толкова силна, че превзема българите: децата, младежите, старците дори. И всички попадат в шемета на танца, заиграват по двойки или поединично и сякаш изпадат в транс -  спускат се с бързея на планинската река, сливат се с вълните на житата и морето. Танцьорите ситнят с нозете си, тропат като диви кончета, а лицата им се озарени от жажда за обич и любов. Богини, богове са танцьорите на ръченица!      Завладяващата сила на българската ръченица е показана в картината \"Ръченица\" на Иван Мърквичка. Още преди много години историята на тази картина доказва, че хората се обединяват от общите си чувства за радост от мирния живот и няма европейски и държавни граници за човешката искреност и красота.   Подвластни на магията на българската ръченица стават и многото чуждестранни гости на България. Сред тях попадат и стотиците европейски специалисти, поканени от българските държавници веднага след Освобождението ни от турско, за да помогнат на младата ни държава да стъпи на краката си, да организира своя обществен и културен живот.   С тази цел, по покана на правителството на Източна Румелия, у нас идва и чешкият художник Ян (Иван) Мърквичка (1856-1938), получил образованието си в две академии - Пражката и Мюнхенската. В новоосвободеното ни отечество след време той се превръща в класик на българската живопис. Основава Първото сдружение на българските художници, учредява Българско художествено училище, става негов директор и е най-дългогодишният  Отначало е учител по рисуване в Геровото училище - гимназията \"Св. св. Кирил и Методий\", известно като \"Жълтото училище\" в Пловдив, където залюбва първо града, а после и цяла България. Пленен от красивия град, от пъстрите му хора и шарените пазари, Мърквичка ги изобразява в своите картини: \"Пловдивски пазар\", \"Сакаджии\", \"Циганска веселба\", \"Птицепродавец\", \"Пазар в Пловдив\" и др.  От 1896 г. Мърквичка живее и работи в София, като многократно се връща в любимия Пловдив. Той прави официалния плакат за Първото земеделско-промишлено изложение - Пловдивският панаир, където излага и 15 свои картини. Мърквичка е илюстраторът на първото издание на романа \"Под игото\" на Иван Вазов и е съавтор (с Вацлав Добруски) на герба на България.  В 1918 г. става дописен член (член- кореспондент) на БАН. През 1921 г. художникът се прибира в Чехословакия. Но често си идва в България - неговата втора родина, за да запали свещ на гробовете на синовете си, един от които загива през Първата световна война като български офицер. Големият живописец, педагог и обществен деец умира в Прага на 16 май 1938 г.  В София Мърквичка другарува с другите чужденци, дошли в България, приели нейната кауза и залюбили хубавата балканска страна. Сред приятелите му е и британският журналист Джеймс Баучер (1850-1920) - кореспондент на вестник \"Таймс\". Той е роден в Дъблин, в зелена Ирландия, наричана Изумруденият остров. И Баучер, като Мърквичка и другите чужденци, е пленен от красивата ни страна, от сърдечността на  българите.  Със солидното си хуманитарно и музикално образование Баучер става преподавател в престижния английски колеж \"Итън\" и работи там десет години. Проблеми със слуха го отвеждат на журналистическото поприще, което той смята за \"прозорец към света\". От 1892 до 1915 г. Баучер е в България, живее в софийския хотел \"България\" като \"репортер от мястото на събитието\". Много бързо той се превръща в страстен почитател на всичко българско, в упорит защитник на националната ни кауза и става приятел, довереник и съветник на цар Фердинанд.   Заслугите на Джеймс Баучер към българите са големи. Затова днес има кръстени на неговото име улици във Варна, Стара Загора и в Благоевград, а в София има паметник. Метростанция и булевард също носят неговото име. Има и връх в Рила - Баучер, както и залив в Антарктида.  Баучер е съмишленик на българите, приятел, другар и почитател на всичко българско. Влюбен в нашите песни, носии, хора и обича толкова България, че се облича в народни носии, завива се с ямурлук, яде лук, пие люта ракия и тропа нашите хора и ръченици. Сетне си купува къща в София и живее в родината си и у нас. Често прекарва почивките си в любимия Рилски манастир, където пожелава да бъде погребан. И когато на 30.ХII. 1920 г. затваря  очи, волята му е изпълнена - опят е с царски почести в катедралата \"Александър Невски\", а тялото му намира покой в Рилската обител. През 1915 г. Никола Михайлов прави портрет на Баучер в шопска носия. В картината \"Ръченица\" на Мърквичка е изобразена  откъдето е файтонджията на Баучер. Там се е събрала весела тайфа: Баучер тропа ръченица в центъра, а наоколо са местни селяни, сред които е и един от братята на Иван Вазов. Неповторимият Мърквичка ги е пренесъл на платното!  Годината е 1894-а, когато художникът прави първия вариант на \"Ръченица\", а през 1906 г. изработва втори вариант - той е продаден в чужбина за 75 хиляди лева.  Можем да се любуваме на \"Ръченица\" в Националната художествена галерия. Гледам я, но пред очите и в душата ми са милионите български емигранти, пръснати по цял свят. И те по празници се обличат в български носии, тропат наши хора, друсат ръченици. Но повечето от тях вече имат домове извън България, а много от децата им не говорят омайната ни реч. Дали ще се завърнат в красивата ни родина това зависи от живота, който сегашните ни управници ще съумеят да им осигурят!                               ", "date": "2019.11.15", "title": "Двама чужденци създават... най-българската картина"}
{"url": "https://duma.bg/karakachanov-iska-gerb-i-vmro-ne-davat-n203500", "text": "Тези, които защитават проектобюджета за отбрана за 2020 г., на първо място и преди всичко ще ви извадят за аргументи стотиците милиони, които ще се дават за техника. И за нова, и за стара. Прави са. Предплатихме самолетите Ф-16, ще дадем милиони и за инфракструктура за тях, но имаме да предвидим пари още и за кораби и бойни машини. Да ги има за всеки случай, макар че договори все още няма. А ако нещо не стане, ще ги прехвърлим в следващия бюджет. Впрочем, това вече сме го правили. Има обаче светлинка. Генералите вече са умерени оптимисти, което не е малко. Все пак от политиците сме свикнали да получаваме по-скоро обещания, а военните по традиция мълчат, но когато проговорят, не е напразно. Може би хубавото започва да се случва и за Сухопътните войски, и за Военноморските сили. Макар че изпуснахме възможността трите инвестиционни проекта, за които говорим от години, да стартират заедно. Второто направление за защита са двата процента от вътрешния продукт. Но тук има малко пропукване. НАТО настоява, а и ние си имаме приет от правителството на Бойко Борисов национален план за нарастване на разходите за отбрана така, че до 2024 г. те да са именно 2 процента от БВП. Става дума за всичките разходи по функция \"Отбрана\", не само за парите на военното министерство. Да, ама не било точно така. Средносрочната бюджетна прогноза, внесена в НС от кабинета \"Борисов\", показва, че за 2021 и 2022 г. е предвидено отстъпление от вече планираното и приетото от Министерския съвет. В първата година спадът е 0,19 процента, а през втората - 0,17. Искаме си тези съответно 260 и 247 млн. лв., казват от МО. От финансовото министерство успокояват с корекция през пролетта на следващата година. Но ще чакат резултата от одита, който разреши Народното събрание. Той трябва да покаже доколко коректно е било МО при представяне в НАТО на информация за разходите за отбрана. Т.е. ще се включат ли в разходите около 300-400 млн. лв. за военни пенсии, които днес се водят в НОИ. Тогава може и да наваксаме процентите минус. И ще станем отличници в Алианса. Ще ни поздрави и генералният секретар Йенс Столтенберг, който вече ни направи забележка за този пропуск, а и Бойко Борисов не забрави да ни я припомни нетдавна.   Още нещо иска ведомството, ръководено от министър Красимир Каракачанов, но очевидно, подкрепяйки предложения бюджет, ГЕРБ и ВМРО няма го да дадат. Най-общо казано, става дума за социалния статус на военнослужещите. Актуализирането на базата за определяне размера на военните заплати в съответствие със съществуващите пазарни условия на труд е необходимо, но средства в бюджета за следващата година не се предвиждат, признава министърът в писмен отговор на въпрос на народния представител ген. Константин Попов. Неговият заместник Анатолий Величков определя това решение на правителството като дефект на проектобюджета. От управляващите, обаче, идват мнения, че това не е толкова важно с оглед на предвидените 10 процента увеличение на заплатите в бюджетната сфера, което ще стане за трета поредна година. Въпреки това, отбелязва заместник-началникът на отбраната вицеадмирал Емил Ефтимов, на пазара на труда армията продължава да бъде в неизгодна позиция. Само бе подсказано нещо по въпроса кога може да се реши проблемът със социалния статус на военнослужещите. Очаква се след Стратегическия преглед на отбраната да се преразгледа организационната структура на Въоръжените сили, с което да се освободят средства, за да се насочат към хората в отбраната. От досегашната дискусия по бюджета за 2020 г. излиза, че опозицията в лицето на \"БСП за България\", ДПС и Воля са на страната на министъра по този въпрос!  Базата за определяне на размера на основното месечно възнаграждение за най-ниската длъжност във Въоръжените сили е 380 лв. и тя не е променяна вече десет години. И изостава чувствително от минималната работна заплата. През 2009 г., например, тя е била 376 лв., т.е. 57 на сто по-голяма от минималната работна заплата. В резултат на нейното замразяване през тази година минималната работна заплата е с 47 процента по-висока от базата. Така е не само за системата на МО, но и за целия сектор на сигурността - МВР, ДАНС, НСО и ДАР. Така че остава само 10-процентно увеличение на военните заплати, т.е. толкова, колкото и на целия държавен сектор. То обаче едва ли ще бъде достатъчна мотивация за военнослужещите и за кандидатите за приемане в армията. От Щаба на отбраната прогнозират, че с тези плахи стъпки некомплектът от личен състав ще бъде преодолян едва след 5-6 години. Конкретно предложение имаше миналата година по това време. Парламентарната група \"БСП за България\" поиска между двете четения на закона за държавния бюджет за 2019 г. базата за изчисляване на военните заплати да се вдигне на 510 лв. Не е тайна, че това е една от най-коментираните и най-ефективните възможности за повишаване на социалния статус на военнослужещите и за решаване на проблема за недостига на личен състав. Управляващите обаче се задоволиха с общия ръст на заплатите, който не дава очаквания резултат, макар че от военното ръководство не крият желанието си за изравняване на базата с минималната работна заплата за страната. Предстои да видим дали и сега ще има подобно предложение. Какво би могло да се случи? Ако Народното събрание погледне с добро око към военнослужещите и всички служители в сектора на сигурността, е възможно базата да се вдигне на 610 лв. например колкото ще бъде минималната работна заплата. Коефициентите зависят от решението на министъра на отбраната. Тогава лейтенантът ще може да започва офицерската си служба с основно месечно възнаграждение около 1600-1700 лв., а войникът - с 1100-1200 лв. Иначе, при 380 лв. база усилията му са обречени. За съжаление, прогнозата не е добра. Приоритетите не позволявали, твърдят противниците на изпреварващото нарастване на военните заплати. Да, но войници вече ще напускат армията не само по собствено желание. През 2020 г. се уволняват първите 150, които навършват пределна възраст за военна служба. Догодина ще има още толкова. А на техните места? Някой трябва да посрещне предизвикателството. С 10 процента не става.", "date": "2019.11.15", "title": "Каракачанов иска, ГЕРБ и ВМРО не дават"}
{"url": "https://duma.bg/pitsomani-n203502", "text": "По това време на годината, десетилетие вече, тотална пицомания обхваща държавата. Модата бе въведена от българския Брад Пит, известен още като Симеон Дянков, който сравни държавния бюджет с постна пица. Сега традицията се поддържа от учениците му Влади и Менда, които се опитват да притурят плънка върху тестото. Бившата данъчна инспекторка от Пловдив при приемането на първо четене на основния финансов закон се похвали, че догодина ще има пармезан и шунка за гарнитура. Само не уточни за кого - за близките до властта или за обикновените хора. А финансовият министър Владислав Горанов се опитва да избяга от темата за пицата като дявол от тамян. \"Аз за бюджета мога да говоря, иначе за пицата не съм специалист\", каза той в една телевизия.  Специалист е по дрането на кожи от гърба на данъкоплатците. Странно, преди местните избори дума не обелваше, че ще настоява за вдигането на местните данъци и такси, но след вота това стана основна тема в изявленията му. Кметовете трябва да си вдигнат местните данъци и такси, за да имат пари за изграждането на инфраструктурата на градовете, а да не разчитат всеки път на централната власт. \"В България местните данъци са изключително ниски, като добавим към това изключително ниските данъчни оценки, няма как в едно населено място, в което имаш няколко километра улична мрежа, няколко километра тротоари, градски площад и какво ли още не, със 100 хиляди примерно годишен приход от данък сгради да се очаква, че ще поддържаш и развиваш тази инфраструктура\", твърди финансист номер едно. Широко му е на Влади около врата. Нали живее в апартамент на кума си и не мисли как да си плати такса смет и данък сгради. Иначе е готов да се престарава в това отношение. Нарицателен стана случаят от пролетта, когато служители на подопечната му НАП бяха притиснали в Пловдивското село Марково самодеен танцов състав да издава касови бележки за 1,50 лв. Впоследствие се оказа, че уроците по народни танци са най-невинното \"изпитание\", на което се подлагат агентите на НАП в напъните си да ловят данъчни нарушители. Влади сам призна за случай, когато служители на фиска попаднали в неловка ситуация на круизен кораб, на който е организирано гей парти. Явно целта оправдава средствата. А целта на Влади е да осветлява икономиката и да пълни бюджета, като едновременно го разтоварва от разходи.  Принос за \"осветляването\" даде и НАП, от нейните архиви изтекоха досиетата на 5 милиона българи. Тогава министър Горанов не беше толкова словоохотлив. Все пак неговото основно качество е, че е любимец на Вожда.", "date": "2019.11.15", "title": "Пицомани"}
{"url": "https://duma.bg/ako-n203501", "text": "Видях чудесна оферта за нова придобивка на демократичния свят, в който живеем. Предполагам не е фалшива новина или дело на мръсни жълти чужди досиета и медии, които искат единствено да ни злепоставят и подиграят. ...Къща в Лос Анджелис с разгърната площ над 2500 кв. м. Още две обслужващи къщички по 300 квадрата, външен басейн, 50 м, и вътрешен, само 25 м. Има и зоокът около 4 дка и паркинг за поне 40 коли. Дворецът струвал не повече от 350 милиона долара. Нищо пари... Ако се организираме всички около 3 милиона изнемогващи жертви на прехода и внесем само по една минимална пенсия примерно, сумата ще ни стигне имението да стане наше, родно, българско. А може и да ни останат парички за някой подарък - диамант примерно за близък нам човек... Нали трябва да живеем по-добре, отколкото живеехме в престъпното време, защо да нямаме и такъв имот! Само трябва да се обединим около думичката АКО...", "date": "2019.11.15", "title": "Ако..."}
{"url": "https://duma.bg/bsp-pak-poiska-ostavkata-na-boil-banov-n203524", "text": "БСП отново призова Бойко Борисов да поиска оставката на министъра на културата Боил Банов заради аферата с ремонта на Ларгото и загубените неустойки за 753 000 лв. Поводът бе новината, че вместо да получи сумата за забавено изпълнение на ремонта, Министерството на културата ще трябва да плати 73 000 лв. за съдебни разноски заради пропуснат срок за обжалване пред ВКС.  \"Спомняте ли си скандала \"Ало, Банов съм\"? В началото на тази година БСП извади на бял свят скандалната афера на културния министър Боил Банов за Ларгото в София, с която спестява над 700 000 лв. на частен предприемач. Тогава основното оправдание на Банов беше, че се води дело и най-вероятно държавата ще го спечели. Видяхме как точно води дело министерството - изтървало е сроковете за обжалване, в резултат на което българският данъкоплатец губи безвъзвратно над 700 000 лв. Това показва, че всичко, което сме извадили като информация, е вярно\", отбеляза говорителят на ПГ \"БСП за България\" Александър Симов, като припомни разкритията на настоящата евродепутатка от левицата Елена Йончева. От МК съобщиха, че заради пропуска е уволнена шефката на юридическия отдел. \"Виждаме, че отговорността на министерството ще бъде понесена от някаква юристка. Това е замазване на следите. Отговорността трябва да понесе само и единствено Боил Банов. Призоваваме премиера да поиска оставката му веднага, след като той няма мъжество и морал сам да се оттегли\", настоя Симов. БСП отдавна е сезирала прокуратурата, надявам се сега да не подмине аферата, посочи депутатът от БСП. \"Случаят \"Ало, Банов\" е пример как държавата се бори с корупцията. Тези, които участват в схеми, са покривани, а тези, които ги разкриват и дават гласност, са гонени, заплашени със съд или институциите им вадят \"бухалки\", коментира пред БНР Елена Йончева. \"Ало, Банов\" показва как функционира управляващата система на ГЕРБ, как се печелят обществени поръчки, как се правят договорки в ущърб на българските граждани, посочи Йончева. Министърът свика извънреден брифинг, за да се оплаче, че е жертва на дезинформация и атака, целяща да му \"падне главата\". Той се оправда, че съдебните дела и процедури не минават през него. Банов определи грешката на главния юрист на МК като \"недопустима\" и се закани лично да сезира прокуратурата.  ", "date": "2019.11.15", "title": "БСП пак поиска оставката на Боил Банов"}
{"url": "https://duma.bg/kratki-novini-n203503", "text": "Парламентът на Молдова одобри с гласовете на повечето депутати новия състав на кабинета под ръководството на бившия министър на финансите Йон Кику. На 12 ноември парламентът на Молдова разпусна правителството на Мая Санду. В сряда президентът Игор Додон обяви, че номинира бившия министър на финансите и свой съветник Кику за кандидат за премиер. САЩ ще запазят около 600 войници в Сирия. Това обяви шефът на Пентагона Марк Еспър, въпреки желанието на американския президент Доналд Тръмп да сложи край на участието на САЩ в \"безкрайни войни\". На въпрос дали тази цифра включва приблизително 200 военнослужещи, разположени в базата Ал Танф близо до границите с Йордания и Ирак, Еспър заяви, че има предвид Североизточна Сирия, където Тръмп е инструктирал Пентагона да охранява петролните находища. Еспър каза още, че броят на американските войници може да варира, особено ако европейските съюзници на САЩ засилят присъствието си в страната. Най-малко четирима души са загинали при катастрофалните пожари, които бушуват от седмица в Австралия. Противопожарната служба на Австралия предупреди преди дни за най-опасните горски пожари в историята на страната. Нов Южен Уелс - най-населеният щат - е изправен пред безпрецедентна катастрофа. В щата бяха регистрирани 60 горски пожара, като 40 са извън контрол. Има близо 50 пожара в Куинсланд, а също така властите се борят с огнена стихия в Западна и Южна Австралия. Сръбският вицепремиер Расим Ляич коментира, че последната инициатива, насочена към свързване на всички икономики от Западните Балкани, наречена инициатива \"Малък Шенген\", е придружена от твърде много политизация и твърде малко от прагматичен и рационален подход от самото начало, като заяви, че \"това по никакъв начин не е създаването на нов съюз, на нова Югославия, или нова \"Балкания\". ", "date": "2019.11.15", "title": "Кратки новини"}
{"url": "https://duma.bg/erdogan-kam-tramp-gotovi-sme-za-nova-stranitsa-sas-sasht-n203507", "text": "Турция е пълна с решимост \"да открие нова страница\" в отношенията със САЩ, заяви президентът Реджеп Ердоган на съвместната пресконференция във Вашингтон след преговорите с американския му колега Доналд Тръмп. \"Анкара и Вашингтон са обвързани с тесни връзки на партньорството. Турция и САЩ се придържат към единна позиция по въпроса за борбата с терористичните организации, които заплашват националната сигурност на нашите страни\", посочи още Ердоган.  На свой ред Доналд Тръмп заяви, че двамата с Ердоган да възложили на своите ключови министри да извършват необходимата работа за регулиране на ситуацията около покупката на руските ракети С-400 от Анкара. По-късно пресслужбата на Белия дом разпространи съобщение, че е \"крайно необходимо да решим проблема за закупуването от Турция на руските ракети С-400, което ще укрепи нашите партньорски отношения в областта на отбраната\".  Реджеп  Ердоган разкри, че е известил Доналд Тръмп за готовността на страната му да придобие американските ракетни системи \"Пейтриът\", ако Вашингтон се съгласи да предостави изгодни условия. \"Може да преодолеем разногласията около С-400 и F-35 (US изтребител пето поколение, който САЩ отказват на Турция заради С-400 - ред).  В продължение на няколко години Турция се опитваше да се договори със САЩ за закупуването на \"Пейтриът\", но САЩ не откликваха и Анкара реши да купи С-400 от Москва.  Доналд Тръмп разкри още, че гостът го уверил в готовността на Анкара да се придържа към прекратяването на огъня в Сирия: \"Взаимно се уверихме, че Турция ще продължи да поддържа това, което тя се съгласи да поддържа (в Сирия). Аз съм голям поклонник на президента (Ердоган) и ви го казвам. Знам, че режимът за прекратяване на огъня, въпреки трудностите, постига прогрес и се движи напред с твърде бързи темпове\", каза Тръмп. Междувременно резолюцията на Камарата на представителите, осъждаща арменския геноцид на Турция, бе блокирана от председателя на юридическия комитет на Сената на САЩ Линдзи Греъм. Това обяви лично Греъм няколко часа след срещата си с Ердоган. \"Надявам се Турция и Армения да могат да се обединят и да решат този проблем\", каза сенаторът. Според правилата на Сената, горната камара на Конгреса, всеки сенатор може да поиска приемането на законопроект и резолюция или тяхното блокиране.    ", "date": "2019.11.15", "title": " Ердоган към Тръмп: Готови сме   за нова страница със САЩ"}
{"url": "https://duma.bg/phenyan-se-razgnevi-na-ucheniya-n203504", "text": "Северна Корея заплаши Съединените щати и Южна Корея заради планираните им съвместни военни учения, които счита за провокация. Комисията по държавните въпроси, върховен орган в Северна Корея, председателстван от лидера Ким Чен Ун, заяви в изявление в сряда, че страната има право на защита срещу всяка заплаха за суверенитета и сигурността. Тази комисия е висшият управляващ орган на Северна Корея и е необичайно да излиза с такива декларации. Изявлението идва в момент на отново обтегнати отношения между двете държави и застой на преговорите по ядрената програма на Пхенян. САЩ и Южна Корея миналата година отмениха няколко съвместни учения след срещата на върха в Сингапур между президента Доналд Тръмп и лидера на Севера Ким Чен Ун, но те трябва да проведат комбинирано въздушно учение по-късно този месец. \"Ние ще коригираме положението с нашите учения повече или по-малко, в зависимост от това какво може да изисква дипломация\", каза Еспър пред репортери на борда на самолета си до Сеул, където той започва азиатска обиколка в четвъртък. Възможното намаляване мащабите на съвместните тренировки не трябва да се разглежда като \"отстъпка\" към Пхенян\", каза той, \"а като средство да се държи вратата отворена за дипломацията\". „На първо място съм за дипломацията“, добави американският министър. ", "date": "2019.11.15", "title": "Пхенян се разгневи на учения"}
{"url": "https://duma.bg/rusiya-prizna-anes-za-vremenen-prezident-na-boliviya-n203505", "text": "Москва признава Жанина Анес за временно изпълняващ длъжността президент на Боливия, заяви заместник-министърът на външните работи на Русия Сергей Рябков, съобщава \"Спутник\". Той обаче отбелязва, че Русия все още е обезпокоена от политическата криза в Боливия, подчертавайки, че Москва се притеснява от липсата на парламентарен кворум. Бившият президент на Боливия Ево Моралес призова в сряда католическата църква, ООН и европейските страни да посредничат в диалог с противниците за разрешаване на политическата криза. Междувременно БиБиСи съобщи, че отново са избухнали сблъсъци в Боливия, тъй като привърженици на Моралес се противопоставят на управлението на новия временен лидер. Полицията стреля със сълзотворен газ по време на сблъсъците с привърженици на Моралес, които се отправят към президентския дворец в Ла Пас, за да протестират срещу назначаването на Анес.", "date": "2019.11.15", "title": "Русия призна Анес за временен президент на Боливия"}
{"url": "https://duma.bg/primirie-mezhdu-izrael-i-palestintsi-n203506", "text": "Представители на Израел и на палестинската групировка \"Ислямски джихад\" постигнаха примирие, съобщава АФП. Прекратяването на огъня в ивицата Газа влезе в сила в 05:30 местно време вчера и е резултат от посредническите усилия на Египет. Министерството на здравеопазването в Газа заяви, че смъртните случаи за два дни от израелските въздушни удари са нараснали до 34, включително 8 членове на семейство Абу Малхус. Най-малко 63 израелци са получили лекарска помощ заради ракетните атаки от Газа. В сряда вечерта генералният секретар на \"Ислямски джихад\" Зияд ал Нахал пристигна в Кайро, за да обсъди възможно прекратяване на огъня. Преди това специалният координатор на ООН за Близкия изток Николай Младенов пристигна от Тел Авив в столицата на Египет, която служи като посредник в преговорите между Израел и палестинците, за да се опита да постигне примирие между страните. Според представител на \"Ислямски джихад\" споразумението предвижда палестинските фракции да осигурят спокойствие в Газа и \"поддържане на мир\" по време на демонстрации, докато Израел трябва да прекрати военните действия и \"да осигури прекратяване на огъня\" по време на демонстрации от палестинците.", "date": "2019.11.15", "title": "Примирие между Израел и палестинци"}
{"url": "https://duma.bg/praga-iska-promeni-na-dogovora-za-nato-n203508", "text": "Необходимо е да се преразгледа договорът за създаването на НАТО, а също някои правила на алианса след 70 години съществуване. Това заяви чешкият премиер Андрей Бабиш след среща с президента Милош Земан. \"Необходимо е европейските държави членове (на НАТО) да заявят, че може би е дошло времето да се говори като цяло за онзи договор (за създаването на НАТО), който бе подписан преди 70 години\", заяви Андрей Бабиш, цитиран от РИА \"Новости\". По думите му неговите възгледи и тези на президента Милош Земан за НАТО са сходни. Дошло е време някои правила на НАТО след 70-годишно съществуване да бъдат преразгледани, смята Бабиш. Той обеща да повдигне този въпрос на заседание на Евросъвета. В същото време, коментирайки изказването на френския президент Еманюел Макрон, за \"мозъчната смърт\" на НАТО, Бабиш заяви, че \"НАТО е важен алианс\". Според него обаче европейските страни се нуждаят в по-оперативни акции, когато трябва, например да се вземат мерки срещу контрабандистите, прекарващи хора през Средиземно море. \"Разбира се, не искаме никаква европейска армия, но определено е налице простор за сътрудничество\", изтъкна Бабиш, добавяйки, че подобно мнение преобладава и в други европейски държави. На 7 ноември Макрон заяви за \"мозъчната смърт\" на НАТО е заради липсата на координация вътре в съюза. Той смята също за погрешно, че Русия е възприемана като \"първостепенен враг\" на военния блок след разпадането на Варшавския договор. Противоречията вътре в НАТО по нищо не се различават от предишните подобни разногласия, увери британският председател на Военния комитет на съюза Стюарт Пич. На среща с журналисти той бе попитан дали остава непокътнат \"политическият фундамент\" на НАТО на фона на критиките на Вашингтон към европейските членове на алианса, че имат ниски военни бюджети.   Той отвърна, че фундаментът оставан непокътнат. \"Разбира се, в историята на алианса в продължение на седем десетилетия е имало разногласия. И днешната ситуация по нищо не се различава от това\", изтъкна британският командващ... Не е вярно да се говори, че ние (в НАТО) се проваляме. Стараем се да демонстрираме, че се модернизираме, адаптираме, много сме чувствителни към заплахите и рисковете, с които се сблъскваме, и продължаваме да търсим пътища за отстраняване на тези заплахи и рискове\", посочи още Стюарт Пич, цитират от ТАСС.", "date": "2019.11.15", "title": "Прага иска промени  на договора за НАТО"}
{"url": "https://duma.bg/41-strani-shte-shturmuvat-evroviziya-n203463", "text": "В 65-ия песенен конкурс \"Евровизия\" ще участват 41 страни. Представители на 20 държави ще се класират за финала, където към тях ще се присъединят изпълнители на Голямата петорка  (Франция, Германия, Италия, Испания и Великобритания), както и певец на домакините. След едногодишно отсъствие в надпреварата се завръщат България и Украйна. Жребият за поредността на участниците ще бъде изтеглен на 28 януари. През 2020 г. музикалното състезание ще се проведе на 12, 14 и 16 май в Ротердам, Холандия.", "date": "2019.11.15", "title": " 41 страни ще щурмуват \"Евровизия\""}
{"url": "https://duma.bg/bryuksel-sreshtu-es-n203492", "text": "Гърция отваря вратата на Евросъюза за Китай - така може да се окачестви посещението на китайския лидер Си Цзинпин в южната ни съседка. Двете страни подписаха 16 документа за привличането на китайски капитали, за модернизацията на пристанище Пирея, отварянето на китайския пазар за гръцки стоки и други договорености в редица области. В Гърция ще заработят две китайски банки, което е гаранция за трайно присъствие на китайските капитали, защото те отиват там, където имат банки. Пристанището в Пирея пък е на път да се превърне в разпределителна морска гара за товарни превози по китайския проект \"Един пояс - един път\". Но официалната позиция на Брюксел, е че ЕС не трябва да се отваря към Китай. Евролидери дори възприемат Китай като заплаха, както пролича от последните речи на Еманюел Макрон и Урсула фон дер Лайен, новата лидерка на Еврокомисията. Отделно през април т.г. 27 от 28-те посланици на ЕС в Пекин (без Унгария) предупредиха в съвместно писмо Брюксел и страните членки да бъдат внимателни с китайските инвестиции, в които те виждат инструмент за влияние на Пекин. Експертите обаче са на друго мнение. Месец по-късно Еврокомисията прие поправки, разширяващи икономическите сектори, в които чуждите инвестиции да бъдат гледани под лупа от ЕК. Тези поправки бяха срещу китайските инвестиции. По повод миналогодишната среща 16+1 в София немският в. \"Ханделсблат\" почти изплака: \"Европа е разделена за китайските инвестиции\". Но някои страни членки изобщо не се плашат от Китай. Пирея му позволи да купи 51% от пристанището й, а белгийският порт Зебрюге е изцяло китайски. Поднебесната има дялове в пристанища на Испания и Италия. Сега и Гърция широко отвори европейските врати за Китай. Преди нея същото стори Унгария. Логично, след като ЕС тръби, че е за свободна търговия и свободно движение на стоки и капитали.  Въпросът е дали Гърция, Унгария и другите демонстрират недопустимо своеволие, или Брюксел робува на догми и изпада в изолация. Май е второто.    ", "date": "2019.11.15", "title": " Брюксел срещу ЕС?"}
{"url": "https://duma.bg/feysbuk-iztri-54-miliarda-falshivi-profila-n203466", "text": "От началото на годината изтритите от \"Фейсбук\" фалшиви профили вече са 5,4 милиарда, обяви компанията след поредната порция заличаване на акаунти. \"Подобрихме способността си да засичаме и блокираме опитите да се правят фалшиви, злоупотребяващи профили\", обявиха от интернет гиганта, цитирани от АФП. Под фалшив акаунт компанията разбира опит на човек или група хора да се представят за това, което не са, или за несъществуваща личност. Според \"Фейсбук\" около 5% от активните профили през даден месец от годината влизат в категорията \"фалшиви\". От социалната мрежа инвестират много средства за откриването и изтриването на акаунти, създадени, за да заблуждават потребителите, особено по политически въпроси и социални проблеми. Докладът на \"Фейсбук\" показа още, че правителствата по света са искали от компанията рекордно много справки по въпроса кой се крие зад профилите в мрежата. Най-много подобни заявки са направили САЩ, следвани от Индия, Великобритания, Германия и Франция. Само от Вашингтон са постъпили 50 741 запитвания за 82 461 профила във фейсбук. Повече от две трети от тези желания за справка са били придружени от искане проверяваният да не разбере, че правителството му прави проверка. От компанията уточниха, че са закрили огромен брой профили, разпространяващи или прославящи тероризма, самоубийствата, детската порнография и продажбата на наркотици.", "date": "2019.11.15", "title": "\"Фейсбук\" изтри 5,4 милиарда фалшиви профила"}
{"url": "https://duma.bg/kanyat-tatkovtsi-s-detsa-v-stolichniya-kuklen-teatar-n203467", "text": "Вратите на Столичния куклен театър ще бъдат отворени в събота, 16 ноември, за татковци с деца, които ще се забавляват в компанията на актьори с уъркшоп и театрално представление. Инициативата - част от Национална кампания \"Да бъдещ баща\", се организира съвместно с асоциация \"Родители\". Целта е да покаже както на малчуганите колко важни са родителите за техните първи крачки в живота, така и на самите татковци, че всяко дете е личност и най-голямата сила на родителя е да го подкрепя по неговия път. Децата и бащите ще имат възможност от 15 ч. в събота да се включат в театрална работилница, за да направят заедно с актьор и сценограф кукли от спектакъла \"Котаракът в чизми\". След това - от 17 ч., ще могат да гледат и самото представление на сцената на Столичния куклен театър (бул. \"Гурко\" 14). Промоционалните билети за татковци с деца вече са в продажба. Поради ограничения им брой, участието ще става само с предварително записване на касата на театъра или на тел: 02 988 54 16.", "date": "2019.11.15", "title": "Канят татковци с деца в Столичния куклен театър"}
{"url": "https://duma.bg/stimulirat-detsata-da-badat-priyateli-n203468", "text": "Кампанията \"Имаш силата - бъди приятел\" започва за пета поредна година в България, като се радва на голям успех и в редица други европейски страни - Германия, Полша, Унгария, Румъния и Русия. И тази година е съпроводена от креативно състезание между класове. В него децата имат за цел да се съберат и заедно да направят колаж на приятелството, съставен от рисунките на най-добрите приятели на всички. Ключова част от инициативата е обичаният влогър - Стан (@inStanT). Той ще разказва за уроците, които е научил за приятелството, и ще отговаря на въпроси по темата на инстаграм страницата си. Проблемът с тормоза е нещо, с което той самият се е сблъсквал в тийнейджърските си години. Затова използва възможността да сподели за изживяванията си, да вдъхнови децата да бъдат добри едни с други и да се борят срещу насилниците. Като важен елемент от кампанията, организирана от популярния детски канал Cartoon Network, е създаден и специален сайт: budipriatel.cartoonnetwork.bg. В него децата ще намерят информация по темата, свързана с приятелството и тормоза. Там може да гледат видеа, да използват специално създадени тестове, чрез които да разберат повече за отношенията си с околните, както и да прочетат съветите на експертите. Родителите също може да почерпят полезна информация за предотвратяване и справяне с тези проблеми. По данни на Министерство на образованието и науката, над 8000 случая на тормоз и насилие са били регистрирани в училищата общо за 2016 и 2017 г. От тях 4500 са свързани с физическа и вербална агресия в училищата, което прави средно по 30 инцидента дневно. През 2017 г. над 80% от българските училища са подавали поне един сигнал за насилие над дете. Кампанията е насочена към подпомагане за преодоляването на тези проблеми. Тя е съпроводена от състезание, целящо да сплоти децата и да ги научи да работят заедно за решаване на трудностите. Конкурсът е позициониран при партньорите от Cineboom.eu и е отворен за участие на класове с деца от 5 до 15-годишна възраст. Техните учители трябва до 8 декември да изпратят снимките на готовите \"колажи на приятелството\" на buddy@cineboom.eu. Победителите ще бъдат избрани на 10 декември от специално жури, като ще бъдат обявени до 5 дни след това. Класът, отличен с първото място, ще получи специална награда - фото принтер. А за всяко дете от трите класа са предвидени индивидуални награди - подаръци с любими анимационни герои. По време на кампанията ще се проведе и анкетата \"Какво за мен е истинското приятелство?\", в която желаещите учители и учениците ще могат да споделят разбиранията си по темата, за да се откроят вдъхновяващи послания.", "date": "2019.11.15", "title": "Стимулират децата да бъдат приятели   "}
{"url": "https://duma.bg/frenskiyat-spaydarmen-e-arestuvan-120-pati-n203465", "text": "За катеренето по сгради Ален Робер, познат като френския Спайдърмен, е бил арестуван повече от 120 пъти. 57-годишният куражлия се изкачи почти до върха на 152-метровата кула Арине в парижкия квартал Дефанс с голи ръце и без осигурително въже. Полицията изчака Спайдърмен да слезе от сградата и го арестува за нарушаване на обществения ред. Робер не успя да се качи до върха и каза, че в най-горната си част фасадата на сградата \"става по-сложна\". Той влезе в небостъргача през отворен прозорец на един от последните етажи. Ален Робер е правил подобни изкачвания по целия свят. Само преди месец го арестуваха в Германия, след като се покатери по 154-метров небостъргач във Франкфурт.", "date": "2019.11.15", "title": " Френският Спайдърмен   е арестуван 120 пъти"}
{"url": "https://duma.bg/hologramite-veche-mozhe-da-se-pipnat-n203464", "text": "Технологиите толкова са напреднали, че холограмите вече може не само да се видят с невъоръжено око, но и да се пипнат, както и да се чуят. Ходещи и говорещи изображения са главен елемент в научнофантастичните филми, откакто принцеса Лея магически се появи в Междузвездни войни. Учени във Великобритания вярват, че могат да създадат дори по-реалистични 3D модели - на пеперуди, на сфера, на емоджи, които да могат да се усетят без използването на устройства за виртуална реалност. Екип от университета на Съсекс в Южна Англия пише в списание \"Нейчър\", че технологията в момента може да осъществи 3D обекти, но те изглеждат бавни и са краткотрайни. Освен това разчитат на технология, която не позволява да се даде на клиента възможността да докосне холограмата и да проведе разговор с нея. За целта, учените разработили прототип, наречен Многомодален акустичен дисплей (MATD), който може да предоставя холограми във видимата сфера. Използва се процес, наречен акустофореза - звукови вълни, които движат и манипулират обекти. специалистите успели да създадат образ в кутия, съдържаща множество малки тонколони. \"Нашата система хваща в акустичен капан частици, след което ги осветява в червено, зелено и синьо, за да контролира цветовете им, докато бързо сканира дисплея\", уточниха от университета. Понеже образът е базиран на звукови вълни, ток позволява на човека да го чуе и усети.", "date": "2019.11.15", "title": "Холограмите вече може да се пипнат"}
{"url": "https://duma.bg/mitonisimo-sviri-vivaldi-v-aulata-na-su-n203469", "text": "Оркестър \"Митонисимо\" и неговите солисти ще изнесат концерт на 17 ноември от 18 ч. в Аулата на Софийския университет. Публиката ще има възможност да се наслади на завладяващи творби на венецианския майстор Антонио Вивалди като \"Четирите годишни времена\", интересни арии и хорове, илюстриращи таланта на композитора, както и майсторството на талантливия Огнян Митонов, диригент в Музикалния театър. Обикновено и четирите годишни времена се изпълняват от един солист, но сега всяко от \"времената\" ще бъде изсвирено от различна солистка от оркестъра. Както в природата всеки сезон има свой облик, така и всяка от четирите цигуларки ще придаде най-разнообразни нюанси на музикалната картина. Останалата част от програмата включва интересни арии и хорове, илюстриращи таланта и богатството на музиката на Вивалди. Солистка е младата Моника Кертес - мецосопран от Унгария, с българска жилка. Тя ще пее за първи път на софийска сцена. Ще звучат и откъси от творби, писани за старинния инструмент салмое, предшественик на кларинета, изпълнени от солиста-кларинетист Огнян Митонов.", "date": "2019.11.15", "title": "\"Митонисимо\" свири Вивалди в Аулата на СУ"}
{"url": "https://duma.bg/premiera-na-klasa-na-prof-plamen-markov-n203470", "text": "\"Нечистата\" от Нина Садур и по мотиви от повестта \"Вий\" на Гогол (превод Нели Пигулева) ще представят премиерно студентите от III курс актьорство за драматичен театър, клас проф. Пламен Марков, на 16 ноември от 19.30 ч. на Сцена 47, Театър НАТФИЗ, и на 19 ноември, както и на 10 и 20 декември. Сценична версия и постановка Калин Ангелов, сценография Никола Налбантов, костюми Ирина Цапрева (IV курс СЕД, клас на доц. Марина Райчинова), актьорски тренинг Анастасия Лютова, словесно действие проф. Иванка Бенчева, музикален ръководител Георги Георгиев-Антика, пластика доц. д-р Велимир Велев.", "date": "2019.11.15", "title": "Премиера на класа на проф. Пламен Марков"}
{"url": "https://duma.bg/prozhektsiya-na-hanat-i-imperiyata-v-ban-n203471", "text": "Председателят на БАН акад. Юлиан Ревалски кани на 18 ноември от 18 ч. в зала \"Проф. Марин Дринов\" на БАН на първата в страната официална прожекция на българския игрален филм \"Ханът и империята\" на режисьора акад. Людмил Стайков. Творбата е създадена от дигитално реставрираното изображение на епичната филмова трилогия \"Хан Аспарух\". Входът за прожекцията е с покани.", "date": "2019.11.15", "title": "Прожекция на \"Ханът и империята\" в БАН"}
{"url": "https://duma.bg/izbrani-tvorbi-na-iva-hadzhieva-i-dimitar-arnaudov-n203484", "text": "Подбрани творби на Ива Хаджиева и Димитър Арнаудов-Диди показва до 29 ноември столичната галерия \"Дебют\", бул. \"Васил Левски\" 62.  Изложбата открехва \"прозорец\" към самобитното изкуство и естетика на Ива и Диди, двама автентични творци, вплели съвместен живот с индивидуално творческо присъствие. \"Заедно\" надниква в творческите търсения на двама съмишленици, изявени творци от 70-те и 80-те г., нуждаещи се от съвременно преоткриване. Изложбата, предхождаща 85-тия рожден ден на Ива, е първи опит за макар и частично представяне на скулптурното творчество на Ива Хаджиева. Много от нейните творби красят градската среда в различни райони на страната, като голяма част от тях са отличени с престижни награди у нас и в чужбина. Скулптор и сценограф, Ива работи дълги години за името и славата на българското куклено изкуство, както и извън границите на България. Скулптурните и работи и тези от кукленотеатралното изкуство носят изразена творческа индивидуалност, оригинален подход,  художественост, естетика.  Ценители и специалисти могат да се докоснат отново до живописта и графиките на Димитър Арнаудов-Диди (1933-1989). Широка култура и ненаситна любознателност, деликатна чувствителност и експресивна емоционалност, ренесансова чистота и яснота на мисълта - това е най-кратко изразената характеристика на тази богата, творческа личност. Диди бе уникален съвременен художник, изкуствовед, надарен поет. Има написани около 120 стихотворения. През 1981 г. излиза от печат книгата му \"Художникът и творбата\", наградена с годишната награда на СБХ - секция \"Критика\". През 1973 г. прави своята първа и единствена приживе изложба - живопис. Tворби на Ива Хаджиева и Димитър Арнаудов са собственост на НХГ, СГХГ и почти всички държавни галерии в страната.", "date": "2019.11.15", "title": "Избрани творби на Ива Хаджиева и Димитър Арнаудов"}
{"url": "https://duma.bg/pet-istorii-izpalneni-s-mnogo-smyah-i-malko-taga-n203473", "text": "\"Хартиени истории/Paper stories\" - невербален куклен спектакъл за възрастни, представя фондация \"Театър Корсар\" на 16 ноември от 19.30 ч. в Сити марк арт център в София, бул. \"Янко Сакъзов\" 30. Проектът цели да използва възможностите на различни видове хартия (амбалажна, оризова, полиетиленова и др.), от които да изгради свои светове и персонажи. Режисьор е Димитър Стефанов, сценограф Алек Чурчич, композитор Милен Апостолов. Участват Велизар Евтимов, Иван-Александър Дойчев, Христо Петев. Спектакълът проследява човешката история от създаването на света до неговото бъдещо разрушение. Актьорите преминават през 5 истории, изпълнени с много смях и малко тъга. От райската градина и Адам, и Ева, през построяването на Вавилонската кула, през трагичната история на Орфей и Евридика, през цял един човешки живот, погледнат през призмата на любовта между мъжа и жената, докосвайки се до българския фолклор чрез ритуала \"Люлка\" и достигайки до мястото на съвременния човек в глобализацията на днешния ден. Спектакълът е калейдоскоп на човешката история, използвайки различни похвати от кукленото изкуство (плоски и обемни кукли, сенки, импресия и др.), разказани от трима чаровни актьори. С много чувство за хумор и нестандартни средства представлението първо ще ни разсмее, после малко ще ни натъжи, а накрая ще ни накара да се замислим. Екипът на спектакъла комбинира както доказали се професионалисти като Димитър Стефанов (режисьор на представленията \"Живак\" в Сити марк арт център, \"Тиква\" в Сатиричния театър и др.) и Милен Апостолов (композитор на представленията \"Боинг Боинг\" в ДКТ \"Иван Радоев\" в Плевен, \"Договор 2019\" в Театър 199, както и номинация за \"Икар 2019\" за музиката за спектакъла \"Наемателят\" в ДТ \"Н.О. Масалитинов\" в Пловдив), така и младите артисти Иван-Александър Дойчев (от трупата на ДКТ \"Иван Радоев\" в Плевен), Христо Петев (от трупата на ДКТ \"Георги Митев\" в Ямбол), Велизар Евтимов (от трупата на ДКТ Пловдив) и дебютанта сценограф Алек Чурчич. Проектът е финансиран от Столичната програма \"Култура 2019\". ", "date": "2019.11.15", "title": " Пет истории, изпълнени  с много смях и малко тъга"}
{"url": "https://duma.bg/jp3-sviri-avtorska-muzika-na-dzhazikolors-v-parizh-n203485", "text": "Музикантите от \"JP3\" - Живко Петров, Веселин Веселинов-Еко и Димитър Семов, ще участват със самостоятелен концерт на един от най-интересните фестивали за джаз музика в Париж - \"Джазиколорс\".  По покана на Българския културен институт във френската столица, съорганизатор на събитието, на 29 ноември те ще свирят на 17-ото издание на международната проява в концертната зала на авеню Рап 1, научи ДУМА от Десислава Бинева, директор на БКИ в Париж.  Всяка есен през ноември, от 2003 г. насам, фестивалът \"Джазиколорс\" представя съвременната джаз музика от различни страни. Той се организира от FICEP (Форум на чуждестранните културни институти в Париж), чийто член е и Българският културен център. Традиционно от 1 до 30 ноември събитието превръща различни места в града в отворени джаз сцени, инициира музикални срещи с най-добрите джаз-артисти на държави от четирите континента. \"JP3\" е българското участие в проявата, в която през 2019 г. ще бъдат организирани общо 18 концерта на артисти от Германия, Австрия, Канада, Португалия, Дания, Ирландия, Италия и др. На парижка сцена музикантите от групата ще изпълнят както вече познати техни композиции, така и няколко от подготвяния нов, четвърти албум на триото с работно заглавие \"Change the Way\", който се очаква да излезе през 2020 г. През 2007 г. Живко Петров създава \"JP3\" заедно с Димитър Семов (барабани) и Веселин Веселинов-Еко (контрабас), което скоро се превръща и в едно от най-разпознаваемите джаз триа в България. Издават три албума: \"Understandable\" (2007), \"It's a Dream\" (2012), \"Between the Worlds\" (2015). През годините триото има постоянни клубни и фестивални участия по света и у нас. Изявата на \"JP3\" в \"Джазиколорс\" е инициатива и част от календара на Българския културен институт в Париж в партньорство с FICEP и с подкрепата на Парижкото кметство и Министерството на културата на Република Франция.", "date": "2019.11.15", "title": "\"JP3\" свири авторска музика на \"Джазиколорс\" в Париж"}
{"url": "https://duma.bg/nad-170-sabitiya-v-sabota-radvat-tsenitelite-na-teatralnoto-izkustvo-n203472", "text": "Над 170 представления в стандартен и нестандартен час, пърформанси, форматни събития, дискусии, изложби, \"отворени врати\", театрални пътешествия и срещи зад кулисите, NT Live, импро театър, концерти, ателиета, фокуси, поетични рецитали, младежко творчество, изключително богата детска програма в София, Пловдив, Варна, Бургас, Стара Загора, Русе, Хасково, Благоевград, Велико Търново, Сливен, Габрово, Симитли, Добрич, Плевен, Кърджали, Смолян, Перник и Шумен ще предложи седмото издание на Нощ на театрите на 16 ноември, научи ДУМА от Мария Панайотова и Катерина Миланова от фондация \"Арт проджектс\". Тази година кампанията за инициативата е с послание \"Ти променяш играта. Играта променя теб\" и е вдъхновено от взаимната промяна, която се случва на зрителите и на изкуството. Над 1500 творци от различни театрални стилове стават част от европейската платформа в България и ще представят своите продукции в над 90 места в 18 града.  За поредна година в Нощта на театрите най-верните фенове на театралното изкуство ще имат възможността да надникнат зад кулисите на няколко театрални институции и да се срещнат с любими актьори и творци. NТ Live на National Theatre London гостува с най-новата продукция на един от най-иновативните театрални режисьори Иво ван Хове. В шест кина от веригата Cinema City в София, Пловдив, Русе, Варна и Бургас в събота ще има специални прожекции, посветени на Нощ на театрите. Националната гимназия за сценични и екранни изкуства в Пловдив и НУМСИ \"Проф. Панчо Владигеров\" в Бургас ще отворят сцените си за широката публика и ще покажат своите продукции с вход свободен. 1000 деца ще гледат безплатно куклен театър преди Нощта на театрите. Акцията е част от социалната кампания на dm Bulgaria - \"Веселите зъбки\" и за втора година се осъществи в партньорство с европейската инициатива. В съботния афиш на Куклен театър \"Весел\" от 11 ч. в читалище \"Искра\" във Велико Търново, театърът домакин ще представи своя оригинален прочит на класическата приказка \"Принцесата и граховото зърно\" по Х. К. Андерсен.", "date": "2019.11.15", "title": " Над 170 събития в събота радват ценителите на театралното изкуство"}
{"url": "https://duma.bg/vasil-petrov-s-golyam-uspeh-na-dzhaz-festival-v-doha-n203486", "text": "Васил Петров откри шестия Европейски джаз фестивал Катара и представи България с великолепен концерт. Изпълненията му бяха оценени високо от взискателната публика в Доха, а успехът на вечерта бе безспорен, след няколко поредни биса. На сцената с него бяха Йордан Тоновски (пиано), Христо Минчев (контрабас), Кристиян Желев (ударни). Фестивалът продължи пет дни в Катар, а концертите се провеждаха в Културното селище Катара. В събитието участват най-изявени европейски джазмени от Австрия, Полша, Швейцария, Франция, Румъния, Гърция, Унгария, Италия и България, научи ДУМА от Маргарита Тошева, артистичен и събитиен мениджър. Успехът на Васил Петров в Доха дойде по-малко от месец преди концерта му \"Най-доброто от Васил Петров\" на 23 ноември в столичния клуб \"Joy Station\", където той и публика ще са още по-близко и съпреживяването на музиката - по-силно. На сцената с него ще са изключителните Ангел Заберски младши (пиано), Борис Таслев (контрабас), Стоян Янкулов-Стунджи (ударни), Шибил Бенев (китара). Програмата включва пиеси от различни творчески периоди, както и съвсем нови заглавия в класически суинг, ориенталски джаз, боса нова музика, блус нюанси, поп и рок хитове интерпретирани по неподражаем начин от Васил Петров в нови аранжименти, написани от Ангел Заберски син. Част от темите, които ще чуем, са \"Fly Me to the Moon\", \"The Shadow of Your Smile\", \"When You Smiling\", \"Caravan\", \"Quando Quando\", \"Besame mucho\", \"Can`t Take My Eyes of off You\", \"Killing Me Softly\", \"A day in the Life of a Fool\", \"Soldier of Fortune\", \"My Way\", \"Strangers in the Night\", \"New York, N.Y.\" и впечатляващите му изпълнения на родния, български език на \"Подслон в дъжда\" и една от най-хубавите песни - \"Другият\".  Васил Петров е сред видните фигури на българската музикална сцена. Между многото прозвища, които е заслужил, може да се добави и Български джаз посланик към света. Многобройните му участия с именити музиканти и джаз оркестри у нас и в чужбина, както и редицата награди, които неговата дългогодишна кариера му носи, говорят убедително за това. Софийската публика имаше удоволствието да се наслади на продукциите \"Sinatra: Vegas\", които препълниха два пъти зала 1 на НДК. Билетите за концерта на 23 ноември са по 50 лв. във ВИП зоната пред сцената, по 40 лв. в останалите зони - на предварителна продажба, и 45 лв. в деня на концерта.", "date": "2019.11.15", "title": "Васил Петров с голям успех на джаз фестивал в Доха"}
{"url": "https://duma.bg/bfs-bori-rasizma-s-shal-n203462", "text": "БФС ще бори расизма по стадионите с шалче на националния ни отбор. От футболната ни централа обявиха, че са решили да създадат този продукт, за да се набавят повече пари в борбата нерешимия на този етап проблем. \"Това е началото на редица стъпки, които БФС ще предприеме като реакция срещу случилото се по време на мача с Англия (0:6) на 14 октомври. Традиционно футболните шалове показват принадлежността към определен клуб, а \"The Scarf of Respect\" отразява любовта към играта, равна за всички. Шалът е вдъхновен от цветовете на българското знаме, но посланието е универсално - във футбола няма място за дискриминация от какъвто и да е характер\", съобщиха от \"Бояна\". Инициативата беше представена от капитана на националния отбор Ивелин Попов, нападателите Марселиньо и Божидар Краев, вратарката на женския национален отбор Виктория Димова, футболисти от юношеския тим, фенове и служители на БФС. От мача с Англия УЕФА глоби България с 85 000 евро и затвори ст. \"Васил Левски\" за фенове за сблъсъка с Чехия в неделя. Инцидентите предизвикаха огромен международен отзвук и създадоха голямо обществено напрежение. Поради тази причина премиерът Борисов накара Боби Михайлов да си хвърли оставката, който първоначално не пожела, но впоследствие и вероятно под натиск, го направи.", "date": "2019.11.15", "title": "БФС бори расизма с шал"}
{"url": "https://duma.bg/dots-d-r-zhivka-boneva-dm-motivatsiyata-na-patsienta-e-polovinata-ot-uspeha-na-lechenieto-n203488", "text": "- Първата крачка е да търсим рискови фактори за тази болест - наднормено тегло и затлъстяване, наличие на фамилност, високорискова раса, напредване на възрастта, наличие на артериална хипертония, дислипидемия, синдром на поликистозни яйчници при жените и др. Създадени са въпросници, които могат да покажат дали конкретeн човек е застрашен да развие заболяването. У нас е възприет Финландският въпросник, който съдържа 8 въпроса и точкова система на оценка. При събрани над 12 точки е налице риск за диабет и трябва да се осъществят диагностични лабораторни тестове. По данни на Международния диабетен атлас у нас с диабет са 450 хил. души - близо 8% от населението, и още 200 хил. са недиагностицирани. 90% от хората с диабет са с тип 2, т.нар. неинсулино зависим. Основните етиологични фактори за възникването му са наследственост, но най-вече неблагоприятни фактори на средата - затлъстяване, обездвижване и неправилно хранене. Ръстът на диабета в последните десетилетия не се дължи на промяна в генотипа ни, а на пандемията от затлъстяване, което формира двойна пандемия, наречена \"диобезити\" (obesity - затлъстяване). Все повече дейности в живота ни се осъществяват дистанционно и ни обричат на заседнал начин на живот. Същевременно хранително-вкусовата индустрия бълва огромно количество \"храни-боклуци\" и харчи милиарди, за да ги рекламира. Над 70% от тези реклами са насочени към децата.  - Когато правим оценка дали диабетът е добре контролиран или не, използваме няколко показателя. Нивото на кръвната захар определя моментното й състояние, а посредством т.нар. кръвно-захарни профили се ориентираме за нивата й в няколко часа от денонощието (на гладно, след нахранване, преди лягане, нощем и т.н.). Те могат да се изследват в лаборатория или като самоконтрол от пациента с глюкомери, каквито се реимбурсират за всички пациенти на инсулинолечение, но са достъпни в аптеките и за останалите. Изследването на гликирания хемоглобин показва какво е било средното ниво на кръвната глюкоза, което човек с диабет е поддържал през последните 2-3 месеца. Ако има двама души с един и същи гликиран хемоглобин, но при първия кръвната глюкоза е стабилна продължително време, а при другия е налице значимо вариране от ниска (хипогликемия) до много висока глюкоза, те ще имат различен риск от усложнения на диабета. Постигането на добър контрол върху изброените показатели е нужно, за да се превантират тези последици. \"Добър контрол\" не е едно и също нещо при всички хора с диабет. Мащабни международни проучвания показаха, че много стриктният контрол може да предотврати микросъдовите усложнения и трябва да е цел рано при диагнозата на диабета. Когато настъпят тежките макросъдови усложнения (инфаркт, инсулт, периферна съдова болест) твърде стриктният контрол носи риск от повишена честота на сърдечносъдови събития и смъртност, най-вече свързани с хипогликемиите. Когато тези усложнения настъпят, контролът не трябва да е толкова стриктен, тъй като тогава рискът от хипогликемия може да доведе до влошаване на прогнозата на пациента. За жалост в целия свят половината от хората с диабет не постигат добър контрол на болестта. - Диабетните усложнения са тези, които притесняват и лекари, и пациенти при лош контрол върху болестта. Те биват остри и хронични, като вторите са свързани с увреждането на съдовете. Най-общо ги разделяме на микроваскуларни - засягане на очите (ретинопатия), на бъбреците (нефропатия), на периферните нерви (невропатия) и макроваскуларни - повреда на големите съдове на сърцето, мозъка и периферните артерии. Скрининг за ретинопатия, изследване на урината за албуминурия, на бъбречната функция, скрининг за невропатия трябва да се направи при тип 1 захарен диабет след петата година от началото му, а при тип 2 - още при диагнозата, тъй като последният може да е бил налице, много преди да се диагностицира. Последващите контролни изследвания трябва да са ежегодни. Атеросклеротичната сърдечносъдова болест, дефинирана като коронарна болест на сърцето, мозъчносъдова болест или периферна артериална болест, е водещата причина за заболеваемост и смъртност за хора с диабет. Съществува \"метаболитна памет\" - ако човек с новооткрит диабет дълго неглижира лечението и допусне да се появят усложнения, те ще напредват, дори ако пациентът е стриктен в терапията си на по-късен етап. За предотвратяване или забавяне на атеросклеротичната сърдечносъдова болест трябва да бъдат под контрол не само кръвната захар, но да се лекуват затлъстяване, хипертония, дислипидемия, тютюнопушене, албуминурия и др.  - Когато е открит инсулинът, целта на лекарите е била единствено болният да оживее. С развитието на медицината клиницистите са искали лекарството за диабет да понижава достатъчно ефективно кръвната захар, по-късно стремежът е бил медикаментът да има по-малко странични ефекти, по-малък риск от хипогликемии, да предпазва от диабетни усложнения, да не повишава телесното тегло, да има удобен прием... През 2008 г. Американската агенция по храните и лекарствата (FDA), а по-късно и Европейската (EMA), предявиха изисквания към фармаиндустрията, когато се регистрира нов медикамент, той да не води до повишен сърдечносъдов риск. Откроиха се 3 групи съвременни лекарства и особено определени представители от тях, които носят значими ползи върху сърдечносъдовата система и бъбреците при хората с диабет, затова сега говорим за кардиоренален подход в диабетологията. - България е на едно от водещите места в Европа по отношение на достъп и реимбурсация на най-съвременните антидиабетни лекарства. Критериите за изписване на иновативните медикаменти са в съответствие с международните препоръки и продуктовите им характеристики, така че всеки пациент, който има показания и няма противопоказания за това лечение, да има достъп до него. В момента около 22% от пациентите с тип 2 захарен диабет се лекуват с тези медикаменти. Качествата на изписваното лекарство са много важни, но обучението на болния, неговата мотивация, убедеността му, че трябва да спазва лечението и промяната в начина на живот, са половината от успеха. Затова разискваме с пациента кои храни да избере, с кои да внимава, кои да подмине; в какви количества; какво да прави, ако не му се яде, ако отиде на празник, ако повръща, ако предстои дълго пътуване; ако е с вирусна инфекция, може ли да приема алкохол и колко. От огромно значение е двигателната активност - колко продължително, колко често. Обучаваме пациента и близките му да разпознават хипогликемиите и какво да е поведението им. Пациентът трябва да знае, че болестта е хронична - не може да бъде \"излекувана\", но може да бъде добре контролирана, ако лекар и пациент гледат в една посока. Заболяването има прогресивен ход и ако настоящото лечение е с добър контрол, то е възможно в бъдеще да се наложи добавяне на друг медикамент или замяната му. А това изисква контролни визити при лекаря няколко пъти в годината. - Преди дни се проведе кръгла маса \"Заедно можем да победим диабета\" под патронажа на Комисията по здравеопазването към НС. Всички участници се обединиха около схващането, че добре структурирана Национална програма за борба с диабета е абсолютно необходима и такива програми има изградени или се изграждат в редица европейски страни. Тази програма трябва да разпише мерките за профилактика, за лечение и добри практики, за обучение и справяне с усложненията, а също кои специалисти трябва да бъдат ангажирани в тези дейности и с какви отговорности. В борбата с диабетната пандемия трябва да участваме всички - лекари (специалисти и лични лекари), диетолози, кинезитерапевти, фармаиндустрията, пациентите и техните семейства, училищата, подкрепени финансово и законодателно от институциите. В началото на миналия век основателят на първия в света диабетен център (Joslin Diabetes Center) д-р Елиът Джослин създава символа на победата над диабета - колесница с три коня, които представляват диетата, движението и инсулина (т.е. лекарството). Над столетие след Джослин за нас не подлежи на съмнение, че само заедно тези три коня биха могли да теглят колесницата за постигане на желаните резултати - животът на хората с диабет да не се различава съществено от този на хората без диабет.", "date": "2019.11.15", "title": "Доц. д-р Живка Бонева, д.м.:  Мотивацията на пациента е половината от успеха на лечението"}
{"url": "https://duma.bg/horata-tryabva-da-znayat-che-imat-izbor-smyata-ivan-grahovski-n203487", "text": "Как ви се струва търговец на оръжие да стане хлебар? И често ли срещаме хора, които са решили да променят живота си на 180 градуса, за да последват мечтите си. С Иван Граховски се запознах по време на традиционните масови бягания в Южния парк, организирани от 5кмрън. Той беше първият и почти единственият, който обу на това бягане нетрадиционните маратонки с пръсти.  Иван е софиянец, роден е на 28 септември 1987 г.  Интелигентен млад мъж, с когото разговорът върви неусетно, както неусетно се сменят и темите. За своите 32 години е минал през много неща. Завършил е класическата гимназия в София. После, макар да харесва хуманитарните предмети и да мрази математиката, се записва да учи икономика по съвместна програмата на Унгария и Италия. Справя се с висшата математика, но се зарича, че повече няма да учи в университет. Нарушава решението си, когато записва педагогика.   Но преди това, макар че е убеден пацифист, в един момент от живота си е оръжеен търговец. Сключвал е мултимилионни договори за износ на оръжейна продукция. Доста време е в този бизнес. През цялото време обаче не може да си обясни чувството на неудовлетвореност, което го съпътства. \"Животът ми се търкаляше, а аз не можех да намеря нещо, което да го изпълва със смисъл\". Печели добре, но в един момент осъзнава, че колкото повече пари изкарва, толкова повече не му стигат. Все си недоволен, искаш още и още, си спомня този период Иван. Осъзнава, че работейки не това, което му харесва, не изпитва удовлетворение и харчи парите си за глупости: поддържане на имидж чрез скъпи дрехи и обувки и за неща, които също са свързани с мнението на другите, а не с това, което иска да бъде и да постигне. \"Разбрах, че, разпилявайки парите си за различни скъпи вещи, всъщност разпилявам енергията си.\" Решава, че трябва да намери нещо, което да го удовлетворява. И определя двата основни кариерни проблема: по цял ден работи на компютър, а не с хора, и има безкрайно много шефове над себе си.  Тогава решава да напусне оръжейния бизнес, но търсейки си нова работа по специалността, се сблъсква отново със същия проблем: седене пред компютър и началници, които не ти позволяват сам да взимаш решения, превръщайки те в един обикновен изпълнител.  Решава, че няма да работи известно време, докато не намери това, което да го удовлетворява. Постепенно стига до извода, че иска да бъде учител. Но това трябва да стане някъде, където хората живеят бедно. Така попада на програмата \"Заедно в час\" на Министерството на образованието\". Иван смята, че тук се е намесила и съдбата - докато не преминал в сферата на образованието, това, с което се занимавал дотогава, спряло да му се получава. \"До този момент всичко беше свързано с желанието да си осигуря добър доход, за да мога да се издържам. Тогава осъзнах, че това е твърде погрешно. Когато парите са водещ мотив, а не удовлетворението от работата, няма как да изпиташ удовлетворение и от живота. Затова реших да рискувам. И разбрах, че животът винаги ще ме насочва, ще ми помага със събития и хора, стига да взимам правилните решения, които предизвикват в мен въодушевление\" - разказва Граховски.   Известно време работи в училище, където учат ученици с висок риск от отпадане. Иска да промени живота на тези деца към добро. Спомня си, че е бил много мотивиран да бъде пример за тях, защото според него те имат нужда най-вече от това. Тогава записва и педагогика.   За да зареже оръжейния бизнес и да осъзнае какво иска, особено много му помогнало бягането. Запалва се по него, макар никога преди това да не го е обичал. \"Тичането ми даде заряд да си върша нещата, без да се дразня. Даде ми и увереност в собствените възможности.\"  И решава да се хвърли в неизвестното. \"Но за да промениш живота си, е важно първо да се откъснеш от предишния. Ако търсиш сигурност, ще допуснеш компромис с това, което искаш да правиш. Ще работиш отново за пари, а не за въодушевлението.\"  В един момент обаче Граховски осъзнава, че учителството също не е неговата професия. Прекалено много компромиси има там. \"Да, аз самият определях какво и как да преподавам, но имаше и много неща, които бях задължен да правя, а не виждах смисъл в тях. Попадайки в системата на образованието, се съгласяваш да пишеш отсъствия, да преподаваш един и същ материал на всички, да изпитваш по един и същ начин всички, учениците трябва да седят в клас на чинове - все неща, които са противоположни на доброто научаване на каквото и да е от едно човешко същество\" - смята той. Учителите са затрупвани с ненужна бумащина. Документация, на която отгоре държат повече, отколкото на самото преподаване. Документацията определя всичко: дали учителят си е свършил работата, дали училището ще бъде финансирано и т.н. \"Нещата се правят с редица вътрешни компромиси\" - споделя разочарованието си от образователната система Граховски.  Тогава решава, че ще търси друго поприще, което да го удовлетворява. Никой не е по-голям от хляба, казва народът и Иван намира своето призвание именно в него. \"Аз винаги съм обичал хляб. Две филии хляб със салата между тях е любимото ми ядене. Но постепенно разбрах, че това, което масово се продава в магазините, въобще не е хляб. И го спрях\", си спомня Иван. До момента, в който разбира за квасения хляб - такъв, какъвто са го правили прадедите ни - с чисто брашно, без подобрители и с квас, вместо с мая. Започва да си прави за собствени нужди.  И тук се намесва отново съдбата. С неговата приятелка тогава влизат в спор и за да се успокои, Иван влиза в кухнята, изсипва в една купа брашно, вода и квас и започва да меси. След минута месене осъзнава две неща: че гневът се е изпарил, а мускулите на ръцете му се тренират много добре. И в главата му просветва мисълта, че е открил това, което е търсил - да прави нещо живо, не на компютър. След като омесва хляба, отива на занимание по пеене. В паузата в една сладкарница забелязва изложен хляб. Следва разговор със собственичката на сладкарницата и неочаквано получава предложение да стане хлебар. \"Ако ми бяха предложили това друг ден, сигурно щях да откажа, понеже знам, че парите в бранша са малко. Но точно тогава нямах правото да го направя, защото осъзнах, че точно в този ден съдбата ми праща знак. И реших да последвам съдбата\", обяснява Иван.  Така започва да работи като хлебар. Научава се да прави хляб за повече хора. Но най-важното, което му дава хлябът, е свобода. Няма началници, единствено хлябът. Така всеки ден зависиш от собствената си преценка дали нещата са се получили, а не от субективното мнение на някой над теб. Всеки ден имаш реални резултати, които можеш да докоснеш и да споделиш с някой друг\", обяснява Граховски. Налице са всички хормони на щастието. Има ли по-голямо удоволствие да подариш на някого не купена в магазина бутилка вино или нещо стандартно, а омесен със собствените си ръце хляб?  \"Така хлябът промени изцяло живота ми\", категоричен е Иван.  След като натрупва необходимия опит, решава да се пробва и сам. Работи върху това да отвори собствен магазин. Без да има дори формално началник над себе си. Което се вмества в разбирането му, че хората трябва да се научат сами да взимат решения и да носят своята отговорност. Според него основните конфликти идват, защото хората имат потисната свобода. Те смятат, че нямат избор, понеже нещата в света са устроени по определен начин и така работят. Споделя, че за него най-важното е изследването: кой си, къде си, кое е важно за теб. Както и да бъдеш създател. Да имаш разбирането и усещането, че сам твориш живота си.  Да омесиш своя собствен хляб. ", "date": "2019.11.15", "title": " Хората трябва да знаят, че имат избор, смята Иван Граховски"}
{"url": "https://duma.bg/v-london-po-brekzit-bez-brekzit-n203490", "text": "Междуградският автобус пристигна на спирка \"Падингтън\" с половин час закъснение от разписанието. Толкова за прословутата английска точност. От салона слезе удивително малка и крехка, на фона на огромния автобус, индийка. Заговори. Много забързано и напевно, чак ти е приятно да я слушаш, нищо че не разбрахме какво ни казва. Вероятно говореше на английски, защото чухме няколко пъти думата \"гайс\" (приятели). Това фамилиарно обръщение вече не ни учудваше. Предните четири дни го бяхме чували навсякъде в Лондон от различни служители - от автогарата до музея и от ресторанта до метрото.  \"От колко години живеете в Лондон?\" \"От двайсет и пет\". \"Такова ли е винаги времето през ноември?\". \"Да, дъждът ту почне, ту спре\".  Грехота е да си в британската столица и да не попиташ за времето. Мъжът зад рецепцията е на неопределена възраст. Къдравите му коси и брада са силно прошарени, но кожата по лицето и очите са по младежки опънати и живи. От Йемен е. Неговият английски е правилен и разбираем. За тези, които знаят английски.  Следващите дни през рецепцията освен него ще се извървят чернокож, мулат и бледолик брат, но не и англичанин, съдейки по акцента му. В кухнята - португалки. Хотелското пране го изнасяха нигерийци. В магазина отсреща - пакистанци. В ресторанта на ъгъла - индийци. Зад ъгъла араби подстригват араби. По улиците Вавилон. Да пишеш нещо генерално за Лондон и лондончани, след като си бил за пръв път и само за няколко дни, би било израз на безмерно нахалство. Но да нахвърлиш някои \"крайпътни бележки\" за четири-пет дни не е чак толкова греховно.  Лондон е световен град, но не стъписва с огромност. Лондон дъха на империя, но вече не е имперска столица. В Лондон може да се разхождаш километри и километри, без да си напрашиш краката, защото има тротоари. Странно, нали. Особено потискащо е да гледаш колко разнообразна комунална техника излиза по улиците, за да ги чисти - големи коли за големите булеварди и малки машинки за по-тесните улички. Лондончани очевидно не знаят, че улиците се метат и мият само по празници и избори. Или когато вали дъжд.  В столицата на световния капитал на кофите за боклук не пише нищо за \"вълци\", \"лисици\", \"титани\", \"колоси\" и други такива, а само името на местната община. Подразбира се, че с боклука се занимава тя. Всъщност то и контейнери за боклук няма, подобно на други столици. Така че няма какво да вони, като не го почистят. Торбите с боклук се оставят направо на тротоара късно вечер или рано сутринта и са събирани от кола на чистота. Колите. Големите коли тип \"джип\" са по-скоро рядкост за града, повече се виждат разни \"бюджетни\" модели. В Лондон не видяхме автомобил, паркиран на тротоар, нито чухме да се натискат бясно клаксони, шофьори да се ругаят или пък, не дай Боже, да се млатят по кръстовищата. Може и да сме пропуснали тези сценки, но защо в София не ги пропускаме поне веднъж седмично.  \"От колко години живеете в Лондон?\" \"От десет.\" \"Тук, в метрото ли работите?\" \"Да, ей тука, зад тая вратичка, всеки ден следобед. Ако имате нужда от нещо, чукнете.\"  Мъжът, когото срещнахме във вестибюла на метростанция \"Падингтън\", бе много приветлив и искрено се радваше, че среща сънародници, макар че в Лондон българите едва ли са редки птици. \"Как е в България?\" \"Е, как да е...\"  Метрото на Лондон е тема за отделен разказ. Объркващо разклонено, с много линии, направления, платформи, тунели, асансьори, стълби, включително вити метални, на които пише колко точно стъпала има, то, както и барселонското, не страда от излишна красота и чистота, но пък е практично. И те води до всяка една точка на града, комбинирано удачно с леката градска железница, която отвежда голяма част от по-състоятелните лондончани от работните им места в центъра към предградията. Последната, както ни обясни нашият сънародник, позволява едновременно да живееш \"на село\" и да работиш \"в града\". Впрочем природата и без това е навлязла в самото сърце на британската столица. Изумрудено зелените лондонски паркове уж са толкова прости с огромните си ливади и редици от чинари, но като се замислиш, много е сложно да поддържаш парк, в който диви птици и животни да се чувстват уютно, катеричките да ядат от ръката ти. Тези зелени петна сред сградите са възмутително уютни. Три неща спират погледа на новака в града. Червените тухлени стени на сградите, подстриганата тлъста трева и светлозелените отразителни жилетки, които се носят масово от граждани и служители. Едното внася уют и симетрия, а красотата е симетрия, второто - хармония и умиротворение, а третото, може да звучи странно, но говори за култура и спазване на правилата.  На една от уличките в района на хотела видяхме нещо изумително спрямо софийското ни битие. Малка частна квартална градинка. Безплатна за посещение. С ограда от ковано желязо, с фонтанче, озеленена, с пътечки, с пейки. Катинар, видеокамера и надпис за работното време.  Представяте ли си. Някой е вложил пари, време и емоции, за да подари на обществото малко уют за своя сметка, а в замяна очаква само да уважите труда му. Това впечатление бе по-важно и ценно от всичко друго, което може да видиш, а то има какво да видиш. Да, в Британския музей наистина няма почти нищо британско. Но в Британия явно има нещо, което кара милиони хора да я изберат за втори дом. Само в Лондон са почти два милиона и това не единствено заради парите и уредената държава. Има и още нещо по незримо, което чака обяснение.  Може да го потърсите в онази градинка в Падингтън.", "date": "2019.11.15", "title": "В Лондон по Брекзит, без Брекзит"}
{"url": "https://duma.bg/strashnite-prikazki-i-detsata-n203493", "text": "Едва ли има нужда да ви убеждаваме колко голямо значение имат книгите и приказките за порастването на детето, за опознаването на света, на хората, на емоциите и мечтите. Също така сме сигурни, че всеки е заспивал с приказка - от бабините запаси, през красивите пъстри книжки, до татковата \"торба със смешки\"... Нищо не може да се сравни с магията на разказаната история, със света, който само въображението чертае и всеки път героите са различни, по-добри, по-големи, по-смели или по-страшни. В зависимост от това кой разказва, как разказва, какво е преживяло детето през деня, колко е пораснало.  Един от въпросите, които най-често тревожат родителите, когато избират книжка или история за \"Лека нощ\", е дали не е прекалено страшна и няма ли да \"развалят\" съня на детето. Страхуват ли се всъщност малчуганите от страшните приказки? Психолозите са категорични - да, страхуват се, но тази емоция, родена и преминала първо през приказката и детското въображение,  За малките човечета е важно да разберат, че и тази емоция съществува. Чрез света на приказките те осъзнават и опознават своите страхове, надничат зад границите на собствената си сигурност и спокойствие, провокират смелостта си. Преодоляват един страх и се изправят пред друг. Децата обичат да се идентифицират с любими герои, влизат в техния емоционален свят, опитват от техните страхове. Всичко е на ужким, но е ключово социално умение, което ги въвежда в света на възрастните. Страшните приказки са изпитано от хилядолетия средство за въвеждането на различни ценностни категории като добро и зло, правилно и неправилно, страшно и смело, победители и победени... В първите си години децата имат почти еднакви страхове - от тъмното, от непознатото, от чужди хора, от откъсване от семейството, от изоставяне, от провал. Чрез приказките малките разбират, че тези емоции не връхлитат само тях. Могат да избират между различни модели на поведение за справяне с определени ситуации. Затова и много често детето си избира една-единствена приказка, която ви моли да препрочитате вечер след вечер. Така малкото човече търси спокойствие и сигурност - чува нещо познато, знае какво следва и сякаш то диктува развитието на ситуацията. Приказките дават необходимото време, през което детето постепенно, внимателно и със своето собствено темпо опознава страха и то в безопасно и сигурно въображаемо пространство. Именно заради различните страхове на децата във всяка възраст са свързани и различните приказки.  усложняват се сюжетните линии, трябва да се внимава и с вълшебните истории, защото в първите си години децата не правят разлика между реалност и илюзия. Преди 3-годишна възраст подходящи и разбираеми са приказките, свързани с природата, с горските животни и с отношенията в семейството. Без вълшебства, сложни перипетии и дълги сюжети. Такива например са приказките \"Трите прасенца\", \"Дядовата ръкавичка\", \"Грозното патенце\", \"Медената питка\", \"Маша и мечока\". Историите трябва да са кратки, директни, с ясен край, без невидими същества, феи, ангели или магьосници. В тази възраст е рано да се въвеждат принцове и принцеси например, защото това е категория, която разделя хората или ги овластява. Това също е трудно разбираемо за най-малките. Приказките за 4-годишните могат да бъдат малко по-дълги и малко по-подробни. Тук вече може да има ясно изразен \"лош\" герой, който да бъде побеждаван от доброто. Чувството за справедливост в тази възраст е много силно изразено, затова е добре историите да са с логичен край, положените усилия да бъдат възнаградени. Подходящи за този период са истории като \"Който не работи, не трябва да яде\", \"Сливи за смет\", \"Дядо вади ряпа\", \"Лъжливото овчарче\". При 5-годишните също е рано за магични същества. Трудно ще обясните например защо може да говори Златната рибка или как тиквата се превръща в каретата на Пепеляшка. Тук много подходящи са книжките за костенурчето Франклин, които разказват за отношенията между приятелите, в семейство, в детската градина и училище.  Децата на 6 години вече са готови за приказки, в които зли сили се опитват да променят съдбата на героите - \"Спящата красавица\", \"Снежанка и седемте джуджета\", \"Красавицата и Звяра\". свързани както със сюжета, така и с качествата на героите. След 6 години може да обясните на детето, че има измислени неща, които се случват само в приказките. Въпреки че голяма част от малчуганите в тази възраст предпочитат да вярват във вълшебства и често си имат въображаем \"приятел\" с магични сили. Хубаво е да се обяснява връзката между причина и следствие, и детето да разбере, че всяко действие, всеки избор, който прави героят, е свързан с околния свят и може да го промени. За първокласниците вълшебните и \"страшни\" приказки вече не са проблем, а предизвикателство. Те имат натрупан социален опит, различават основните ценностни категории, сами пробват да променят действителността и да не се съобразяват с мнението на околните. Братя Грим, Андерсен, Шарл Перо са класическите разказвачи, които в тази възраст със сигурност ще омагьосат малчуганите. Българските народни приказки с вълшебни мотиви също са прекрасен \"учител\" за тази възраст. Децата съвсем скоро ще започнат да ги четат сами и от слушатели ще се превърнат в читатели. Постарайте се да не \"ограбвате\" магията на приказките с екранизации от киното и телевизията. Въображението на детето работи чрез книгата, екранът ражда готови образи и звуци, които да разочароват. Книгата провокира въпроси, рови се в подсъзнанието и прави децата щастливи.", "date": "2019.11.15", "title": "Страшните приказки и децата"}
{"url": "https://duma.bg/zalp-ot-dzhepanetata-n203497", "text": "Изборите минаха. Поголовната сеч над хората  започна. Вдигат се данъци; цената на тока расте -  даже не тайно и полека; със замах се отнемат нови и нови социални права. Вчера воеводите и ГЕРБ вдигнаха джепанетата и залпово отстреляха плащането на първия ден болнични. Днес първия ден, догодина - втория и така до умирачка. Това стана ясно на брифинг след коалиционния съвет между ГЕРБ и Обединените патриоти.  Смятаме, че чрез диалог можем да постигаме по-добри неща, без притеснение обяви тарторката на мнозинството в парламента Даниела Дариткова. Кое му е доброто, бе госпожа?! Това означава работещите българи да ходят на работа масово болни и без достатъчно пари за лекарства, щото заплащането на труда им е мижаво. Работодателите години наред драпаха да не плащат болничните на своите работници. Сега вие им поднасяте на тепсия решението на стабилната ви коалиция. Какво получихте в замяна за тази услуга към бизнеса? Хайде стига вече с тези жестове на дарителство към богатите. За такава стабилност на обикновения българин му дреме. Но виж НОИ, при целия му дефицит, отново ще се разтресе, още повече, че властта решава да даде 250 лева минимална пенсия, като я увеличава с по-малко от 16 лева. Което пак ще рикошира върху общите пари на всички пенсионери; ще раздели отново тези, които цял живот са плащали осигуровки, и онези, чийто принос е повече от скромен. Както става с Коледните и Великденските чутовни 40 лева в добавка към пенсията. Милосърдно, нали! С едната ръка даваш, с другата вземаш и сметките в бюджета излизат като Питагорова теорема. Всъщност вие учили ли сте математика? Познанията ви стигат май само до точната сметка във вашия портфейл!  ", "date": "2019.11.15", "title": "Залп от джепанетата "}
{"url": "https://duma.bg/novorodenite-na-prof-emil-popov-n203483", "text": "Когато Емил Попов твори, сърцето му пее, а душата му се моли. Чистотата на неговите творения е като оазис в пустинята на повсеместния кич. Авторът е от онази, намаляваща порода творци, които, късайки от себе си, успяват, поне за малко, да ни облагородят. Емил не иска да е самотен с това, което ръцете му творят, и затова всяко измайсторено късче метал е като зов за взаимност, като отворен прозорец, през който можем да надникнем, да прекрачим, без да се замислим, и да влезем. Доброволно, с усещане за споделената тайна на таланта и авторската отдаденост, пише галеристката Краси Алексиева. Роден е в Кюстендил през 1951 г. Завършва скулптура при проф. Любен Димитров във ВИИИ \"Н. Павлович\". През 1979 г. е приет за член на СБХ. През 1992 г. завежда катедра \"Скулптура\" в НХА. От 2002 г. е редовен професор. Носител на наградата \"Сребърно Възраждане\" за скулптура. Емил Попов е автор на бюстовете на Александър Карастоянов и Свилен Русев; релефи на Благой Гебрев и Христо Смирненски; скулптурни портрети на Йордан Радичков, Константин Павлов; портрети на Кирил Петров, Илия Бешков. Заедно с Ангел Станев е автор на монументално-декоративната композиция \"1300 години България\" в НДК. Негови произведения са собственост на много музеи и галерии в страната и чужбина. Има реализирани над 30 самостоятелни изложби.  ", "date": "2019.11.15", "title": "\"Новородените\" на проф. Емил Попов"}
{"url": "https://duma.bg/za-12-godini-uchenite-v-ban-sa-namaleli-s-edna-treta-n203491", "text": "Ако отливът на хора, занимаващи се с наука, продължи с темпа от последните години, България няма бъдеще извън ролята си на донор на обслужващ персонал за Евросъюза. За това предупреди при гледането на Бюджет 2020 в ресорната парламентарна комисия проф. Лъчезар Аврамов, директор на Института по електроника в БАН. Висшите училища и научните институти все повече се превръщат в \"старчески домове\", за половината места за докторанти няма кандидати или се приемат хора с ниски интелектуални резултати и ако до 3-4 години не се промени политиката, ако не престане експортът на \"мозъци\" и не се вземат мерки за задържане на научния потенциал, ще стигнем до катастрофа, заяви той. Депутати от мнозинството намериха тези думи за пресилени. Но нека видим какво показват фактите, отразени в отчетните доклади на БАН за последните години. От 2006 до 2018 г. учените в БАН - хабилитирани и нехабилитирани, са намалели точно с 30,15% - били са 3675, останали са 2567. Академиците, които работят на щат в академията, преди 12 години са били 34, през 2018 г. са 5 (минус 85,3%). Член-кореспондентите от 41 са останали 31 (спад 24,4%). Само при професорите има ръст - през 2006 г. са били 319, през 2018 г. те са 413 (увеличили са се с 29,5%). Доцентите обаче от 1492 са намалели на 902-ма (минус 33,5%). Най-младите учени - асистентите, преди дузина години са били 1789, сега намаляват с над 500 и остават 1216 (свиване с 32%). През 2006 г. в академията са се обучавали 681 докторанти, в последната отчетена година те са само 438 (спад с 35,7%). Т.е. виждаме, че почти всички категории учени са се стопили с около 30%. Тепърва предстои да разберем какво ще покажат данните от отчета за 2019 г. Причините са и в естествения отлив по възраст; и в безобразните финансови и морални удари, които науката понесе особено по времето на Симеон Дянков; и намаляването на престижа на научната професия у нас (никой не обича знаещите, те са опасни); и в изтичането на \"мозъци\" (по темп на емигриране България се нарежда на първо място в ЕС, според данните на Евростат); и в преминаването на работа към други сектори заради ниските заплати в науката. Ако всички тези процеси продължат по досегашния начин, проф. Аврамов ще се окаже напълно прав - България постепенно  на континента. Нека си припомним, че в края на май т.г. , когато в парламента се обсъждаше отчетният доклад на БАН, в ресорната комисия председателят на академията акад. Юлиан Ревалски съобщи, че само за последната една година - от 2017 до 2018 г., учените в академията са намалели със 116, а до 6 години половината от изследователите ще се пенсионират. Да напомним, че хабилитираните учени и преподаватели в институтите и във вузовете в България са единствените работещи, чиято пенсионна възраст е закована в Кодекса на труда на 65 години плюс \"бонус\" до 3 години по решение на научните съвети на място. За никоя друга категория не е поставено ограничение и това е само един пример за  отношението към общността на знанието.  Както във всички сектори, така и в науката има много проблеми, но от години хората с най-високата професионална квалификация в България алармират, че основното, което гони хората от науката, са ниските заплати. Оправданието на властта, поне в последните 10 години, винаги е, че БАН, както и вузовете, е автономна и сама определя числеността на персонала си, затова сама си е виновна, че има мизерни заплати - много под средната за страната. Цинично оправдание, понеже отпусканият за академията бюджет едва покрива дори настоящите ниски заплати с осигуровките и много малка част от другите разходи - повечето институти години наред плащат тока и отоплението си от собствените си средства, основно от проекти. Къде другаде ма такава държава?! Няма как академията да повиши заплатите, като намали броя на учените, понеже, за да се прави наука в изследователска среда, в екипите трябва да има някакъв разумен минимум от хора. ДУМА неведнъж е посочвала, че докато държавата България дава за академията си около 45 млн. евро, сродните институции СНРС във Франция и \"Макс Планк\" в Германия например получават от държавите си над 1 млрд. евро. Дори академията на науките в Румъния е почти два пъти по-добре финансово осигурена. А научната дейност, за разлика от всички други човешки дейности, е еднаква навсякъде и следователно няма как нашите учени да се конкурират с колегите си в Европа и по света при разлика във финансовата осигуреност в десетки пъти. Бяхме стигнали дотам, че в ЕС отхвърляха висококачествени български научни проекти с мотив, че България не осигурява учените си достатъчно и никога не се знае какво може да стане с проектите. Въпреки това нашите учени успяват да печелят проекти в международните програми, което не е хвалба за тях от моя страна, а е по-скоро изумление.  Много отдавна учените и синдикатите настояват да се определи минимален праг на заплатите в интелектуалната научна дейност, под който да не може да се пада. И тази година Университетските синдикати например настояха да се направи таблица за на учените и преподавателите, както е за много други публични сектори, защото системата на знанието е единна и не може професор да получава колкото начинаещ учител, а асистентът - два пъти по-малко. Но отново никой не им обърна внимание. Нещо повече - БСП вече във втори парламент няколко пъти внася предложение към различни закони за минималния праг на заплащане в науката по длъжности, като се започне от поне две минимални заплати за страната за асистентите и се върви нагоре по длъжности. Но властващите от ГЕРБ и коалиция всеки път отхвърлят това предложение с абсолютно несериозни мотиви, а по-скоро бих казала, че никой от тях не се и замисля за какво става дума. Обикновено, когато се отчитат резултатите, в НС от кумова срама звучат празни фрази, че държавата е в дълг към академията, но нищо повече.  През 2019 г. към бюджета на БАН, който бе 94,1 млн. лв., се наложи да се додадат още 5 млн. лв. за покриване на ръста на минималната работна заплата.  Така бюджетът на академията стана 99,1 млн. лв., а за 2020 г. са предвидени 105,6 млн. лв. Има ръст,  хвалят се вносителите от ГЕРБ. Само че идната година се прави 10% увеличение на заплатите в бюджетната сфера и с около 9% - на минималната работна заплата. Т.е. голямата част от въпросния ръст отново ще отиде за покриването на тези разходи. И пак ще си останем на същото ниво на условията за научна дейност, което прогонва младите, пък и \"старите\", изследователи от България.  Освен това, в сайта на МОН е публикуван за обсъждане до 29 ноември т.г. проект за промяна в постановление, според която всички държавни институции ще трябва да искат консултации от БАН по  важните въпроси в своите ресори, за които академията има научен капацитет. Прекрасно, защото може би най-сетне някой ще започне да чува какво казва науката, което досега не се случва. Само че... Според проекта, финансирането на тези консултации е за сметка на бюджета на БАН, т.е. от същите недостигащи пари, срещу същите мизерни заплати. Мотивът е, че от тази година с добавка в Закона за БАН бе записано, че субсидията се дава за основни, за администратирани дейности и за национално възложени дейности. Обаче. Нормалното би било както фирмите сключват договори с науката и си плащат за продукта, който получават, така и държавата би трябвало да прави същото, понеже собственостите са равнопоставени по закон. Ала спрямо науката очевидно продължава да се прилага принципът \"Плащай си, за да работиш\". ", "date": "2019.11.15", "title": "За 12 години учените в БАН са намалели с една трета"}
{"url": "https://duma.bg/deyzi-lang-kogato-imash-tsel-namirash-i-patya-n203494", "text": "- Още като 5-годишно дете си представях, че ще стана световна шампионка по бокс, без да осъзнавам как ще го постигна. Визуализирах си картината, че печеля тази престижна титла на ринга. Не разбирах защо, но бях много сигурна, че това ще се случи някой ден. Родителите ми казваха: детска му работа... По-късно в живота ми трябваше да мина през лека атлетика, таекуондо, кикбокс (става световна шампионка през 1994 г. - б.р.), карате (печели световна титла през 1995 г. - б.р.), за да открия себе си. Така разбрах, че въз основа на базата и опита от бойните изкуства съм готова да осъществя мечтата си. Това беше процес, през който трябваше да мина. После срещнах моя първи треньор - покойния Милчо Милев, тогава той беше поел националния отбор по бокс за младежи. - Бате Милчо повярва в мен и в моята детска мечта, за която му разказах. Показа ми, че боксът е интелигентен спорт и човек трябва да мисли, за да умее да се защитава. Рингът за мен е като сцената в театъра, където се играят постановките. Там си сам и няма кой да ти помогне по време на мача. Но чувството е невероятно. Този момент винаги съм го сравнявала с преодоляването на проблемите в живота. Учи те да се справяш сам с трудностите и да разчиташ на себе си. - Разбира се. Тогава цялото общество беше срещу моето увлечение по бокса, само малцина вярваха в мен. Беше повече от трудно. Дори не искам да си спомням колко трудно... - Отличията са признания за целия тежък труд и рисковете, които поех, за да постигна мечтата си и да отворя пътя за другите момичета след мен. Най-ценната награда е тази, която е свързана с цялата ми боксова кариера: когато ме приеха в Залата на славата в Америка. Никога не съм имала признание от страна на България, но не мога да скрия радостта си, когато за първи път бях поканена като специален гост от председателя на федерацията по бокс Краси Илински и Еми Груева на първия форум в София за изравняване на правата между мъжете и жените в олимпийския спорт от тази категория. Това беше прекрасен жест за мен. - Да, лесни са победите, когато съм побеждавала с нокаут. Имала съм и много трудни мачове - единият беше \"политически\", става дума за срещата ми на ринга с канадката Кеси Уилямс. Тя е доста тежък противник, с натрупан опит, а аз го нямах. Знаех, че тогава всичко беше подкупено, за да загубя и официално да ме отстранят от боксовата федерация в Германия. Не мога да забравя напрежението и вярата в себе си за победа. Имах само треньора си, мениджъра и моя много добър приятел - покойния Стефан Шарлопов. С тази среща се утвърдих за постоянно към промоутъра \"Универсум\". Друг много труден мач беше, когато играх за третата световна титла с германката Зилке Веайкемаер. Тогава в седмия рунд скъсах снопове мускулни влакна на лявата подбедрица, както и кръстни връзки на коляното на десния крак. Болката беше неописуема и до ден днешен не мога да си обясня как завърших срещата. Стоях на едно място и в последните три рунда имаше само размяна на удари, не можех да се движа. Моят треньор идваше до мен през почивките да ми дава да пия вода, тъй като не можех да отида в ъгъла. Казах му да не хвърля кърпата, защото ще завърша успешно. Той ме послуша. Това е един от моментите, които никога няма да забравя. Открих колко голяма е силата на духа. - Да. Случи се, когато приключих кариерата си и не исках да чувам за бокс. Нямах сили дори да вляза в залата или да се кача на ринга. Но това продължи само три месеца. После желанието се върна. - Пътят ми е бил много тежък, изпълнен с доста трудности и страдания. Но най-важна е вярата в себе си и желанието да постигнеш това, което искаш. Когато имаш цел, намираш пътя и хората до теб. Когато печелиш, победата е за твоя отбор. Благодарна съм на всички, които повярваха в мен и ме подкрепяха в тежки моменти. Това са първият ми треньор по бокс Милчо Милев; Михаел Тим, с когото станах европейска и световна шампионка в Германия; Емануел Стюарт, който ме тренира в Америка; моят партньор в живота; мениджъри; приятели; познати; пиари; моите баба и дядо; майка ми, на която отне време, за да разбере, че боксът беше моят живот тогава. Но по-добре късно, отколкото никога. - Реакцията на хората в залата може да те стимулира или, напротив, силно да те разсее. Винаги съм била много концентрирана, когато излизам на ринга. Слушах само един глас - на треньора до мен. Абстрахирах се напълно от публиката. - Много често! И винаги съм си представяла предстоящите мачове, както и стратегията им, която сме обсъдили с треньора ми. - За съжаление - да, но само при самозащита. - Винаги съм казвала, че трябва да мислиш как да надиграеш противника, за да го победиш, и да се научиш да виждаш ударите, които той прави, за да се защитиш. При бокса, както и когато играеш шах, трябва да си спокоен. Емоциите пречат. - Много се радвам, че има развитие, което наблюдавам в женския бокс. Виждам и мои последователки. Няма значение, че са с аматьорски титли. Има много млади таланти, както и деца, и възрастни, които тренират бокс за удоволствие. Това е прекрасно. - Радвам се, че сбъднах детската си мечта: все пак съм първата българка, която написа история в бокса - спорт, нетипичен за жени. А това е международно признание и за страната ни. Иначе, извън ринга, за мен е много важно семейството. - Според мен трябват 80% труд и 20% талант. - Това е нож с две остриета. От една страна, популярността ми отвори възможности за нови контакти и работа, обиколих почти целия свят. От друга, известността пречи - нямаш спокойствие, сблъскваш се с много злоба и завист. Поради моята спортна кариера, личният ми живот започна по-късно, отколкото на другите хора. Но не съжалявам за нищо. Радвам се, че се оттеглих навреме и съм здрава. - Да се трудя упорито, да съм позитивна, да се справям с несгодите и да разчитам на себе си, както и да помагам на другите. Това, което те прави шампион, не са победите или титлите, а загубите. Именно заради тях ставаш по-силен. И те карат да се изправиш и да продължиш напред, а не само да се оплакваш и да се самосъжаляваш. - За съжаление, има много агресия навсякъде. С развитието на технологиите и компютрите новата генерация и индивидите като цяло напоследък са с доста лабилна психика. Спортът ми помогна много и смятам, че стимулирането на хората да спортуват, независимо какво, е най-добрата терапия.", "date": "2019.11.15", "title": " Дейзи Ланг:  Когато имаш цел, намираш и пътя"}
{"url": "https://duma.bg/natsionalni-svettsi-i-predateli-n203531", "text": "Докато разпалено разказвах на учениците за националните ни герои и ги карах да анализираме одата \"Левски\" от Иван Вазов, едно момиче вдигна ръка и ми каза, че тук нещата ги разглеждаме така, но в предишното училище, където учила до 8 клас, преподавателят по история им казвал, че Ботев, Левски и другите ни борци за свобода всъщност са престъпници. Защото нарушавали законите на Османската империя. Класът утихна.  Не че точно националните ни герои са тези, които интересуват учениците в момента. Вълнуват ги проблемите на тяхната възраст: нов клип, обектът на любов от съседния клас... Но абсурдността на това твърдение ги стресна. Те ме гледаха. Поех въздух и започнах да говоря, с труд сдържайки гнева си... Не е нещо ново. Още през 90-те години някои пишман учени твърдяха подобни неща. Както и че не е имало баташко клане. Но и днес. Че не е имало турско робство, а само присъствие (горките Ботев, Левски, Чинтулов, Вазов и другите, които не са знаели какво говорят). Че много добре сме си живеели в рамките на Османската империя.  И Левски, който е обесен тогава от турците, повторно бе обесен от наши съвременници, които го определиха като убиец (историята с момчето).  Преди време режисьорът Максим Генчев разказа  как соросоидни организации са му предлагали да направи филм, в който да изкара Христо Ботев деградирал пияница, женкар и крадец. Както и че гениалните му стихотворения не били негови... Той отказал, макар да му предлагали много пари. Дали обаче някой друг ще откаже?  Опитите да бъде махнат ореолът, който народът ни е нарисувал около тези светли образи, удря по националната ни памет. По националното ни самочувствие. Тези хора, жертвали живота си за свободата на България, са всичко друго, но не и престъпници. Може и да не са светци в каноничния смисъл на тази дума. Но са светци в очите и паметта на народа. И е крайно време да бъдат прекъснати всички опити от съвременни псевдоучени за развенчаване на светлия им ореол. Както църквата има нужда от своите мъченици, така и България има нужда от националните си герои. Които да бъдат пример за следващите поколения със саможертвата в името на идеала - свободата.  И ако искаме да се съхраним като нация, да не е била напразна саможертвата на \"лудите глави\", трябва да постъпим с всички тези организации, които целят подмяна на историята ни, както постъпиха в Унгария - изгониха ги.  Между другото, историята на Балканския полуостров се преподава в Турция по друг начин - не както в нашите учебници. Макар вече да се съмнявам, че е така... ", "date": "2019.11.15", "title": " Национални светци и предатели"}
{"url": "https://duma.bg/magaretata-pozhelali-tsar-n203475", "text": "Магаретата пожелали цар и заявление до Зевса чак подали. Прочел го Зевс и рекъл: - \"А, така ли?! Позната ми е тази дългоуха твар, която вечно рита и реве, -  ще имам с нея само ядове!\" Но все пак сложил резолюция: \"Не само цар, но даже конституция!\" И тутакси възложил царската корона - Кому, ще кажете? - На слона! Но минал някой ден и друг - и ето, магаретата рев надали до небето: - \"Не щеме тоя цар! Махнете го оттук! Наистина, че той не рита, но всичко върши нам напук, - не ни зачита по никакъв въпрос; напротив, с нас шеги си прави/ с вода напълня дългия си нос и пръска върху нас и вика ни: \"На здраве!\" - Да бъде тъй! - рекъл им Зевс, и слона свалил от трона, и цар им назначил - елена: животно кротко, умно, благородно, по дух - свободно и народно... Но минали пет-десет дена, - магаретата рев надали пак: - \"И този цар не щем! Не ни е драг! Таз кротост прекалена ни дразни - чак да хвърляме чифтета! Уж дал си му рога - не знае да боде, от нашия локум - бодила - не яде, - нима такъв цар ни е бил късмета?!\" Тогава Зевс се разгневил ужасно и викнал: - \"Млък, проклето семе, че дявол ще те вземе! Отдавна е за цял свят ясно: магаре ли е - все си е магаре! Самите вие сте нищожни твари, а злото дирите у други: ту конституцията крива, ту царят го не бива... За вашите неизлечими шуги не цар, а сопа трябва по-чепата, да ви налага ден и нощ ребрата!\" И коронясал им за цар на вечни времена - един магаретар. 1933 г.", "date": "2019.11.15", "title": "МАГАРЕТАТА  ПОЖЕЛАЛИ  ЦАР"}
{"url": "https://duma.bg/pardon-n203474", "text": "ЛАФ НА БРОЯ До изборите - КАМА СУТРА. След изборите - КАМА МУТРА. Заб.: В превод:  \"кама\" е желание, а \"сутра\" - нишка.  КОЛЕЛОТО ЗА ЛЕТИЩЕТО Как пък един път не видях да продават тъмно и скапано жилище, с лошо изложение, в шумен квартал, на некомуникативно място, далече от автобуси и метро, на един час от центъра?  Явно се разграбват още преди да се стигне до обява…. ДОКТОР СПАС И НЕГОВИТЕ ПАЦИЕНТИ Вървял си премиерът по улица \"Витошка\", гледал цените и се развълнувал. Така, изведнъж го връхлетяла мъката, че се просълзил. Патрулиращ полицай се приближил и попитал: -Защо плачете, господин премиер, обиди ли ви някой? -Не, не, но гледах цените и само като си помислих, колко са бедни хората, какви малки заплати и пенсии получават… И че с тия доходи няма да могат нищо да си купят, така ми стана жал! През това време се приближил един пенсионер и тихо попитал полицая: -Какво става, защо плаче премиерът? Полицаят извадил палката, шибнал пенсионера с нея и рекъл: -Заради теб, нещастнико, заради теб! Рубрика: ДЖЕЗВЕ -Какво работите, госпожо? -Аз съм комшийката! -Какво работи комшийката? -Мрази, завижда, кълне, подава жалби - такива работи… ДАНО, ДАНО В гето роми се прибират. Изборите бяха кеф... Ах, дано да ги касират ! Пак да вземем някой лев... ФОЛКБИТАК Баба в секс-магазин: -Гледай, мъже няма, само резервни части! Разсипаха я тая държава, ей! ПЪРВА ЧАСТНА, ВТОРА ГЛУХА Aко една жена ви каже: \"Намери си тогава някоя по-добра от мен!\", трябва да отговорите: \"Не ми е нужна никоя, освен тебе!\", а не да хуквате с викове: \"Урааа!\"", "date": "2019.11.15", "title": "ПАРДОН"}
{"url": "https://duma.bg/prazni-tribuni-za-macha-s-paragvay-n203461", "text": "Трибуните на Националния стадион си останаха празни за контролата на България с Парагвай снощи. На \"Васил Левски\" срещата на живо изгледаха няма и 2000 души, което е обидно малко публика. Интересът към \"лъвовете\" е почти нулев заради слабите резултати последната година. Отделно билетите също бяха доста скъпи - 15 лв. за сектор \"В\" и 25 лв. за \"А\". Също така снощният съперник не беше толкова атрактивен. Това беше последният мач на \"трикольорите\" с публика. В неделя от 19.00 часа заради наказание от УЕФА за расизъм евроквалификацията с Чехия е при закрити врати. Право да влизат ще имат само деца, които трябва да са с придружител.", "date": "2019.11.15", "title": " Празни трибуни за мача с Парагвай "}
{"url": "https://duma.bg/dnevnik-na-onova-vreme-n203476", "text": "Колчем дойде 10 ноември, всяка година из вестниците плъзват мемоари, вихрят се спорове... Особено актуален винаги е въпросът: имали ли сме дисиденти по времето на тоталитаризма? Някои твърдят, че заради ДС (мрачната Държавна сигурност) всъщност у нас тогава е имало предимно ДеСеденти. Обаче пък феновете на популярната тогава рокгрупа Ейси-диси твърдят, че именно те са били по онова време истинските ейси-дисиденти. Моя милост тия дни намери страници от дневника на  бившия другар и настоящ господин Десислав Дендев, известен както като Деси Дендито, така и като Деси Дисидента. Надявам се тези страници да хвърлят известна светлина върху този период от нашата история...  1 ноември, сряда. Паметна ще е тази 1989 година! Положението вече е неудържимо. \"Тръгваш ли?\" - пак ме пита с поглед жена ми. С поглед й отвръщам, че тръгвам. Иска ми се да й кажа: \"Няма как, скъпа, налага се...\"  Но тя го е разбрала по очите ми. Знаем, че ни подслушват и по тази причина така си общуваме. Даже не си разменяме бележки, защото освен микрофони сигурно навсякъде има и видеокамери. 2 ноември, четвъртък. Следят ме непрекъснато. Но това не убягва от зоркия ми поглед. Щом се кача в трамвая, винаги някой се качва след мене. А когато слизам от трамвая, винаги пък някой слиза след мене. 3 ноември, петък. Чак днес отивам да си взема заплатата. Вчера и оня ден нямах време. По погледа на касиера разбирам, че направо го боли да ми брои толкова малко пари за огромната общественополезна дейност, която върша. Милият бай Сандо! Знам: в някой хубав ден за българската демокрация ще му върнем нивичката на Гола чука - ех, какъв фермер ще стане! 4 ноември, събота. Отивам при тате на село. На зор е човекът, слага покрив на новата къща. Сърцето ми се къса, че не мога да му помогна. По-важни дела имам обаче. Знам, че ще ме разбере. Няма начин да не ме разбере - баща ми е. 5 ноември, неделя. Трябва да тръгвам за София. Мама ми дава да сложа в багажника едно-друго: компири, ябълки, компоти, туршии, пилета в буркани... Нали е майка, и без да й казвам, разбира какво ми е.  6 ноември, понеделник. Викат ни на родителска среща. Малкият нещо не слушал. Че откъде-накъде ще ги слуша?! Иде ми да го попитам класния: \"Даскале, тоталитаризъмът ке падне ли?\" Ако е интелигентен, ще ме разбере по погледа. 7 ноември, вторник. Леле, как го мразя този ден, как го ненавиждам! Бедна им е на някои фантазията! Ама ще видят те - и Съветския им съюз ще разтурим... 8 ноември, сряда. Продължават да ме следят - навсякъде и непрекъснато. Препредават си ме един на друг.  Много са нагли, пред нищо не се спират. И такси да взема, винаги някаква кола кара подире ми даже и посред бял ден. 9 ноември, четвъртък. Със съмишленици съм на тайна вечеря в механата на \"Кристал\". Поръчваме си мешана скара за конспирация. И леем вино \"Меча кръв\" за конспирация. Даже сметката си плащаме за конспирация. Ех, веднъж да осъмнем!... 10 ноември, петък. Ето че дойде Десети ноември! Паметна дата - ликуй и се диви, народе! Тодор Живков падна. И как нямаше да падне - нали за това се борихме?   P.S. Още информация за размисъл: И точно на числото Десето*  си отворихме устата,  па изплюхме камъчето, което  обърна колата!", "date": "2019.11.15", "title": "ДНЕВНИК НА ОНОВА ВРЕМЕ"}
{"url": "https://duma.bg/neprimirima-nepokorna-zhizneutvarzhdavashta-dusha-n203530", "text": "Стоянка Митева-Балева не е от имената, които през годините  са натрапвани на читателското внимание, около които се е шумяло. Образована и съзидателна личност, през изминалите десетилетия тя е следвала житейската си пътека с постоянство и стоицизъм. Покрай нея са се оттекли всички води на приказната река  -  лазурносинята, огнената, златната, черната... Белязана с поетична дарба, години наред тя се е трудила неуморно, изграждала се е професионално, работила е всеотдайно и дори \"залудо\", както биха казали прагматиците. Добре позната и уважавана в своя професионален кръг от писатели, журналисти, педагози, издатели, заявила на младини лирическия си талант, тя съзнателно се отдръпва от суетата на литературния панаир. За цели три десетилетия. Подробности за причините на това отдръпване научих  от втората част на тази книга, където са събрани проникновени литературни анализи за стихосбирките й, появили се в периода между 2004 и 2018 г. Книги, преоткрили за читателите яркия й поетичен талант. Нейното второ раждане за поезията.  Няма строги правила, още по-малко - рецепти, по които да се реализира творческото развитие. При едни то върви по възходяща линия - от ученичеството към овладяното майсторство, при други - дарбата избухва рано, смайващо, а след това постепенно прегаря. А как ли се запазва огънят под пепелта на разочарованието, обидата, делника, личните и обществените превратности, ударите на съдбата? Това е тайна. Нещо като вечното ни стъписване пред загадката на живота и смъртта. Стиховете на Стоянка Митева-Балева просто онагледяват този феномен, без да го обясняват. Страданието може да възвиси. Но и да убие душата на човека. Тук също няма правила. На мен лично ми е най-близко прекрасното прозрение на Андрей Германов: \"И любопитните да видят после там/ където е ударила стрелата,/ как светят бистри капки златен клей./ И тъй -  додето златен станеш цял.\" (\"Когато много силно те боли...\")  Поетесата е съхранила себе си именно следвайки съвета на неподражаемия мъдрец А. Германов - \"със живата вода на свойта сила напръскай живата си рана\".  При това поезията й не е болезнена. Погледът  й никога не е бил обърнат само навътре, към разнищващи самоанализи, към окайване и черногледство. В нея хармонично са съчетани лирическото и социалното, драматичното и убийствено ироничното. Отново стигаме до Боянпеневото заключение, че в българската литература има достатъчно много таланти, но малко характери. Ето го разковничето - характерът. Човешки и творчески. Стоянка Митева-Балева го притежава във висока степен. Затова от страниците на тази юбилейна книга с ясни очи гледа не една поуморена от възрастта и скептицизма, съпътстващ опита, авторка, а все същата млада, непримирима и жизнеутвърждаваща душа. С такива светли послания ме облъчиха 60-ината страници поезия, екстракт от сътвореното в мерена реч през последното десетилетие.  Още 40-ина страници авторски текстове, вече в проза, съдържа първият раздел на  III част. Тези автобиографични фрагменти, в които също блестят частици самородно словесно злато, допълват и подсилват изградения от стиховете на Стоянка Митева-Балева неин портрет, уплътнен и разширен по-нататък от множеството отзиви за книгите й на изтъкнати наши писатели. Между изгрева и залеза. Да се вгледаме в метафората, дала заглавие на тази книга. Наглед - конкретен отрязък от време: един ден. А всъщност - цял един живот.", "date": "2019.11.15", "title": "Непримирима, непокорна, жизнеутвърждаваща душа"}
{"url": "https://duma.bg/lavitsa-n203477", "text": "\"ЗИМА\" от Али Смит издава \"Лист\" в превод на Паулина Мичева. Зимата ни учи на оцеляване. Зимата ни отглежда за любов. В епохата на пост-истината, вещите за еднократна употреба и токсичната политика блогърът Арт пише за Изкуството в природата. Личният му живот е близо до хаоса. За да скрие, че е зарязан от гаджето си, плаща на покритата с пиърсинги Лукс да прекара Коледа с него и майка му. София Кливс - пенсионерка с успешен бизнес в миналото, сега разговаря с глава, която се превръща в камък. Сестра й Айрис е остаряла, но вечна бунтарка с кауза да спаси човешкото в човечеството. Квартет от личности с истории от света и времето, в които живеем. \"ОЦЕЛЯВАНЕ\" от Мия Шеридан издава \"Ибис\" в превод на Диана Кутева. Kогато планинската водачка Харпър Уорд е повикана в офиса на шерифа на малкия град Хелена спрингс, Монтана, за да помогне при случай на двойно убийство, тя е шокирана да открие, че единственият заподозрян в разследването е мъж, описан като дивак. Но колкото повече младата жена наблюдава мъжа, познат само като Лукас, върху монитора в стаята за разпити, толкова повече е заинтригувана. Той действително прилича на първобитен човек с облеклото, съшито от животински кожи, но Харпър вижда в очите му интелигентност, долавя чувствителност в изражението му. Кой е той?  \"ЕДНО НА МИЛИОН\" от Лий Чайлд издава \"Обсидиан\" в превод на Милко Стоименов. Джак Ричър е убеден, че в света, в който живеем, шансът нещата да се подредят както трябва е едно на милион. Той пътува с автобус из Америка без конкретна цел, без да бърза заникъде. Но слиза от него, за да помогне на възрастен човек, който очевидно ще стане жертва на обир. И... нали знаете какво казват за добрите дела? Не остават ненаказани. Старецът, на когото Ричър помага, е допуснал огромна грешка. Притиснати от обстоятелствата, той и съпругата му са взели голям заем от банда, която владее половината град. Ричър се оказва между двете гангстерски групировки, които се борят за надмощие. \"ГЛАД\" от Джамал Уариаши издава \"Колибри\" в превод на Мария Енчева. Александър Ласло добива известност с дейността си за хуманитарна организация, която работи в лагерите на глада в Етиопия. Решава да осинови няколко сирачета и да ги отгледа в Нидерландия. Но изпада в немилост, когато едно от осиновените му деца го обвинява в сексуални посегателства. Осъден е на десет години затвор. След излизането си на свобода Александър моли Орели Линдебом да му помогне да напише книга, в която да разкаже живота си и да изложи радикалните си и непопулярни идеи. Романът е удостоен с Наградата за литература на ЕС, а авторът пристига за премиерата на българското издание на 20 ноември.", "date": "2019.11.15", "title": "Лавица"}
{"url": "https://duma.bg/da-vlezesh-v-balgariya-prez-vratata-na-sartseto-n203478", "text": "Интересни и малко известни исторически факти, както и темите за емигрантството, за романтичната любов и обичта към родината са събрани в новата книга на Весела Люцканова \"Влез през другата врата\" (изд. ИК \"Хермес\"). Могат ли двама души да обичат България, без дори да са стъпвали тук?  \"Тази книга беше написана, както се изгражда къща - върху здрави темели от вековната ни история, с тухли, всяка от тях исторически факт, и спойка от много истини, малко повече въображение и много повече любов, която я превръща от къща в дом. Влизаш в него и искаш да останеш завинаги. И не само ти, а и децата, и внуците ти. И всички след тях\", споделя Весела Люцканова. Един млад човек, роден другаде, израснал другаде, но с български корен, обещал да пръсне праха на праотеца си на българска земя, се завръща след Промяната, за да изпълни обещанието си и да вложи уменията и силите си в процъфтяването й. А в миналото, в един от най-трудните периоди на страната ни - по времето на Карнегиевата анкета, пристига уважаван американски професор, за да се включи в нея и да обори нападките и клеветите за извършваните от българите зверства. Продукт на неговия неспирен труд е книгата му \"България и нейните хора\", която години по-късно е преведена и на български. Неговата правнучка след нещастен развод решава да посети страната, за която прадядо й е писал с толкова обич и възторг. Двамата млади се срещат на летището в София и се влюбват лудо един в друг. Ще съумеят ли да преодолеят различията си и да приемат страната ни като своя, за да заживеят заедно тук? А те и двамата са влезли през другата врата на познанията си единствено от книгите, като една от тях - \"България и нейните хора\", и за двамата се е превърнала в своеобразна библия. Весела Люцканова е писателка, редакторка, издателка и преводачка. Авторка е на над 30 книги, от които 20 романа. Преведена е на много езици. Носителка е на престижни национални и международни награди.", "date": "2019.11.15", "title": " Да влезеш в България през вратата на сърцето"}
{"url": "https://duma.bg/sfumato-otiva-na-festival-v-rumaniya-s-luda-treva-n203481", "text": "Поканата към спектакъла на ТР \"Сфумато\" \"Луда трева\", постановка на Маргарита Младенова, за участие във възобновения фестивал на Съюза на театрите на Европа (UTE) на 25 ноември в град Клуж, Румъния, е високо признание, с което членовете на съюза започват ново фестивално сътрудничество. Театрална работилница \"Сфумато\" е единственият български член на тази престижна и единствена по рода си организация в Европа. \"Луда трева\" е част от най-новата програма на \"Сфумато\" \"Ноев ковчег\". Със селекцията на спектакъла за фестивала, след участието му в  Международния фестивал на малките сцени - Риека, Хърватия, и \"Будва - театрален град\", Черна гора, продължават международните маршрути на спектакъла, научи ДУМА от Рада Баларева. След 11-годишна пауза Унгарският театър на Клуж, чийто директор Габор Томпа е президент на UTE, ще бъде първият домакин на 18-ия фестивал на Съюза на театрите на Европа (19-30 ноември). Ще бъдат представени 17 спектакъла от 11 европейски държави на 15 театъра - членове, между които Пиколо театро ди Милано - \"Във времето на боговете. Обущарят на Одисей\"; Националният театър на Люксембург - \"Рауш\" от Стриндберг; Пражки градски театри - \"Ромео и Жулиета\" от Шекспир; \"Станиславски електротеатър\" от Москва - \"Аз/Фабр\", по \"Аз съм Кръв и съм Крава\" на Ян Фабр, театър \"Вишинхаз\", Будапеща - \"Големият диктатор\" Чарли Чаплин; Югославският драматичен театър - \"Лоренцачо\" от Алфред дьо Мюсе; Националният театър \"Сао Жоао\", Порто - \"Смъртта на Дантон\" от Бюхнер; Унгарският театър на Клуж - \"Майка Кураж\" от Брехт; Националният театър на Клуж - \"Бурята\" от Шекспир; Театро ди Рома - \"Бунтът на предметите\" от Маяковски; театър \"Буландра\" - \"Напразните усилия на любовта\" от Шекспир; Националният театър в Букурещ - \"Едип\". Зад заглавията от програмата стоят световноизвестни режисьорски имена - Силвиу Пуркарете, Нуно Кардосо, Армин Петрас, Андрей Щербан, Габор Томпа. Междувременно проф. Маргарита Младенова и проф. Иван Добчев отправят покана към ценителите на руската класика да посетят на 18 ноември от 19 ч. ТР \"Сфумато\", за да присъстват на нещо уникално. От 18 септември до 7 октомври в театъра се състоя ателието \"Сюжет за кратък разказ\" с предмет на изследване любовта, смъртта и писането в живота и творчеството на А. П. Чехов. В продължение на три седмици без почивен ден участниците са работили върху фрагменти от Чехови писма и пиеси. В резултат на активно, задълбочено, преосмислено и предизвикателно навлизане в поетиката на Чехов са се родили много интересни идеи-опити с над 50 актьори, режисьори и студенти. От тях са избрани около 30 \"чернови\", които по ред причини може да бъдат показани на публиката само веднъж - следващия понеделник.", "date": "2019.11.15", "title": " \"Сфумато\" отива на фестивал   в Румъния с \"Луда трева\""}
{"url": "https://duma.bg/izgubenata-ovtsa-prez-pogleda-na-stefan-lyutakov-n203482", "text": "\"Тази изложба можеше да има и друго име. Една от работите нарекох \"Изгубената овца\", не защото беше вдъхновена от евангелска притча, а защото открих, че поучителният Христов разказ звучи с нейния скулптурен образ, с нейната структура и организация. Оказа се, че името на  творбата може да обобщи онова, което ме е занимавало при реализиране на работите, да представи нуждата ми от самопровокация, моята емоционална и морална мотивираност като художник, споделя Стефан Лютаков. Животните, съществата, цветята визуализират представите на автора за живота, за причините да се живее. С времето започнах повече да се вглеждам в малките неща, които възприемаме като паралелен на нашия живот и все повече ми се иска да съм част от този, може би по-истински свят. Започнах да ги представям и в по-големи форми, вероятно защото са ми важни. И емоционално, и професионално изглежда съм поставен класично, но търся измеренията му в по-широк периметър, за да държа сетивата си будни за новите идеи и сюжети, които ми се явяват, обяснява авторът. Изложбата показва цикъл от около 20 творби, предимно в метал от последната година, съобразени и подбрани с мисъл за пространството и духа на галерия \"Арте\", ул. \"Бузлуджа\" 31, където творбите ще останат до 16 ноември.  Лютаков е роден на 22 юни 1955 г. в Пазарджик. Завършва скулптура във ВТУ \"Св. св. Кирил и Методий\". Професор е по скулптура във ВТУ и НХА в София. Има над 30 изложби у нас и в чужбина.", "date": "2019.11.15", "title": "\"Изгубената овца\" през погледа на Стефан Лютаков "}
{"url": "https://duma.bg/40-istorii-za-smeli-umni-i-dostoyni-balgarki-n203479", "text": "Луксозното издание \"Аз съм българка\" от Петя Александрова (изд. \"Сиела\") запълва празнината от информация с 40 невероятни истории, а 40 знакови български художнички предадоха образите на Венета Ботева, Леда Милева, Яна Язова, Цветана Табакова, Ива-Ваня, Вела Живкова-Благоева, Мара Белчева и други - познати и непознати имена от историята ни - по свой начин. Илюстрациите са дело на Адриана Герасимова, Албена Лимони, Александра Димитрова, Анжела Минкова, Анна Бояджиева, Антония Ангелова, Ася Колева, Бистра Мъсева, Виктория Георгиева-Mouse, Вяра Бояджиева, Гергана Дзингарова, Дима Дамянова, Елена Панайотова, Елица Димитрова, Ема Вакарелова, Женя Адамова, Ива Гикова, Ина Христова, Калина Мухова, Калина Христова, Капка Кънева, Катина Пеева, Люба Халева, Маргарита Дончева, Мария Налбантова, Миглена Папазова, Мила Янева-Табакова, Милена Вълнарова, Михаела Караджова, Моника Попова, Невена Ангелова, Петя Димитрова, Росица Ралева, Росица Ячкова, Светлана Мирчева, Свобода Цекова, Силвия Богоева, Текла Алексиева, Теодора Дончева-Теч и Тоня Горанова. Дизайнерка на специалното издание е Капка Кънева.  Отвъд едва няколкото известни имена от учебниците, историята ни познава редица примери за смели, умни и достойни българки. И все пак защо героините на \"Аз съм българка\" са само жени и има ли как техният опит да послужи за пример? Това ще стане ясно на премиерата на книгата на 21 ноември от 18.30 ч. в новото пространство \"Missia23\" (ул. \"Мизия\" 23) в София. Освен създателите на проекта в разговора за мястото на онези жени със смели идеи и хвъркати мечти ще бъдат събеседнички съвременни българки, безспорен пример - журналистката и телевизионна водеща Анна Ангелова и създателката на фондация \"Детски книги\" Валентина Стоева. \"Моят избор на героини в тази книга робуваше на едно-единствено условие: да могат да служат за пример и вдъхновение на днешните момичета. На тези, които са неуверени, плашливи, несмели. На тези, които лесно се отказват от мечтите си, ако срещнат препятствие или неодобрение. Които се страхуват от обществено порицание, боят се да бъдат различни, любознателни, страстни, дръзки... На тези, които не смеят да бъдат щастливи или свободни посвоему\", заявява авторката. И добавя: \"Все още за света, в който живеем, полът не е без значение. Нещата не са били така лесни, когато си жена и имаш смели идеи и хвъркати мечти. А само с тях светът може да бъде променен. И да служим за пример на бъдещите поколения.\"", "date": "2019.11.15", "title": "40 истории за смели,   умни и достойни българки"}
{"url": "https://duma.bg/balkanska-pryaspa-n203529", "text": "Стопява се нашата нация,  тихо и бавно загива. Не виждаме млади юнаци в животворната                 българска нива - едни от тях  гонят успехи имотни по чужди държави, а други са тук безработни, мълчат в кафенета, шумят в гейпаради. Разбира се, някъде има младоци в градивната сфера, но всеки от тях изкарва и хляба на трима  пенсионера. А тук белокосите,  може би всички (поне всички, които аз зная) с бедняшка спестовност събират парички за еднопосочен билет към рая. Сега сме почти наполовина от предишното време. А всяка идваща Нова година колко от нас  ще отнеме? Поглеждам Балкана. И малка надежда във мене проблясва - там горе  и в жаркото лято остава, не се стопява балканската пряспа.", "date": "2019.11.15", "title": "Балканска пряспа"}
{"url": "https://duma.bg/tsitsipas-e-parviyat-grak-na-12-final-v-london-n203452", "text": "Стефанос Циципас (№6) е първият грък, който не само участва на ATP финалите в Лондон, но и се класира за 1/2-финалите. 21-годишният тенисист разби шампиона от 2018 г. Александър Зверев (Гер, №7) с 6:3, 6:2. \"Дори малко съм изненадан. Направих всичко както трябва. На корта не бях само аз, а всички хора, които са тук, за да ме подкрепят\", каза Циципас. Той излиза срещу Рафа Надал (Исп, №1) в петък, а Матадора трябва да бие и да чака Даниил Медведев (Рус) да надвие Зверев, за да стигне топ 4. Испанецът сътвори чудото в Лондон, след като падаше с 1:5 гейма срещу Медведев в третия сет, но се вдъхнови за паметно завръщане, като вкара частта в тайбрек и впоследствие затвори мача. На корта излизат днес Доминик Тийм (Ав) и Матео Беретини (Ит), както и Новак Джокович (Сърб) и Роджър Федерер (Швейц). Последните ще спорят за едно място на 1/2-финал, след като Тийм вече се класира предсрочно.", "date": "2019.11.15", "title": "Циципас е първият грък на 1/2-финал в Лондон"}
{"url": "https://duma.bg/nosht-na-teatrite-n203480", "text": "Изложба на сценични плакати от Радослава Боор - \"Плакатът: радост&слава\", ще бъде открита на 15 ноември от 18 ч. в Театър \"София\". Гостите на събитието ще имат възможност да се запознаят с авторката - Радослава Боор. Ще видят 30 плаката, избрани от създаденото от художничката през последните 13 години. Това са плакати за различни български театри и Софийската опера и балет. Колекцията е впечатляваща и показателна в много отношения. Изложбата носи типичната за плаката комплексност, съчетана с деликатния и изискан индивидуален стил на авторката. Специална програма е подготвила трупата на Театър \"София\" за Нощта на театрите на 16 ноември, научи ДУМА от Милена Стратиева, мениджър маркетинг и продажби. Всяко дете от публиката на \"Питър Пан\" от Пиърс Чатър Робинсън по Джеймс Матю Бари (от 11 ч.) ще получи подарък - книжката \"Ще ти разкажа приказка\", съставена от приказките от победителите в Националния детски конкурс за авторска приказка 2019. Част от зрителите на \"Палачи\" от Мартин Макдона (от 19 ч.) ще имат възможност след края на представлението да се качат на сцената и да видят отблизо как точно се случва обесването на Хенеси. Освен че ще научат любопитни неща за сценичната механизация и какво има под сцената, те ще могат да застанат на мястото на палача Хари Уейд (Деян Донков) и поне за малко да се почувстват като него. 20-те зрители, които ще получат тази възможност, ще бъдат избрани на случаен принцип. На влизане в залата всеки, който има желание да участва, ще си вземе номерче. След края на представлението ще бъдат изтеглени късметлиите и ще бъдат поканени да се качат на сцената. Във фоайето на Театър \"София\" от 15 ч. ще се проведе състезание \"Кой знае най-много за театъра?\". Знания ще премерят отбори, съставени от актьори и режисьори. В три кръга (световен театър, български театър и Театър \"София\") отборите ще отговарят на въпроси, свързани със забележителни автори, режисьори, актьори и спектакли, оставили трайна следа в историята на световния и българския театър. Публиката също ще има възможност да отговаря на въпроси и да спечели награди. В афиша на Театър \"София\" на 24 ноември се завръща постановката \"Покана за вечеря\" от Оля Стоянова, режисьорка Тея Сугарева. Съставът е обновен и включва актьорите Ивайло Герасков, Дария Симеонова, Владимир Матеев, Пламен Манасиев, Мартин Димитров. 50-ото представление на \"Пипи\" по Астрид Линдгрен, адаптация и режисура Кристиана Бояджиева, ще бъде отбелязано на 30 ноември. След края на спектакъла екипът и публиката ще се почерпят заедно с торта.", "date": "2019.11.15", "title": "Нощ на театрите"}
{"url": "https://duma.bg/kobrata-ochakva-mach-s-dzhoshua-ili-ruis-n203455", "text": "Кубрат Пулев се завърна в България след своята 28-а победа на професионалния ринг. Той сломи американеца Райдъл Букър във Фресно, Калифорния, като вече изцяло мисли за евентуалния си мач за титлата. Кобрата е главен претендент за пояса на IBF, като очаква победителя от мача между Анди Руис и Антъни Джошуа. \"Всичко българско ми липсваше. За други хора България може да е ад, за мен е рай. Мачът не беше много труден, съперникът не беше от топбоксьортие, но въпреки това беше опитен, с много подготовка. Беше дошъл за победа, но не му дадох никакви шансове. Не съм казвал, че този мач ми е бил най-важният, но беше много важен. Следващият ще е още по-важен. Първият и вторият рунд бяха решаващи. Знаете какви обрати има в тежка категория. Със сигурност следващият ми мач ще е срещу Антъни Джошуа или Анди Руис. Мога да ги победя и двамата. Може би Анди Руис ще ми е една идея по-лесен. Знаете, че в последния си мач Джошуа беше трагичен. Ще решим къде ще е този мач. Със сигурност няма да е в България, но за мен няма значение къде ще е. Готов съм, чувствам се много силен, надявам се да се изтренирам здраво и да победя. Не мога да кажа колко време ще съм си в България, сега подготвяме галата на брат ми за 14 декември в Пловдив. Ще помогна с каквото мога - ще бъде хубава гала, защото ще има много чуждестранни боксьори. Самият Богдан Дину също изяви желание да играе. Все по-добър и по-добър съм. В Перфектна форма. Имам чувството, че на 60 години ще съм най-добър. Мечтаната почивка е с правилните хора\", сподели от летище София Пулев. \"Чувствам се отлично след победа като тази. Само можем да се радваме и да се готвим за предстоящите срещи, които знаете кои са - световните титли са на дневен ред в момента. Тази победа бе всичко за Кубрат, защото без нея сега нямаше да говорим за световни титли. Той заложи много на линия. По-удобният съперник от Джошуа и Руис ще е победителят, защото това ще бъде единственият. Но както видяхме и в първата среща имаше изненада. Анди Руис може да повтори тази изненада, защото той има сила на удара, неговият стил е много агресивен, а Джошуа има проблеми точно срещу такива съперници. Затова аз мисля, че Анди Руис ще спечели, ако е добре подготвен. Аз го познавам от 25 години, той винаги е бил в супертежка категория, винаги са му личали излишните килограми, но в крайна сметка това не му пречи. Така че може би това е неговата сила, тези допълнителни килограми, с които влиза. Имайте предвид, че той има силен удар и скорост, той е много бърз с ръце, така че излишното тегло не му пречи в случая\", обяви мениджърът на Пулев Ивайло Гоцев. След това той говори и за Тервел Пулев и за следващата му битка в Пловдив, но засега отказа да назове следващия му съперник. \"Всичко е ясно и всичко е много добре наредено. Противник има и ще го обявим официално в следващите няколко дни. Тепърва предстои пресконференция следващата седмица. Там ще обявим името на противника и детайлите около срещата в Пловдив. Всички знаем, че тя ще е на 14 декември в \"Колодрума\"\", допълни Гоцев. Той е именно от Пловдив, но дълги години живее в САЩ.", "date": "2019.11.15", "title": "Кобрата очаква мач с Джошуа или Руис"}
{"url": "https://duma.bg/spravedliviyat-gnyav-na-publitsista-n203527", "text": "Когато излезе първият том на \"Гневни хроники\", написах: \"Стиснете ръката на Борис Данков за дързостта му да събере в томче публицистиката си в \"Дума\". Защото отпечатаното от него във вестника така преминава в друго \"агрегатно състояние\"; антрефилетата, както сам нарича творенията си, излизат от миналото и заживяват нов живот. И доказват, че истинският вестник не е само книжен носител на информация, но и нещо по-трайно и по-въздействащо. И още - че има морал в журналистиката.\" Борето не си оставя коня в реката, продължи \"да се гневи\" и ето в ръцете на читателите е и вторият том на \"Гневни хроники\", издание отново на \"Захарий Стоянов\". Със заглавието си е уцелил десетката. Макар \"хроники\" да не е дума емоционално оцветена, тя напомня за нещичко от вестникарството, в което Борис Данков не поминуваше, то бе за него съдба. Неговите есета, статии, реплики и много често чистокръвни филипики, подредени и датирани в сборници, наречени скромно \"хроники\", се превръщат в художествен документ за мътните времена, в които българинът изпадна от каруцата на Бога, ако вземем назаем образа на Радичков. И точно затуй словото на Борис Данков не може да бъде друго освен \"гневно\", защото тия мътни времена, които може и безвремие да наречем, ще останат в историята като \"темна темнилка\". А още, Борето е човек с прям характер, казва каквото му е на устата, нему са чужди примиренчеството, угодничеството, нагаждачеството. Скрито-свито няма. Поетът в него може да бъде и друг - лиричен, трогателен, енигматичен дори, но вестникарят е воин, тореадор на публицистичното слово и нищо не може да възпре справедливия му гняв. Повече като че ли узнах за него, влизайки в \"Колибарски сънища\", стиховете в стихосбирката му ми подсказаха, че самотията в планината и трудното битие на колибарите, както и опитите това битие да се осмисли, градят характери, които силно любят и мразят. Но в публицистиката не е важна само тоналността, нашият автор е с богата ерудиция и с непресъхваща любознателност към литературата и изкуството, към културологията и народопсихологията, това умъдрява антрефилетата му и убеждава читателя в тезите му. Данков винаги е дишал въздух, наситен с идеи, неговата вярност към \"лявото\" не е сляпо подражание. Вождовете и партийната аристокрация не са по вкуса му, за него светая светих е идеалът. Не вади думите от джобовете си, реди ги с безпогрешен усет за смисъла и за въздействието на словото.  Публицистът Борис Данков пи от извора на Стефан Продев и началните остри бележки в първия том бяха от славната рубрика \"Ние пак сме тук!\" - филипики за \"неистовото пране на миналото\", за събарянето на паметници и поругаването на исторически светини, за опитите да се зачеркне \"позорното наследство\" на социализма. Но тая \"скулптурна революция\" като че ли няма край. И пак Данков точи острото си перо срещу вандалите: \"Ама то не бяха снобски халосии и политически извъртания, журналистически дърдорения и празнословни писания. Какъв \"попарт\" били сътворили неизвестните \"майстори на графити\" върху паметника на Съветската армия; колко много им приличали на руските воини \"облеклата на американските комиксови герои\".   Много \"гневни редове\" публицистът е посветил на издевателствата на вандали над паметниците, на липсващото българско чувство за историзъм, на посегателствата върху националната ни памет, на опитите да се правят нови либерални и неомодернистични прочити на миналото, на пренаписването на учебниците по история и литература в услуга на \"силните на деня\", на посегателствата върху националната ни идентичност, на отцеругателството и родоотстъпничеството. Те са вик и срещу бездуховността и безпаметността, срещу лъжереформите в културата и реституцията на музеи и паметници. Публицистичният усет на колегата Данков е в кръвта му от по-прежно време - още като журналист в \"Народна младеж\", в \"Работническо дело\" и като кореспондент на вестника във Варшава доказа това. Той дори отиде по-далеко, опита се да проучи отвътре българската публицистика - анкетира най-известните майстори в този жанр и издаде книга, която звучи като цялостно изследване. Така че той е пил от чисти извори на публицистиката. Читателите на \"Дума\" познават отлично Борис Данков от многогодишните му усилия в \"Пегас\"- единственото оцеляло приложение за литература и изкуство в печата. То надживя много други, може би защото е най-добре списваното издание от този род. Това не е моя оценка, а на цялото писателско войнство. Дори автори, на които редакторът на \"Пегас\"-а не е одобрявал текстове заради художествени слабости, не си кривят душата. Продължавам с \"Пегас\"-а, защото на неговата първа страница години наред се раждаха \"гроздовете на гнева\" на нашия човек.  Ето няколко заглавия от втория том на гневните му хроники: \"Какво не прозря Христо Ботев?\", \"Българските сериали кучета ги яли\", \"Вари го, жени го, все парвеню\", \"Тъпан за слепи и глухи\", \"Не лае куче на празна ясла\", \"Американците ряпа да ядат\", \"Четиво за ахмаци и султански бардаци\", \"Риза за бедния, бълха от богатия\", \"Как без малко не станах мормон\", \"Интересът и фесът\", \"Самоубиха България!\", \"Гавра с Вапцаров\", \"Товарищ Бойко, вы большой ученый\", \"Кон с капаци чете Вапцаров\", \"Яли, пили и... открили\", \"Дисниленд Борисов\" \"Мюнхаузен е жив\", \"Давутоглу и ибрикчиите\", \"Б. Б. върху килимчето на Ердоган\", \"Куче мъник джавка срещу Русия\" и др. Заглавията подсказват колко е разнообразна тематиката в книгата. Ще се спра само на първото от споменатите.  Нашият автор има дързостта да застане пред демографската пропаст, която зее пред България. Политици се правят, че не я забелязват. \"Нелепо е, че народът ни продължава да тъне в бедност, отчаяние, в невежество и летаргия, без да подозира, че България стои над пропаст, страховита пропаст, в която, ако се оставим да се сринем, да пропаднем, може вкупом да се претопим и изчезнем...\" Такава е ролята на писателя патриот, да бие камбаната, да тревожи душите, да буди от летаргията... А на Данковото страстно родолюбие вярвам. Неговият патриотизъм не е професионалният, който става за алъш-вериш. Ровейки се измежду заглавията в книгата, зърнах няколко от един тип: \"Обрулената държава\", \"Асоциалната държава\", \"Държавата мащеха\" и \"Държавата Вувузелия\". Ще рече, че Данков здравата се е заел да ни покаже в каква държава живеем. После окото ми се спря върху \"Бедни-богати\". Първите редове: \"36 на сто българи, или 2,5 милиона души, живеят в т.нар. сива бедност...\" Сиреч народът живее в несъстоятелност. Да продължавам ли?! Какво да се прави, като \"Животът е другаде\" (така се нарича известната книга на Милан Кундера). Шпагата на Данков не ръждясва в канията, случващото се около нас често го кара да я размаха и да насочи острието й към едного или другиго. Тушовете му попадат, разбираемо, най-често в телата на президента, премиера, министрите, депутатите (обитатели на политическия бардак), но пробождат и партийни мижитурки, политически зомбита, мними демократи, набедени \"европеисти\", разнокалибрени реформатори, постмодернисти, лъжеисторици, пишман литературни критици и изкуствоведи, дървени философи, манипулатори на общественото съзнание... На словесната му шпага се нанизват и такива явления като раболепието, васалския синдром, парвенющината, мунчовщината, прогресиращата простотия (като \"Биг Брадър\"), бездарната пошлост, снобизмът и други нашенски гьонсуратщини. В общия пъзел от словесни късове (те не са като парчета от баница, всеки от тях е завършено произведение) не бих подминал на едра тропоска антрефилетата за гаврите с българския език, за латинизацията на родното слово, за сепаратистките идеи за обособяване на \"помашки език\" и \"помашки етнос\", за съдбата на книгата и обременеността й с ДДС, за ролята на Историята (слугиня или метреса!), в защита на Поезията (тя не е популярна банка!) и т.н. В книгата има блестящи есета като \"Илия Бешков и нашето време\", \"Добре че не е жив Алеко\", \"Анадолски сън\", \"Вечният Ботев\", \"Апостоле????\", \"Отваряйте си очите\" (по есето \"Разбунтуваният човек\" на Албер Камю), \"Прочетете поне Чомски\", \"Гражданинът Валери\", \"Къде сте, поети от аудитория 272?\", \"Препрочитайки Канети\" и др., които разкриват ерудицията, литературната култура, мъдростта на автора, но и умението му пестеливо, точно и убедително да реди думите така, че да удивлява. Борис Данков воюва със скопските \"историчари\" и пишман \"филолози\", за да им рече: \"Вземете си Александър Македонски, но не крадете нашата история!\". Край Вардара излиза пиратско издание на роман на Димитър Талев на \"македонски\" и Борис Данков веднага реагира, посягат и върху Вапцаров, и нашият човек не им остава длъжен. Трудно сдържа Борето гнева си, когато се сблъсква с гаврите с Ботев, Левски Вазов, Яворов, има поредица от блестящи филипики срещу посегателствата към Вапцаров от чужди и свои. Данков воюва неотстъпно както срещу пошлостта и комерсиализирането, така и срещу проявите на нихилизъм, отродяване и обезбългаряване. Но не губи вярата си в интелигенцията. Убеден е, че е обречена на вечна вражда с властта, но както казва Сергей Михалков, тя все пак е \"иконостасът на нацията\". Публицистиката е и летопис, на Борис Данков му се наложи да летописва \"кърджалийското и даалийското време, в което изстрадваме хероически демокрацията\". ", "date": "2019.11.15", "title": "Справедливият гняв на публициста"}
{"url": "https://duma.bg/rusnatsi-shte-sviryat-macha-balgariya-chehiya-n203458", "text": "Съдийска бригада от Русия ще ръководи последната европейска квалификация на България срещу Чехия в неделя. За главен арбитър бе определен Сергей Карасьов, а негови асистенти ще бъдат Игор Демешко и Максим Гаврилин. Четвърти е Сергей Иванов. Съдийският наблюдател е Ставрос Трицонис (Гър), а делегат на двубоя Небойша Ивкович (Сърб). \"Лъвовете\" приемат съперника от 19.00 часа на Националния стадион \"Васил Левски\", като срещата ще се играе пред празни трибуни. ", "date": "2019.11.15", "title": "Руснаци ще свирят мача България - Чехия"}
{"url": "https://duma.bg/dimitar-berbatov-stava-trenor-n203454", "text": "Димитър Бербатов ще става треньор по футбол. Рекордьорът по голове за националния ни отбор се завърне в бившия си клуб Тотнъм, за да се учи от мениджъра на лондонския клуб Маурисио Почетино. Благоевградчанинът ще се сдобие с треньорски лиценз \"А\" в началото на декември, а в средата на месеца ще замине за Острова. Заедно с Бербатов ще бъдат приятелите му Александър Томаш, Косьо Мирчев и Тодор Кючюков, които наскоро бяха изгонени от Берое. Треньорският Лиценз \"А\", с който Бербатов ще се сдобие, му позволява да води отбори от вторите нива на различните първенства, както и да бъде помощник в елитен тим. Следващата година Митко ще започне курс за следващото ниво - Про \"С\".", "date": "2019.11.15", "title": "Димитър Бербатов става треньор"}
{"url": "https://duma.bg/stihotvoreniya-ot-kaloyan-hristov-n203528", "text": "В есента имаше... В есента имаше нещо странно. Уж всичко става цветно, уж всичко грейва, уж се радваме на последните топли  дни преди зимата, уж мирише на печени кестени и печени чушки, уж из парковете играят деца с падналите листа по тревата, уж се разстилат първите студени мъгли, уж някой беше оставил роза пред нечия врата, уж тази роза беше взета от друг и продадена за два лева в подлеза, уж се познаваха всички в този град, уж се поздравяваха, уж се усмихваха, но и  уж се мразеха,  уж всички вярваха в топлата есен, уж мислим, че това ще продължи дълго, уж не знаем, че след някой друг ден ще останат само голите бели скелети на дърветата. В стария двор старата ябълка, старият гюл и старата праскова,  старите сенки на старите орехи, старите вещи и старите спомени сега са обрасли, сега са в забвение. Техните стъпки  съвпадаха на някои пътеки. Погледите им се спираха на едни и същи  места. Усещанията им не се докоснаха никога. Всмукваше ту от дима на цигарата, ту от аромата на тялото й. Поглеждаше светещата пепел на запаления фас. Поглеждаше и светещите й очи  в тъмното. Гледаха го втренчено и му говореха: \"Изпуши я\". Перонът си тръгна, влакът остана. Букетът си тръгна, ръцете така и не се появиха... Релсите гледаха смутени ръждата си. Капеха ритмично капки в една наполовина пълна кофа. Стичаха се от покрива на голямата къща, който лежеше тихо между липите. Капеха често тези капки и понякога капеха бързо, понякога бавно, но често си капеха. На покрива седеше момиче с наполовина празни очи, с наполовина излети сълзи. Изгубен миг изтръгнат стон заглъхнал вик изгубен глас из пустошта. Изтекла вода отнета вода подарена жажда назаем. Откровение - наполовина написано половин лист хартия ръждясала писалка. Изписан тефтер отписан тефтер. Наполовина нарисуван портрет засъхнала четка с боя. Изгубен миг изтръгнат стон изгубен глас из пустошта снове край нас върнете го. Спомни си за онези картини, които преди време видя в малката галерия - на ъгъла между натоварения булевард и тихата тясна уличка, на която имаше две-три улични лампи, две-три улични кучета, две-три котки и две-три пейки. Спомни си за галерията, за изложбата, за картините, за хората.  Спомни си, че на входа беше срещнал един впечатляващ портрет.  Шедьовър... Спомни си, че не можеше да го купи... Видях те в сряда. В четвъртък ти ми се усмихна. В петък помирисваше три червени рози. В събота се разхождаше из цветните алеи на парка. В неделя мълчаливо седеше на пейката, опряла глава на едно рамо. В понеделник ръцете ти бяха обхванати от други, а устните ти изпитваха странно усещане. Във вторник се усещаше променена, допълнена, изпълнена, нетърпелива. В сряда вече знаех, че ти ще си такава каквато си днес - ще помниш тази сряда, а аз предната. *** Дълги влакови релси. Една жена лежеше върху тях. Чакаше своя принц да я спаси. Никой не дойде. Дори и влакът. Снежинките, които падаха върху него  се топяха, щом се докоснеха до тялото му,  а тези, които попадаха  върху нея - стояха дълго и се задържаха там. *** плачеща върба в короната й момиче *** Падащи капки  в калта. За някои народи -  звезди. тънък сняг пред него- неговите стъпки зад гърба му - нейните", "date": "2019.11.15", "title": "Стихотворения от Калоян Христов"}
{"url": "https://duma.bg/grisho-s-mari-i-gofen-na-atp-kap-n203453", "text": "Григор Димитров и България ще играят срещу Великобритания, Белгия и Молдова в група С на дебютното издание на АТП Къп в Австралия. Британците са водени от бившия №1 в света Анди Мъри (№125 в момента), белгийците от Давид Гофен (№11), а молдовците от Раду Албот (№46). Мачовете на България ще се играят в Сидни на \"Кен Розуел Арена\", като в първия сблъсък Димитров излиза срещу Мъри на 3 януари. Два дни по-късно е битката с Молдова, а на 7-и с Белгия. За 1/4-финалите се класират победителите от шестте групи и двата най-добри втори. Шампионът от нашата група ще играе с най-добрия от група F, където са Германия, Гърция, Канада и Австралия. По правилник мачовете се състоят от сблъсък между първите, вторите ракети и двубой на двойки. Втора ракета за България е Димитър Кузманов, а другите в състава ще са Александър Лазаров, Александър Донски и Адриан Андреев. \"Щом правилата позволяват и Димитров иска да е играещ капитан с някои от националите, подкрепям възможността българският отбор да участва. Сигурен съм, че изграденият колективен дух и дългосрочната работа с момчетата ще допринесе за доброто представяне и в Австралия, а след това и през март за Купа \"Дейвис\". Най-важното е да се използва максимално всяка възможност, в която момчетата могат да натрупат опит в престижни турнири, срещу класни съперници\", заяви капитанът на България за Купа \"Дейвис\" Тодор Енев. АТП Къп ще се провежда още в Пърт и в Бризбейн (3-12 януари), като е подготовка за \"Аустрелиън оупън\". Ще участват 24 страни. Турнирът е с $15 млн. награден фонд и ще носи 750 т. за ранглистата на победителите.", "date": "2019.11.15", "title": "Гришо с Мъри и Гофен на АТП Къп"}
{"url": "https://duma.bg/dimitar-telkiyski-se-varna-v-levski-n203460", "text": "Димитър Телкийски се завърна на работа в Левски като треньор в детско-юношеската школа. 5-кратният шампион със \"сините\" смени Красимир Петров в треньорския екип на академията. \"В началото на 2020 година вероятно ще настъпят още размествания в треньорския екип на школата. Нейният директор Йончо Арсов даде шанс на всички наставници през лятото да се адаптират към новата методика, професионални стандарти и изисквания. В края на спортно-състезателния сезон при юношите ще бъде направен обстоен анализ на настоящите треньори в школата\", съобщиха от \"Герена\". Телкийски и преди работеше в школата, а пролетта беше помощник на старши треньора на първия отбор Георги Дерменджиев, който обаче набързо беше уволнен, а мястото му зае Петър Хубчев. Тогава Хубчев напусна националния отбор, а сега селекционер на \"лъвовете\" е именно Дерменджиев.", "date": "2019.11.15", "title": "Димитър Телкийски се върна в Левски"}
