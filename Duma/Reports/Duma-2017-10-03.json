{"url": "http://duma.bg/node/153572", "text": "\"Комисията по досиетата вече е в миналото ми. Продължавам напред\". Това написа в социалните мрежи депутатът от ГЕРБ Антон Тодоров, след като стана ясно, че трябва да се прости с \"детската си мечта\" да оглави структурата. След острите протести срещу номинацията му за шеф на комисията ГЕРБ спешно пуснаха декларация, в която решиха да отложат процедурата по избор на ново ръководство. Изборът трябвало да стане след широк обществен дебат, без политизиране и манипулиране на темата. ГЕРБ се обявиха срещу закриването на комисията. \nВчера президентът Румен Радев определи номинацията на Тодоров като подигравка с миналото. Все едно да назначиш бракониера за горски, заяви държавният глава по адрес на гербаджийската кандидатура. \n    \n", "date": "2017.10.03", "title": " Панически скатаха Антон Тодоров  "}
{"url": "http://duma.bg/node/153561", "text": "За 20 години помощ от Националната телефонна линия за пострадали от насилие са потърсили 33 237 души у нас. Това съобщи Надежда Стойчева, психотерапевт и директор на фондация \"Асоциация Анимус\". За този период за Националната телефонна линия са работили повече от 350 доброволци. \nТелефонът предоставя емоционална подкрепа, кризисно консултиране и информация. Сред обаждащите се най-много са търсещите помощ по повод домашно насилие - 51%, или 17 068 души. Сред обаждащите са и хора, които искат да помогнат на свой близък човек. \nДо момента през тази година са проведени 1630 консултации, като 60% от тях са за домашно насилие. За разлика от предходни години преобладават обажданията извън София. Мит е, че домашно насилие причиняват или са жертва от него по-скоро бедните хора, има много случаи и при материално задоволени хора, обясни Надежда Стойчева. \nГотвят се законови изменения от министерството на правосъдието, включително и в Наказателния кодекс. Очаква се скоро тези текстове да бъдат качени в сайта на МС. Предвижда се създаване на Национален съвет срещу домашното насилие, ще отпаднат сроковете за исковите молби при домашно насилие, създават се нови услуги като консултативен център, в който ще се работи и с извършителите, и с жертвите на насилие. \n    \n", "date": "2017.10.03", "title": " Над 33 000 са потърсили помощ по телефона заради насилие "}
{"url": "http://duma.bg/node/153562", "text": "БСП ще внесе сигнал в прокуратурата да разследва действията на министъра на икономиката Емил Караниколов заради оръжейното предприятие \"Емко\". Това заяви вчера депутатът и зам.-председател на \"БСП за България\" Жельо Бойчев пред протестиращите оръжейници. Над 300 работници  от Трявна и Белица отново излязоха на протест. Те се събраха в триъгълника между Министерския съвет, президентството и Партийния дом и с викове \"Оставка\" и \"Мафия\" поискаха връщане на лиценза на предприятието.  \nБойчев обеща съпричастност към усилията на служителите на \"Емко\" да запазят работните си места. БСП ще настоява за ясен отговор от правителството как подкрепя българската оръжейна индустрия и как се защитава българският икономически интерес. Депутатът подчерта, че правото на труд е конституционно гарантирано и никой не може да го отнеме. Бойчев напомни, че по искане на БСП имаше изслушване по проблема в парламентарната комисия по икономическа политика. \"Това, което не мога да разбера до момента, е защо българското правителство отказва диалог с българските работници. Защо никой не излиза и не ви дава отговор на тези въпроси\", посочи народният представител. \nНа вчерашния протест работниците поискаха връщане на лиценза на предприятието. Те носеха трикольори, свиреха с тромби и вдигнаха транспаранти с надписи \"Не ни оставяйте без работа\", \"Гражданино, подредихте ли си склада\" с лика на министъра на икономиката Емил Караниколов\" и \"Искаме си парите\". \nВ отворено писмо протестиращите заявиха, че в продължение на няколко месеца са принудени да протестират срещу целенасочените и репресивни действия на държавни органи. Работниците са категорични, че ще се борят против опита да бъдат унищожени работни места, а продукцията да бъде конфискувана. От \"Емко\" твърдят, че произвеждат специфични боеприпаси, които друго предприятие не може да изработи, а заради отнетия лиценз са изпуснали възможност да участват на международни търгове, които са очаквали да спечелят.  \nМалко преди протеста от Министерството на икономиката опитаха да тушират напрежението, като пуснаха съобщение, че лицензът на предприятието ще бъде върнат на 6 октомври, ако то е отстранило всички нередности. На посочената дата ще има заседание на Междуведомствения съвет по отбранителна индустрия и сигурност, който трябва да вземе решение. От съобщението става ясно, че на 25 септември в съвета е получено писмо от ГД \"Национална полиция\", в което се заявява, че докладът от приключилите проверки ще бъде предоставен най-късно до 4 октомври. От ведомството заявяват, че ще информират обществеността за резултатите от проверките в държавните дружества \"Кинтекс\" ЕАД и \"ВМЗ-Сопот\" ЕАД за сключените договори и проведените процедури за последните 10 години. Снимка Емилия Костадинова \nТранспаранти са надписи \"Не ни оставяйте без работа\" и \"Протестираме срещу отнемането на лиценза на Емко\" вдигнаха протестиращите   \nДепутатите от \"БСП за България\" Антон Кутев, Жельо Бойчев, Димитър Данчев и Георги Свиленски дойдоха на протеста, за да подкрепят исканията на оръжейниците    \n", "date": "2017.10.03", "title": "БСП внася в прокуратурата сигнал срещу Караниколов за \"Емко\" "}
{"url": "http://duma.bg/node/153563", "text": "Народният представител от \"БСП за България\" Жельо Бойчев и общинският съветник Николай Николов ще бъдат на разположение на софиянци в постоянната приемна на БСП в София на ул. \"Леге\" 10, етаж 1, днес от 15 до 17 часа. \nЖелаещите могат да се запишат предварително на телефон 02/987 20 86.   \n", "date": "2017.10.03", "title": "ПРЕДСТОЯЩО"}
{"url": "http://duma.bg/node/153564", "text": "Народният представител от \"БСП за България\" Николай Бошкилов обвини кмета на Благоевград Атанас Камбитов, че наказва Кресна заради отказа й да се включи във ВиК асоциация. Повод за възмущението му бе отказът на общината да подпомогне пострадалата от пожари Кресна. Бошкилов обвини Камбитов, че политизира проблема и припомни, че в кампанията за набиране на средства за пострадалата Кресна се включиха дори общини от най-бедния регион у нас в Северозападна България. \"Апелирам към кмета Камбитов да се извини и да коригира своето поведение към жителите на Кресна. Те не са виновни, че чрез референдум решиха да не вземат участие във ВиК асоциацията. По този начин той не наказва червена община, а жителите на община Кресна\", възмути се Бошкилов. \nСоциалистите настояват за оставката на зам.-кмета на Благоевград Христина Шопова, ако бъдат установени нарушения в Центъра за личностно и творческо развитие на децата в общината. Бошкилов е отправил питане до министъра на образованието и настоява за цялостна проверка на Центъра. Той припомни, че през май кметът внесе с ОбС предложение институцията да бъде извадена от сферата на образованието. \"Общинската администрация доброволно се отказва от делегираните средства на МОН. Няколко месеца по-късно кметът Камбитов твърди, че бюджетът е на дефицит 600 000 лв. и няма как да си позволят да отпуснат средства за пострадалите от пожара в Кресна\", разказа депутатът. \nМиналата седмица животновъди от община Белица се оплакали на Бошкилов, че местният лидер на ГЕРБ Иван Стойчев се облагодетелства от субсидиите им. Депутатът обеща да проучи случая.   \n", "date": "2017.10.03", "title": "Обвиниха Атанас Камбитов, че репресира Кресна"}
{"url": "http://duma.bg/node/153565", "text": "Общинската организация на БСП в Стара Загора поиска вчера оставката на зам.-кмета по Устройство на територията, строителство и инвестиции Янчо Калоянов. Общинският лидер на социалистите Валентина Бонева призова кмета Живко Тодоров да го освободи с аргумента, че Калоянов се е провалил в поверената си задача да контролира изпълнението на инфраструктурни проекти за десетки милиони левове. Социалистите посочиха провала на проекта за ремонт на кв. \"Железник\", заради който общината е със запорирани сметки за 9 млн. лева. Това наложило да се тегли общински кредит от 6 милиона, с които да се изплати задължението към строителна фирма, която е осъдила общината за неизплатени дейности.  \nБонева предупреди, че БСП ще следи за изпълнението на проекта за центъра на града и за парк \"Аязмото\", за да не се повтори случаят \"Железник\". Време е най-накрая някой да поеме отговорност за случващото се и това е зам.-кметът Калоянов, категорична е тя. \nОт левицата ще настояват в бюджет 2018 да се заложат средства за актуализацията на ОУП на Стара Загора, да се реализира Индустриалната зона, да се задели достатъчно финансиране и за старозагорските села. Съветниците от левицата смятат, че Общинският съвет трябва да заработи по своя програма през следващата година, в която да има ясни приоритети и планиране на важни за общината въпроси, свързани с чистотата, транспортната схема, както и да се упражнява сериозен контрол върху състоянието на общинските дружества. \n    \n", "date": "2017.10.03", "title": "БСП поиска оставката на зам.-кмета на Стара Загора"}
{"url": "http://duma.bg/node/153566", "text": "Пълна мобилизация на структурите на БСП във Варна и областта за победа на изборите в община Вълчи дол, които ще се проведат на 8 октомври. За това призова лидерът на БСП Корнелия Нинова на среща с областния и градския съвет на левицата, районните председатели, организациите на жените, младежите и ветераните във Варна.  \nДа покажем, че можем да сложим край на управлението на суджука и кумовете. Отсега започваме подготовка за местните избори през 2019 г., обяви тя. Участниците в срещата решиха вътрешнопартийните спорове да бъдат разгледани от контролните органи на партията съгласно нормите на устава. \nВарненските социалисти гласуваха позиция, в която изразяват пълна подкрепа за политиката, водена от националното ръководство на партията. Те осъждат опитите да се внушава, че е възможна голяма коалиция с ГЕРБ. Оценяваме усилията на ръководството и парламентарната група да се бори с модела на управление на ГЕРБ и да предлага алтернатива, декларират от БСП във Варна.   \n", "date": "2017.10.03", "title": "Нинова призова за пълна мобилизация за победа във Вълчи дол"}
{"url": "http://duma.bg/node/153567", "text": "\"Моделът Добрев\" в община Хасково ще бъде даден на прокуратурата. Това стана ясно от пресконференция, която дадоха народните представители на \"БСП за България\" от Хасковско Елена Йончева и Виолета Желева. В администрацията на община Хасково има създадена икономическа групировка, която насочва общински, държавни и европейски пари към определени фирми, възмути се Йончева. Тя подчерта, че за всички нарушения по \"модела Добрев\" БСП разполага с документи, които ще предаде на прокуратурата. Йончева ще внесе сигнал и в Държавната комисия за установяване и предотвратяване на конфликт на интереси.  \nНародният представител обясни, че \"моделът Добрев\" има три елемента - наглост, нарушаване на закона и създаване на икономическа групировка, икономически октопод. Йончева бе възмутена, че депутатът от ГЕРБ Делян Добрев е настоял неговият \"дрийм тим\" да бъде назначен в община Хасково в противоречие на закона за държавния служител. \"Не знаем дали \"моделът Добрев\" е \"моделът ГЕРБ\". Но, съдейки по подкрепата, която Делян Добрев получава от организациите на ГЕРБ в страната, се създават съмнения, че може би моделът Добрев е модел на ГЕРБ\", заподозря Йончева. Тя отбеляза, че в ГЕРБ членуват и почтени хора и би искала да разбере как се чувстват те и какво мислят по този случай. Не мога да повярвам, че хората подкрепят такава омерта, каза тя. \nКриенето на истината за водата в Хасково повече от 6 месеца също бе засегнато от Йончева. \"Въпреки отпуснатите средства от Министерския съвет, общината е възложила на определена фирма да бъдат извършени 4 сондажа. Те не могат да бъдат извършени, защото МОСВ не е извършило необходимите проучвания и не е определила санитарната зона, където фирмата да може да работи\", възмути се депутатът. \n\"Стана ясно, че на кмета в Хасково са му препоръчали едни хора. Самият Добрев каза, че е настоявал те да бъдат назначени. Това не е модел, който работи само в община Хасково, а в цялата държава\", добави и членът на ИБ на БСП Атанас Зафиров. \nМеждувременно кметът Добри Беливанов разписа оставките на двамата си заместници и обяви, че не възнамерява да напусне поста си. Вицепремиерът Валери Симеонов пък също се присъедини към защитниците на Делян Добрев. Социалистите в Хасково заявиха пълната си подкрепа за Елена Йончева   \n", "date": "2017.10.03", "title": "\"Моделът Добрев\" отива при прокуратурата "}
{"url": "http://duma.bg/node/153568", "text": "Спецзвеното \"Антикорупция\" в СГП обвини бившия директор на полицията в Добрич Веселин Колев за закана с убийство, принуда и склоняване на вещи лица да дадат невярно заключение. Доказателствата са събрани при разследването срещу бившия народен представител Живко Мартинов. \nКолев е обвинен, че на 19 септември заплашил с убийство и отправил нецензурни думи срещу основен свидетел по обвиненията срещу Суджука, ако свидетелства отново. Бившият полицейски шеф насочил пръст към свидетеля, имитирайки пистолет и отправил заплашителни жестове. Това заканване е могло да възбуди основателен страх за осъществяването му, коментират от прокуратурата. \nОбвинение срещу Колев има и за това, че е принудил двама автоконтрольори в сектор \"Пътна полиция\" при ОДМВР в Добрич, да извършат нещо противно на волята им. Злоупотребявайки с властта си, полицейският шеф ги принудел да не санкционират водач на микробус за извършено нарушение и да не му съставят акт или фиш, а да го освободят без последствия, въпреки, че водачът на микробуса не е представил необходимите документи. \nВ хода на разследването са събрани доказателства и, че през 2015 г. Веселин Колев е подбуждал три вещи лица да дадат невярно заключение. Този случай е особено тежък, пишат от СГП. Трите вещи лица са били назначени от Окръжния съд в Добрич, за да изготвят тройна трасологична експертиза по наказателно производство за причиняване на смърт по непредпазливост при управление на МПС. \nКолев оглавяваше полицията в Добрич от април 2015 г. до юни 2016 г. Той е с мярка за неотклонение \"Подписка\".     \n", "date": "2017.10.03", "title": " Обвиниха бивш полицейски шеф, заплашил с убийство свидетел срещу Суджука"}
{"url": "http://duma.bg/node/153569", "text": "ГЕРБ водят битка срещу мен, макар че официално не искат да я признаят, заяви президентът Румен Радев в отговор на журналистически въпрос вчера, след като приветства студентите на Софийския университет на тържеството на Алма матер за откриването на учебната година вчера.    \nЩом търсят битка, ще я получат, добави Радев. По думите му премиерът или губи контрол върху партията си, или я насърчава в тази битка. Това, което ме притеснява повече, са всички процеси, които стават в страната, и начинът, по който управляващите гледат на председателството - като на омерта, която да гарантира спокойствие отвътре и легитимация отвън, заяви Радев. И предупреди, че то може да се превърне във витрина на гейтове, които гърмят навсякъде у нас (пълният текст на отговорите на президента - на стр. 8). \nПрезидентът даде брифинга си след тържеството в аулата на Софийския университет за откриването на учебната година. Софийският университет е светският храм на България, защото в него българи от всички вери и етноси заедно почитат една обща за народа ни религия - тази на знанието, каза президентът в приветствието си към студентите. \"Преследвайте мечтите си, бъдете критични и непримирими, когато става въпрос за ценности и за отечество. Знайте, че всяко поколение води своята битка за България\", каза той.  \nЕстествената нужда от участие в обществения живот мутира днес по зловещ начин в мразене на всеки и всичко, заяви в словото си ректорът на СУ проф. Анастас Герджиков. \"Вие сте тези, които можете да върнете самочувствието на България, мечтаното бъдеще зависи от вас и вие сте тези, които ще живеете в него\", подчерта той.   \n    \n", "date": "2017.10.03", "title": "Премиерът губи контрол върху партията си"}
{"url": "http://duma.bg/node/153570", "text": "За притеснителна липса на инсулин в аптеките в София сигнализират страдащи от диабет тип 1. За втори пореден месец в столицата се наблюдава недостиг на инсулина \"Новорапид\", съобщиха за ДУМА пациенти. Както е известно, инсулиновата терапия е напълно безплатна за болните от диабет, но все повече аптеки не са в състояние да изпълнят рецептите им, тъй като нямат в наличност необходимите количества. \nПроблемът с инсулина циклично се повтаря през годините, но за първи път той е толкова осезаем в София, споделиха пред ДУМА представители на пациентски организации. Те са категорични, че държавата продължава да не въвежда надежден механизъм за осигуряване на животоподдържащия медикамент. Всеки път от НЗОК се оправдават, че не е в правомощията им да упражняват контрол при търговията на едро с лекарствени продукти, нито пък върху паралелния износ. Преди месеци здравното министерство декларира, че започва съвместно със здравната каса, НАП и Агенция \"Митници\" масирани проверки на паралелния износ на медикаменти, предназначени за болните в България. И до момента няма съобщение за ефекта от тези проверки. \nМежду 6 и 10% от фармацевтичния пазар в страната е паралелен износ на лекарствени продукти, заяви през април т.г. Деян Денев, изпълнителен директор на Асоциацията на научноизследователските фармацевтични производители. Но когато износът води до дефицити, които застрашават здравето на населението, договорът за установяване на ЕС дава възможност на държавите да се намесят и да ограничат тази дейност, изтъкна той.   \n", "date": "2017.10.03", "title": "Отново проблем с инсулините в София"}
{"url": "http://duma.bg/node/153558", "text": "Над 2/3 от децата с проблеми в растежа са недиагностицирани поради слаба информираност на общопрактикуващите лекари и родителите. Това отчитат детските ендокринолози във варненската \"Св. Марина\". \nПри болестните нарушения в растежа предимно се касае за ендокринни или синдромни заболявания, нерядко има и съпровождаща по-тежка диагноза - кръвни, сърдечни, нервно-мускулни и др. Колкото по-рано се извърши диагностиката, толкова по-големи са възможностите за лечение, а те вече са значителни, предвид напредъка на науката в сравнение с преди 15-20 години, предупреждават медиците. Около 4000 са диагнозите в медицината, свързани с изоставане в растежа. Повечето са от групата на редките болести. Дефицитът на растежен хормон е само една от тях. Лечението на това заболяване е скъпо, но се поема изцяло от Здравната каса. Специалисти ендокринолози настояват за реимбурсацията и на други лечими заболявания, които не се повлияват от растежния хормон. \nоръжейниците   \n", "date": "2017.10.03", "title": " Над 2/3 от децата с проблеми в растежа са недиагностицирани"}
