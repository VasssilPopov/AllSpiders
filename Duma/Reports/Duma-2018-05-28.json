{"url": "http://www.duma.bg/node/167613", "text": "Експерти в модната индустрия са установили, че жените плащат по-високи цени в сравнение с мъжете за идентични базови дрехи, каквато например е обикновената бяла тениска, на едни и същи марки и производители, съобщава \"Дейли мейл\". Посочва се, че разликата може да бъде до 45%. Те са стигнали до този извод, анализирайки стойността на бяла тениска за мъже и жени на различни марки производители, като например Gap, River Island и H&M, предлагани на територията на Великобритания. Установено е, че независимо че става дума за едни и същи производители, плат, модел и цвят, цените са различни за мъже и за жени. Специалистите по маркетинг наричат това пинк такс, или буквално \"розов данък\". Същата зависимост е в сила и при цените на дрехи за хора с по-големи размери. Оказва се, че те са по-скъпи при всички марки, независимо че другите им показатели са напълно идентични, информира БГНЕС.   \n \t\n", "date": "2018.05.28", "title": "Дамските дрехи са по-скъпи от мъжките"}
{"url": "http://www.duma.bg/node/167612", "text": "Шинка, преди всичко бъди жив, защото, ако не си жив, няма особен смисъл да бъдеш и здрав. Обичай и бъди обичан. Давай и ще ти се даде. Искай и няма да ти откажат. Както знаеш добре, ти нямаш друг изход! Честит рожден ден! От екипа на ДУМА   \n \t\n", "date": "2018.05.28", "title": " ЧАВДАР ШИНОВ"}
{"url": "http://www.duma.bg/node/167642", "text": "Ако желаем България да стане пълноправен участник в процеса на реформи на европейско равнище, трябва да задълбочим допълнително собствените си реформи. Трябва да трансформираме своето устойчиво икономическо възстановяване в трайна реална конвергенция, заявява управителят на Българската народна банка Димитър Радев, според когото България показва убедителни макроикономически показатели. България не бива да бъде спирана, а да се приветства тръгването й по пътя към еврозоната чрез участието на лева във Валутно-курсовия механизъм II (ERMII), призовава той в свое изявление, публикувано в изданието 2018 OMFIF Global Public Investor. \nПовече от две десетилетия имаме парична стабилност. Обменният курс на лева е фиксиран към еврото и паричният съвет е непоклатим както в добри, така и в лоши времена, дори и по време на кризата през 2008 г. България поддържа като цяло балансиран бюджет и е известна с третото най-ниско съотношение дълг/БВП в ЕС. Банковият сектор е здрав, с капиталова адекватност и ликвидност над средните за ЕС, посочва гуверньорът. По думите му именно на тази база България настоява левът да влезе в ERMII. Логично е да се очаква, че страна с такъв опит следва да не бъде спирана, а да се приветства тръгването по пътя към еврозоната чрез участието на националната парична единица във Валутен механизъм II, посочва Радев. \nТой признава, че преди да приеме еврото, България трябва да направи структурни реформи, но по думите му влизането в чакалнята за еврото ERMII ще бъде необходимият катализатор за тези реформи. \nТочният момент на приемане на еврото ще зависи не толкова от Маастрихтските критерии за номинална конвергенция, които България в голяма степен изпълнява в продължение на много години, колкото от реалната конвергенция на икономиката. За ускоряване на реалната конвергенция е необходимо да бъдат въведени структурни и институционални политики, които да бъдат последователно прилагани, посочва Радев. \n    \n \t\n", "date": "2018.05.28", "title": "Шефът на БНБ:  Не спирайте България за еврото"}
{"url": "http://www.duma.bg/node/167639", "text": "Потребителските заеми бележат ръст от 14,4% спрямо април миналата година и достигат 8,510 млрд. лв., показват предварителните данни на БНБ. В края на миналия месец отпуснатите от банките жилищни кредити са за 9,724 млрд. лв. и нарастват на годишна база с 9,3%, докато месец преди това отбелязаха 9,1% годишно увеличение. От централната банка отчитат, че заемите за домакинствата са достигнали 20,650 млрд. лв. (19,7% от БВП) в края на април и в сравнение с година по-рано те се увеличават с 9,1%. През март годишното повишение беше 6,3%. \nВ началото на годината управителят на БНБ Димитър Радев предупреди, че растежът на кредитирането предполага повишено внимание върху кредитния риск. По думите му \"периодите на кредитна експанзия са и периоди на натрупване на потенциал за бъдеща реализация на кредитен риск и поява на нови активи с проблемно качество\". В Централната банка изчисляват, че през април на годишна база другите кредити намаляват с 14,1% (5,9% годишно понижение през март 2018 г.), като достигат 1,069 млрд. лв. Заемите, предоставени на финансови предприятия, в края на миналия месец са 2,260 млрд. лв. За една година те се увеличават с 54,8% (64,5% годишно повишение през март 2018 г.).   \n \t\n", "date": "2018.05.28", "title": "Потребителските заеми с ръст от 14,4% за година"}
{"url": "http://www.duma.bg/node/167641", "text": "80% от фирмите не са доволни от защитата на държавата в случаите, когато те станат обект на фалшиви новини. Това става ясно от допитване сред 300 собственици и мениджъри на български компании в периода 3-8 май на агенция \"Галъп интернешънъл\". Сега засегнатите фирми трябва да доказват щети, ако искат компенсация в съда за уронване на престижа. Ако обаче няма видими последици, те няма как да потърсят отговорност от автора на фалшивата новина, която е довела до спадане на доверието в тях. Целенасоченото уронване на престижа на фирмите с фалшиви новини е заплаха за съществуването им, твърдят още участниците в проучването. \nОт запитаните две трети смятат, че несправедливите целенасочени атаки, уронващи престижа, са често явление, а 55% от мениджърите могат да посочат конкретни примери за нечестно засегнати в медиите фирми. 18% от анкетираните споделят, че са станали жертва от разпространение на фалшиви новини. \nДо края на годината държавата трябва да направи законодателна промяна, която да регламентира правата на набедената компания и санкциите срещу лицето, което е уронило неоснователно престижа на фирмата, твърди юристът Емил Василев. Според него тази промяна трябва да се направи в Закона за задълженията и договорите. В противен случай ЕС ще ни наложи контролен механизъм под формата на регламент или на директива. Василев е категоричен, че лицето, което е нанесло тези вреди, трябва да може да бъде глобено, както и да заплати и обезщетение на търговското предприятие, чийто престиж е уронил. 95% от участвалите в анкетата одобряват такива мерки, като посочват, че най-добре е глобата за лицата, произвели фалшивата новина, да е в размер до 10 000 лева. Има и предложения размерът на санкцията да се изчислява на базата на процент от оборота на фирмата или тя да се определя на базата на причинените щети. (Коментар. на стр. 9)   \n \t\n", "date": "2018.05.28", "title": "80% от фирмите не са доволни от държавата"}
{"url": "http://www.duma.bg/node/167640", "text": "Европейската комисия предлага изменения на правилата за борба с измамите с данъка върху добавената стойност (ДДС). Според статистиката ДДС измамите се оценяват на 50 млрд. евро годишно. \nВ действащата система на ДДС търговията със стоки между дружествата се разделя на две сделки: освободена от ДДС продажба в държавата от ЕС на произход и данъчно облагано придобиване в държавата от ЕС по местоназначение. \nС новото предложение се слага край на това разделение на всяка отделна търговска сделка. Предвижда се трансграничната търговия със стоки да бъде определена като \"една данъчно облагаема доставка\", за да може стоките да се облагат в държавата, където доставката завършва.  \nПредвижда се създаването на онлайн портал или обслужване на едно гише за всички дружества в ЕС за обявяване на техния ДДС. Системата ще бъде достъпна за дружества извън ЕС, които желаят да продават на фирми в ЕС и които в противен случай трябваше да се регистрират за целите на ДДС във всяка държава от съюза. \nСлед въвеждането на новата система дружествата ще трябва да определят един посредник в ЕС, който да се занимава от тяхно име с формалностите по ДДС. Допълнителното фактуриране по отношение на търговията в ЕС ще се урежда с правилата на държавата на продавача. \nСпоред промените продавачът ще начислява дължимия ДДС при продажба на стоките на своя клиент в друга държава от ЕС, като се прилага ставката на държавата по местоназначение. \nПридобиващият стоките ще бъде отговорен за плащането на ДДС само когато е надежден данъкоплатец, признат от данъчната администрация. ДДС е основен и все по-значителен източник на приходи за държавите от ЕС, като през 2015 г. са събрани над един трилион евро, което представлява седем процента от БВП на общността. Един от собствените ресурси на ЕС също се основава на ДДС. Като данък върху потреблението той е един от видовете облагане в подкрепа на растежа на икономиката, посочва Европейската комисия. \n    \n \t\n", "date": "2018.05.28", "title": "Въвеждат нови правила срещу ДДС измамите"}
{"url": "http://www.duma.bg/node/167614", "text": "Осмото издание на българския фестивал за цирково изкуство \"Мини арт фест\" започва на 1 юни от 10 ч. в отвореното пространство на лятното кино (Амфитеатър) в парк НДК, входът е свободен, информира Виктория Милчева. Участват 18 артисти от Франция, Дания, Италия и 3 български формации. От 1 до 3 юни ще гледаме представления и всички желаещи ще участват в работилници по жонглиране, акробатика, въздушна акробатика, йога и музика. \nЗа първи път \"Мини арт фест\" представя социален цирк, с което фестивалът прави своеобразен скок от развлечението към изпълнението на социално ангажиран проект. Участват 30 деца и младежи от социални домове в кв. \"Надежда\" в София. Социалният цирк е метод за социализиране и образоване на деца и младежи в неравностойно положение, неговата цел е да създава мостове и да преодолява бариери между хора и групи, действайки като физическо и педагогическо средство. Това е нов метод за ефикасна и въздействаща социална намеса. \"Социалният цирк е процес на трениране на редица способности и създаване на мрежа за подкрепа на бъдещи развития, даващи възможност за промяна на социалната позиция на участниците\", разкрива Гео Калев, учредител на фондация \"Мини арт\". Проектът е разработен с изключителната подкрепа на цирк \"ТВАС\" от Дания, създаден през 1986 г. и водещ в разработването на социални проекти в Европа. \n\"Мини арт фест 8\" и София юнисайкъл клуб представят най-новия спорт за София - юнисайкъл.   \n \t\n", "date": "2018.05.28", "title": "Артисти от четири държави на \"Мини арт фест 8\""}
{"url": "http://www.duma.bg/node/167615", "text": "Официалната песен на Световното първенство по футбол - \"Live It Up\", представят \"Сони мюзик\" и ФИФА. От 25 май сингълът е наличен във всички легални платформи за дигитален даунлоад и стрийминг услуги,  . \"Live It Up\" събира някои от най-успешните съвременни артисти за създаването на песен за най-голямото събитие в света на футбола, което започва на 14 юни в Русия. Световноизвестният актьор, изпълнител, композитор и носител на \"Грами\" Уил Смит заедно с един от най-успешните латино ърбан и регетон артисти, носител на \"Грами\" за латино музика - Ники Джем, и поп сензацията от Албания Ера Истрефи се обединяват в официалната песен за световното първенство по футбол. Музикален продуцент е супер успешният диджей, композитор и носител на \"Грами\" Дипло. \n\"Live It Up\" ще бъде представена на живо на финала на първенството на 15 юли на олимпийския комплекс \"Лужники\" в Москва. Очаква се събитието да събере над един милиард телевизионни зрители от целия свят. Премиерата на официалното видео към песента ще се състои на 7 юни. То е реализирано в Будапеща, където в момента се провеждат снимките на най-новия филм с участието на Уил Смит. \n    \n \t\n", "date": "2018.05.28", "title": "Представиха официалната песен на Мондиала в Русия"}
{"url": "http://www.duma.bg/node/167616", "text": "Официалното откриване на български килим от рози ще бъде днес, 28 май, от 13 ч. пред НДК. Килимът от рози, първи по рода си в България, кореспондира с прословутия брюкселски цветен килим, който при всяка инсталация има своята тема. Това е инициатива, която се превръща в своеобразен мост и паралел между двете столици - на България и на Европейския съюз. Дизайнът на килима в София ще бъде в стила на българската шевица. \nСъбитието е замислено като празник на един от най-популярните български символи - българската роза и нейната символика, предвестник на пролетта, чрез впечатляваща и без прецедент у нас мобилна инсталация от рози - уханен килим, който 2 дни ще трансформира центъра на София, изненадвайки приятно софиянци и гостите на града. \nВ 13 ч. е кулминацията на събитието, като площадът пред НДК ще се превърне в сцена на малък пролетен концерт на открито, който ще въведе темата за Балканите и балканския музикален талант. Рециталът на детската формация ще включва песни като \"Българска роза\", \"Ода на радостта\" и др. \nЦелите на проекта с инсталацията на килима от рози е да се представи българската култура и културно наследство като достойна част от европейската и световната култура и културно наследство; да интегрира и показва чрез изкуство и култура основни теми от дневния ред на българското председателство. \n    \n \t\n", "date": "2018.05.28", "title": "За първи път в България - килим от рози "}
{"url": "http://www.duma.bg/node/167622", "text": "Фондация \"Академия Аскеер\" връчи за 28-и път в деня на най-светлия празник 24 май своите национални награди за постижения в театралното изкуство през изминалия сезон. На празника в Театър \"Българска армия\" с особена почит и продължителни аплодисменти на крака бяха посрещнати носителят на \"Аскеер\" за цялостно творчество Васил Михайлов и отличената за водеща женска роля Мария Стефанова в \"Три високи жени\" от Едуард Олби, постановка Стефан Спасов в НТ \"Иван Вазов\". Двамата са сред доайените на родното театрално изкуство, а прекрасен пример за приемствеността в тази професия бе изборът на организаторите програмата под режисурата на Петринел Гочев да бъде изпълнена от студентите на проф. Атанас Атанасов в НАТФИЗ, които заредиха залата с енергия и жизнерадост. Бяха почетени и именити творци, с които се простихме през последната година. Тържествената церемония по традиция завърши с \"Върви, народе възродени\". \nВ категорията \"Водеща мъжка роля\" приза взе Захари Бахаров за Бай Славе в \"Чамкория\" по романа на Милен Русков, пост. Явор Гърдев в Театър 199. За поддържаща мъжка роля бе отличен Малин Кръстев за Дани Тейлър в \"Зимата на нашето недоволство\" по романа на Дж. Стайнбек, пост. Бина Харалампиева, МГТ \"Зад канала\". Ана Пападопулу спечели отличието за поддържаща женска роля за Бърди в \"Лисичета\" от Л. Хелман, пост. Бина Харалампиева в НТ \"Иван Вазов\". \n\"Франкенщайн\" от Ник Диър, пост. Стайко Мурджев в Театър \"София\", донесе на екипа две статуетки, дело на Георги Чапкънов - на Марина Райчинова за сценография и на Петър Дундаков за театрална музика. \nЗа костюмография бе отличена Нина Пашова за \"Калигула\" от А. Камю, пост. Диана Добрева, и за \"Три високи жени\" от Е. Олби, пост. Стефан Спасов в НТ \"Иван Вазов\". Веселин Петров спечели наградата за изгряваща звезда за ролите на Труфалдино и Панталоне в \"Кралят Елен\" по К. Гоци, пост. Анастасия Събева, Театър \"Азарян\" в НДК. В раздела за съвременна българска драматургия приза спечели \"Цветът на дълбоките води\" от Оля Стоянова (НТ \"Иван Вазов\", пост. Бойка Велкова). \nИван Пантелеев дублира \"Аскеер\"-а - за режисура и за най-добро представление, за \"NеоДачници\" по \"Дачници\" от М. Горки в НТ \"Иван Вазов\".   \n \t\n", "date": "2018.05.28", "title": "Шест \"Аскеер\"-а отидоха в Народния театър"}
{"url": "http://www.duma.bg/node/167620", "text": "Представление на Театъра на словото, посветено на 145-годишнината от рождението на Антон Страшимиров, ще се състои днес, 28 май, от 18 ч. в салона на Културния институт \"Красно село\" (спирка жк \"Хиподрума\" на трамвай 5). Участват Йордан Каменов - водещ и сценарист, Богдана Вульпе и Любомир Бъчваров - актьори, и Валентин Стамов - пианист. Входът е свободен.   \n \t\n", "date": "2018.05.28", "title": "Спектакъл, посветен на Антон Страшимиров"}
{"url": "http://www.duma.bg/node/167618", "text": "Внезапно почина актьорът от Варненския драматичен театър Антонио Угрински, информират от ДТ \"Стоян Бъчваров\". Завършил актьорско майсторство за куклен театър във ВИТИЗ при проф. Юлия Огнянова, той работи в състава на Варненския театър от 1998 г. Пресъздава проникновено образи от пиеси на класически и съвременни автори. Снима се във филми на режисьорите Пл. Марков, Ал. Морфов и Т. Москов. Само преди няколко дни бяхме заедно с Тони на сцената, където той представи последните си роли Адам/Лейди Капулети във \"Влюбеният Шекспир\" от Л. Хол, реж. Пл. Марков. \"С покруса и тъга мислим за теб, приятелю! Ще останеш в съзнанието ни с таланта, скромността и добротата си. Светлина и любов по пътя ти в отвъдното!\", пишат от трупата. \nсн. 1205-2 \n    \n \t\n", "date": "2018.05.28", "title": " Почина актьорът Антонио Угрински"}
{"url": "http://www.duma.bg/node/167619", "text": "Проф. Васил Колевски почина на 93-годишна възраст. Той бе виден литературовед, доктор на филологическите науки, ректор на ВИТИЗ \"Кр. Сарафов\" (1964-1968), дългогодишен преподавател по руска литература, съобщават от НАТФИЗ. Директор е на Института по руски език и литература при БАН (1975-1977). Председател е на Дружеството на русистите в България и вицепрезидент на МАПРЯЛ (Международна асоциация на преподавателите по руски език и литература). Автор е на 34 книги и на повече от 800 публикации на български, руски, немски и др. Проф. Колевски е лауреат на Димитровската награда на международната фондация \"Георги Димитров\", кавалер на ордена на СССР \"Дружба народов\" и на медала \"А. С. Пушкин\", носител на наградите на СБП, \"Вапцаров\", \"Найден Геров\" на Дружеството на русистите в България и др. Той е дългогодишен уважаван автор на ДУМА. Поклонението ще се състои на 30 май, сряда, от 10.30 ч. в Ритуалната зала на Централните софийски гробища.   \n \t\n", "date": "2018.05.28", "title": "Прощаване с проф. Васил Колевски "}
{"url": "http://www.duma.bg/node/167621", "text": "Неочаквана беше кончината на журналистката и писателката, лявата интелектуалка Мария Галишка-Владимирова. Защото след престой в болнично заведение беше вкарана в хоспис, а оттам никой не е излязъл жив. \nОсвен своите книги от \"Страната на намръщените хора\", които са обсъждани в НЛС \"Старинният файтон\", нейният поглед търсеше и откриваше позабравени стойностни пера, отишли в Отвъдното, и ги възкресяваше за нов живот, предлагайки на съвременния читател нови книги от миналото. Особено силно впечатление направи публицистиката на Димитър Ив. Шишманов, която тя откри във вестници от началото на миналия век, и брилянтната есеистика на този писател се оказа по-съвременна и желана от много други писания на празнодумци. А в проектите си тя беше загледана в други забравени стойностни имена. Тя беше дългогодишен активен участник в литературния салон в Дома на Дядото. Името й ще бъде в аналите на тази литературно-обществена институция. \nСбогуването с Мария Галишка-Владимирова ще бъде днес, 28 май, от 11 ч. в Ритуалната зала на Централните софийски гробища.   \n \t\n", "date": "2018.05.28", "title": "Неочаквана смърт на писателско перо"}
{"url": "http://www.duma.bg/node/167623", "text": "Международният фестивал за театър и съвременен танц \"Черната кутия\" в Пловдив набра скорост в последните години и никой не се учудва, че в 12-ото си издание (30 май - 6 юни) той предлага в рамките на 8 дни 10 международни събития от девет държави - Обединеното кралство, България, Израел, Италия, Корея, Малта, САЩ, Украйна и Чехия. Програмата включва театър, пърформанс, съвременен танц, творчески срещи и обучения. От селекционерката Слава Младенова научаваме, че за тазгодишното издание на феста е имало 600 заявки от цял свят, избрани са 10. \nОфициалното откриване е в камерната зала с премиерното заглавие на Драматичния театър в Пловдив \"Наемателят\" от словенския автор Матяж Зупанчич, работа на младата режисьорка Александра Петрова. На следващия ден ще навлезем в същността на феста с Триптих на интимността \"Romanza\" на дует от Италия. Това е спектакъл - път, който се разтапя като антидот на нещастливите времена, в които живеем, за да съживи заспалия импулс на страстта, където Любовта и Болката стават емоции, изразени чрез крехките закони на нашите тела. Две поредни вечери са определени като \"танцови\" и във всяка от тях ще видим по няколко миниатюри. Алина Сокулска от Украйна е известна джаз танцова артистка. Лиор Лазаров пристига от Израел, а танцовото дуо \"Sardine\" на Оутъм Екман е от Съединените щати. Всички тях ще видим на 4 юни, а на следващата вечер са Ретроспект денс театър от Острова и Лий Юнг Ин от Корея. Закриването на 6 юни е с амбициозния спектакъл на Холектив от Чехия \"Клюки по време на кафе\". Театрален спектакъл с танц, акробатика и вкус на кафе.  \nПочетен гост на фестивала е известната режисьорка и актриса Диана Добрева – творческата среща с нея е на 1 юни, а в една от вечерите в закътаното пространство на т. нар. зум зона ще видим първите стъпки в пантомимата под ръководството на Гурам Биркадзе на възпитаници от Националната гимназия за сценични и екранни изкуства в Пловдив. Училището е единствено по рода си на Балканския полуостров, подготвя кадри за театър, кино и съвременни визуални изкуства. \nВ съпътстващата програма от 31 май до 6 юни четирима пловдивски хореографи и музикантът и аудиоартист от Малта Ренцо Спитери ще създадат \"Саундинг денс\". Ренцо Спитери е известен експериментиращ електронен артист, композитор и музикант, който е характерен с художествената си гъвкавост, творческото използване на звука и неограничени начини на изразяване.  \nИ още едно събитие по проект на фондацията \"Черната кутия\" ще се състои на 28 и 29 май в Пловдив. Става дума за фестивал за обмен на знания между артисти в областта на сценичните изкуства от европейските столици на културата като част от програмата на \"Пловдив 2019\". Той ще започне с представянето на френската организация \"KLAP Maison pour la danse\" от Марсилия, която бе ЕСК през 2013 г. Гостите ще представят своя новаторски хореографски център и комплекса от танцови студиа, създадени от кметството на Марсилия. В представянето си гостуващата организация ще разкаже своята история, мисия и опит като културна столица, както и за членството си в най-голямата танцова мрежа в Европа – European Dancehouse Network. Гостите ще провокират дискусия относно \"процеса на създаване\" както от изгряващи, така и от утвърдени артисти, локални, европейски или международни компании, които дават живот на \"локалното\" и подхранват неговата дейност чрез разнообразието на опита си и своите естетически възгледи. На 29 май \"KLAP Maison pour la danse\" ще проведе танцов уъркшоп с учениците на ЕГ \"Иван Вазов\". \n     \n \t\n", "date": "2018.05.28", "title": "Изкушенията на \"Черната кутия\"  "}
{"url": "http://www.duma.bg/node/167643", "text": "В България трябва да се усъвършенства рамката за управление на държавните предприятия в съответствие с международните добри практики. Тяхното развитие е слабо и представлява риск за публичните финанси заради натрупаните дългове на тези фирми, гласи първата препоръка, която Европейската комисия отправя към София за тази и следващата година в рамките на т. нар. Европейски семестър. Това е процедура, чрез която Брюксел наблюдава и дава препоръки на държавите членки за подобряване на икономическата политика. През миналата година комисията имаше четири препоръки към България, като първите три от тях до голяма степен се повтарят с новите от 2018 г. Препоръките бяха одобрени на заседанието на Съвета по икономическите и финансовите въпроси на ЕС (ЕКОФИН). \nЕврокомисията е на мнение, че изпълнението на данъчните приходи се подобрява повече в резултат от доброто развитие на икономиката, отколкото от подобряване на събираемостта от страна на НАП и митниците. По-големият проблем обаче е ефективността на публичните разходи, която според ЕК е много ниска. Брюксел смята, че сегашният момент е много благоприятен за реформи в управлението на публичните финанси. \nЕК отчита, че стабилността на финансовия сектор е продължила да се подобрява, поради което страната бе извадена от групата на страните с прекомерни макроикономически дисбаланси в началото на годината. За поредна година ЕК иска да се вземат мерки по проблема с неефективната правна рамка на търговската несъстоятелност, която пречи да се намали задлъжнялостта в частния сектор. \nНай-много забележки Брюксел има към социалната сфера у нас. На първо място са проблемите на пазара на труда. Остават високи нивата на недекларираната заетост и проблемът с неосигуряването на работниците върху пълната заплата, което води до по-малки приходи в бюджета и по-ниски пенсии. Задълбочаващото се неравенство на доходите е друг сериозен проблем на България. Доходът на 20-те процента най-богати българи е почти 8 пъти по-висок от този на 20-те процента най-бедни, което нарежда България сред страните с най-голямо неравенство. Проблем остава големият дял на населението в риск от бедност, а също и лошият достъп до ключови услуги като образование, здравеопазване и жилище, твърдят от Еврокомисията. \n    \n \t\n", "date": "2018.05.28", "title": "EК: Държавните фирми в България се управляват лошо "}
{"url": "http://www.duma.bg/node/167617", "text": "В България заработи първият по рода си уебсайт за споделяне на книги. Той се нарича Knigoman.bg и представлява пълноценна платформа, в която всеки желаещ може да размени свои книги срещу такива, които не е чел. В сайта можем както да предложим собствени заглавия за споделяне или да си избираме от тези на други потребители, така и да си създадем лична виртуална библиотека, която след това да разширяваме. \n\"Споделянето на знание е в основата на всяка цивилизация и затова нашето желание е, създавайки проекта Knigoman.bg, да го направим още по-достъпно за българските читатели. Убедени сме, че от това ще има дългосрочна полза не само за сайта, а и за цялото общество. Във време, когато икономиката на споделянето набира популярност в целия свят с нови и нови платформи за предоставяне на лични автомобили, домове и вещи, какво по-хубаво от това да създадем лесен инструмент за споделяне на знание - може би най-ценният актив, който едно общество може да има\", обяснява Владислав Костовски, основател на уебсайта. \nТ. нар. икономика на споделянето е една от най-актуалните и най-бързо развиващи се тенденции при онлайн услугите. В този сегмент по света вече съществуват стотици проекти и услуги - от такива за споделено пътуване или предоставяне на лични жилищни домове, през сайтове за различни туристически пособия, инструменти, техника или други предмети, както и за преотстъпване на време или на специализирани умения. В България този нов сегмент все още тепърва прохожда, а Knigoman.bg е сред първите български проекти, фокусирани върху споделянето и размяната на лични вещи. \nВ сайта вече може да бъдат открити както художествена литература, така и книги на техническа или бизнес тематика, медицинска и правна литература, заглавия за изкуство, езотерика, помагала за обучение по чужди езици и много други. Освен възможностите за споделяне на книги посетителите на платформата ще имат достъп и до организираните от нея томболи и други прояви, научи ДУМА от Александър Александров от пиар агенция \"Кросроудс България\".   \n \t\n", "date": "2018.05.28", "title": "Създадоха уебсайт за споделяне на книги "}
{"url": "http://www.duma.bg/node/167637", "text": "Четирима руски военни съветници са загинали в Сирия след атака на терористични бойци срещу позициите на сирийската армия в провинция Дейр ез-Зор, съобщи Министерството на отбраната на Русия. Още петима руски войници са били ранени по време на инцидента, в който няколко терористични групи са поразили артилерия на сирийската правителствена армия. \nДвама руски съветници, управляващи сирийски поделения, са загинали на място. Още 5 руски военнослужещи са били ранени и незабавно откарани в болница. Двама от тях не са могли да бъдат спасени. \nСпоред данни на министерството няколко групи от терористи са атакували артилерийска батарея на правителствените войски в провинция Дейр ез-Зор през нощта. Сирийските военни са се сражавали срещу тях заедно с руските управляващи съветници около час. Войниците са успели да унищожат 43 терористи и 6 високопроходими превозни средства, снабдени с голямокалибрени оръжия.   \n \t\n", "date": "2018.05.28", "title": "4 руски военни загинаха в Сирия"}
{"url": "http://www.duma.bg/node/167638", "text": "Газопроводът \"Турски поток\" да бъде прекаран през България до Италия, призова италианският депутат Паоло Гримолди, който участваше в Петербургския международен икономически форум. Гримолди е от дясната партия \"Лига\", която миналата седмица сформира коалиция с лявото Движение 5 звезди.  \n\"Какво трябва да правим? Сега Русия се занимава с \"Турски поток\", България проявява интерес. Необходимо ни е ново споразумение, за да може \"Турският поток\" да дойде от България в Италия, за да получим руски газ, защото Москва има не само икономически, но и политически интерес\", изтъкна политикът.  \nПо думите му удължаването на газопровода е напълно реално. \"Защо не? Те строят \"Северен поток\" по дъното на Балтийско море, те строят \"Турски поток\", така че ако той се появи в България, а това е недалеч от Италия, ние може да го строим\", добави Гримолди. \nТой разкритикува предишното правителство на Италия, че се е грижело повече за добрите отношения вътре в Европа, отколкото за интересите на страната. Но сега Италия има ново правителство, което смята да се грижи повече за интересите на страната. \"А нашите интереси са директна работа с Русия и нейното правителство\", изтъкна още депутатът. \nДвижението 5 звезди и Лигата приеха коалиционна програма за действия, в която се потвърждава принадлежността на Италия към НАТО и САЩ като привилегирован съюзник. Наред с това правителството се обявява за развитие на отношенията с Русия, която не е заплаха, а \"все по-значим търговско-икономически партньор\", както се подчертава в коалиционното споразумение. В документа се добавя, че Русия е и \"стратегически събеседник за разрешаването на регионалните кризи (Сирия, Либия, Йемен)\". В тази връзка се изтъква целесъобразността от отмяната на антируските санкции. \nРИА Новости припомня, че българският президент Румен Радев на срещата с руския премиер Дмитрий Медведев изрази надежда, че Москва ще се съгласи да преразгледа възможността за преки доставки на руски газ през Черно море. Русия бе помолена да пристъпи към изграждането на \"Български поток\". Този въпрос Румен Радев засегна и на срещата си с президента Владимир Путин. По този повод в. \"Комсомолская правда\", известен с острия си тон и пиперливия си език, коментира: \"Най-интересното е, че независимо от всичко Русия не затвори вратите пред България. И в отговор на журналистически въпрос Путин заяви, че проектът все още е възможен\", написа изданието след срещата Путин - Радев. Путин обаче потвърди искането за железни и юридически обвързващи гаранции от страна на ЕС за реализирането на \"Българския поток\".     \n \t\n", "date": "2018.05.28", "title": "Италия иска руски газ през България "}
{"url": "http://www.duma.bg/node/167633", "text": "Според президента на Сърбия Александър Вучич, коментирайки европейските перспективи на Балканите, по време на срещата на високо равнище на ЕС през юни Македония и Албания няма да получат нищо повече от похвала за напредъка в реформите, предава македонската медия \"Фокус\". \n\"В много незавидна ситуация са Македония и Албания, които, както се предполага, през юни ще бъдат някак потупани по рамото, за да не се каже, че това е бедствие и че нищо не са получили, но няма да им се позволи да отворят главите\", заяви сръбският президент. \nСпекулациите се засилиха, тъй като в медиите се появиха неприятни изказвания, според които няколко държави са против започването на преговорите за присъединяване. Те смятат, че корупцията и неефективните институции все още управляват страната.   \n \t\n", "date": "2018.05.28", "title": "Вучич: Македония няма да започне преговори през юни"}
{"url": "http://www.duma.bg/node/167632", "text": "Чешкият премиер Андрей Бабиш заяви, че не счита преминаването към евро приоритетна задача за страната си. Той каза това по време на обществено-политическа дискусия в град Бърно на тема \"Какъв искаме да видим Евросъюза\". \n\"Доволен съм, че запазихме кроната. С нашата валута всичко е наред. Влизането на Чехия в еврозоната и преминаването към еврото не е приоритет\", каза той. Според него приемането на еврото би нанесло голяма вреда на чешката икономика. Прага няма намерение да финансира погасяването на гръцкия и италианския дълг, което по негова оценка ще се наложи да правят държавите в еврозоната. Тази опасност е надвиснала над Словакия, която се отказа от националната си валута през 2009 г., смята чешкият премиер. \nПо-рано президентът на Чехия Милош Земан от своя страна заяви, че страната може да приеме еврото едва след излизането на Гърция от еврозоната.    \n \t\n", "date": "2018.05.28", "title": "За Чехия приемането на еврото не е приоритет"}
{"url": "http://www.duma.bg/node/167635", "text": "Ердоган призова турците да обменят всичко в лири \nТурският президент Реджеп Ердоган призова турските граждани да обменят своите долари и евро в лири. Това е неговото предложение за справянето с огромния спад, който лирата претърпя. \"Братя мои, които имате долари и евро под възглавниците си, отидете и обменете тези пари в лири. Ние ще прекратим тази игра заедно\", заяви Ердоган на предизборен митинг. Британското правителство тайно планира да остане в Европейския съюз \nБританските евроскептици се опасяват, че правителството в Лондон тайно планира да остане в Европейския съюз, след като бе обявено, че то е разпределило стотици хиляди паунди за изборите за Европейски парламент (ЕП) през 2019 г. Според британския вестник това са 829 000 паунда за избирателни дейности. Изборите за ЕП трябва да се проведат между 23 и 26 юни следващата година, а Великобритания трябва да напусне ЕС почти два месеца по-рано - на 29 март. Откраднаха къщата на американец \nАмериканецът Роджър Пенингтън се оплака в полицията за необичайна кражба – изчезнала била наскоро закупената му вила. Той си купил сглобяемата къща в гората край езеро в щата Охайо, за да живее сред природата след пенсионирането си. След известно време му се наложило да замине за седмица и при завръщането си открил, че къщата с площ 3,5 на 8,5 м липсвала.  Голям пожар в германски увеселителен пар к  \nГолям пожар избухна в германския увеселителен парк \"Европа парк\" в югозападната част на страната, най-големият и най-посещаван увеселителен парк в Германия с площ от 850 000 кв. м. Според досегашните информации няма пострадали при инцидента. Местната полиция алармира, че огънят продължава да се разпространява и се опитват да мобилизират и допълнителни сили за борба с пожара.  \n   \n \t\n", "date": "2018.05.28", "title": "Кратки новини"}
{"url": "http://www.duma.bg/node/167636", "text": "Венецуела освободи американец, държан две години в затвор, съобщи АП. Агенцията се позовава на вицепрезидента на САЩ Майк Пенс. \nДжош Холт прекара близо две години в затвор по обвинения в укриване на оръжия. На 27 юли 2016 г. правителството на Венецуела обяви, че нейните разузнавателни служби са арестували по време на операция американски гражданин, обвинен в организиране на въоръжени групи с цел дестабилизиране на президента Никола Мадуро. Арестуваният е идентифициран като Джошуа Антъни Холт. Той бе освободен и замина за Вашингтон ден след като сенаторът републиканец от Тенеси Боб Коркър проведе изненадваща среща в Каракас с президента на Венецуела Николас Мадуро. \nСАЩ ще оставят своите икономически санкции срещу Венецуела въпреки освобождаването на американския гражданин Джошуа Холт, който прекара близо две години във венецуелски затвор, съобщи американският вицепрезидент Майк Пенс. \n\"Много съм щастлив, че Джошуа се е върнал при семейството си. Санкциите продължават до връщане на демокрацията във Венецуела\", каза Пенс.   \n \t\n", "date": "2018.05.28", "title": "Венецуела освободи американец"}
{"url": "http://www.duma.bg/node/167634", "text": "След драматични обрати и извънредни усилия през последните дни планираната за 12 юни среща на върха САЩ - КНДР явно ще се състои в Сингапур. \nПоследното потвърждение на това са вчерашните думи на американския президент Доналд Тръмп: \"Нещата напредват много добре. Целта е 12 юни в Сингапур. Няма промяна.\" Това каза той в Белия дом на среща с американския гражданин Джошуа Холт, който бе освободен от венецуелски затвор, където прекара две години. \nПак вчера Белият дом обяви, че американски екип заминава за Сингапур, за да участва в подготовката на срещата между Тръмп и севернокорейския лидер Ким Чен Ун. \nНеочакваната положителна развръзка дойде след съобщението на Тръмп от четвъртък, в което той уведоми Ким Чен Ун, че отменя срещата с него на 12 юни в Сингапур заради враждебни изявления от страна на КНДР. В същото време президентът на САЩ не анулира окончателно възможността за такава среща. \nМеждувременно в събота изненадващо се състоя среща между Ким Чен Ун и южнокорейския президент Мун Дже Ин. Тази втора среща помежду им, проведена в граничния пункт Панминчжон на демилитаризираната зона, не бе обявена предварително. Тя се състоя сред ширещите се твърдения, че също се отлага заради решението на Тръмп да отмени срещата си с лидера на КНДР. \"Провеждането на срещата Тръмп - Ким в Сингапур бе тема на разговорите\", съобщиха от кабинета на южнокорейския президент. \nПо думите на Мун Дже Ин, казани на пресконференция, Ким Чен Ун отново е заявил, че е готов за пълно ядрено разоръжаване на Корейския полуостров, и е подчертал намерението ни да сложи край на войната и конфронтацията с успешна среща на върха КНДР - САЩ.  \n\"Тръмп се надява да се сложи край на враждебните отношения между страната му и КНДР, а също да се активизира икономическото сътрудничество между страните\", ако севернокорейският лидер \"вземе решение за пълно ядрено разоръжаване и го изпълни\", уведоми още Мун.  \nЗаедно с това по думите на южнокорейския лидер КНДР и досега се съмнява в обещанието на САЩ за гаранции за сигурност след ядреното й разоръжаване. Мун Дже Ин изрази също надежда за повеждането на тристранна среща на върха с КНДР и САЩ. Президентът заяви още, че смята за необходимо да се установи \"гореща връзка\" между Пхенян и Вашингтон.  \nНа свой ред севернокорейската информационна агенция КЦТА съобщи, че Ким и Мун ще имат нова среща на 1 юни. \"Лидерите на Севера и Юга се договориха за провеждане на преговори на 1 юни на високо равнище, за да придвижат с ускорени темпове подготовката на преговори в различни сфери, включително военни преговори и преговори по линията на Червения кръст\", се казва в съобщението. Освен това двамата лидери споделили мнението да се срещат по-често в бъдеще. В съобщението се добавя, че Ким Чен Ун е твърдо решен да проведе среща с американския президент през юни. Той дори благодари на Мун Дже Ин за положените усилия по организиране на среща на върха КНДР - САЩ и изрази решимостта да се проведе тази историческа среща на върха.    \n \t\n", "date": "2018.05.28", "title": "Тръмп готов за среща с Ким на 12 юни  "}
{"url": "http://www.duma.bg/node/167652", "text": "Лидерът на ГЕРБ в Бяла Слатина Стефан Терзийски изпрати свои служители да гласуват в  . Кандидатът за кмет на БСП Веселин Тушинов публикува видеа, в които хора от \"Ета тв\", собственост на Терзийски, са се строили пред секциите. Говори се, че служителите на кабелната от години са \"подвижен вот\" за ГЕРБ в района. Местните направо наричат Терзийски \"собственик\" на депутата Красен Кръстев и на кмета на Бяла Слатина, тъй като те изпълнявали всичките му нареждания. \nПодвижната секция, председателствана от бащата на гербаджията Кръстев, вчера бе глобена от ОИК за нарушения. \nГаличе избираше кмет между Тушинов и Страхил Стоянов от ГЕРБ. В още три населени места кандидати на БСП водеха след първия тур. \n    \n \t\n", "date": "2018.05.28", "title": "Гербаджия прати служителите си \"да оправят\" вота в Галиче  "}
{"url": "http://www.duma.bg/node/167645", "text": "\"Общинският съвет на Бургас неглижира докладната записка на групата съветници от БСП, свързана с новото райониране на страната. Документът е внесен на 10 май, но все още не е публикуван на сайта на общината, каквато е практиката.\" За това алармира общинският съветник от левицата Евгений Мосинов. По думите му документът липсва и в дневния ред за предстоящата във вторник сесия. Опасявам се, че отново се опитват да ни поставят пред свършен факт, да ни съобщят новина, която вече се е случила и ще бъде пагубна за целия регион, подчерта лидерът на общинската организация на БСП Живко Господинов. \nПрипомняме, че депутатите от \"БСП за България\" от Бургас се възпротивиха още в средата на април срещу варианта за ново райониране на страната, в който Бургас и Варна ще делят една икономическа територия с център Варна. \"Искам да изразя готовност да се включим в общи действия с останалите партии да защитим Бургас като център на икономически район. Ако предложението стане факт, ще бъде поредният удар върху Бургас като административен и икономически център в страната\", заяви тогава председателят на Областния съвет на БСП Стойко Танков.   \n \t\n", "date": "2018.05.28", "title": " В Бургас недоволни от неглижирането на докладна за новото райониране"}
{"url": "http://www.duma.bg/node/167646", "text": "За седми път БСП във Варна и сдружение \"За младите с любов\" организираха благотворителен концерт \"За талантливите деца и младежи на Варна\". Събитието се проведе в петък в зала 1 на Фестивалния и конгресен център. На сцената се изявиха даровити деца и младежи, а специален гост беше певицата Тони Димитрова. \"Преди 4 години заявих, че тръгваме на дълг път и че нашата цел е да направим кампанията постоянна. Събраните средства от концерта ще помогнат на варненски състав, клуб или отбор\", заяви лидерът на левицата във Варна Борислав Гуцанов. \nЛидерът на НС на БСП Корнелия Нинова изпрати поздравителен адрес до участниците в инициативата. В него тя изразява сърдечните си поздравления за благородната кауза на варненската партийна организация. \"Кампанията е поредното доказателство, че изкуството е най-градивната съзнателна човешка дейност, с чиито сила и естетическо въздействие могат да бъдат събудени сърцата и умовете на хората за съпричастност към проблемите на съвремието. Всички вие доказвате, че за щедростта, за голямата душа, за голямото добро и за всеотдайността препятствия няма. И въпреки проблемите на времето, в което живеем, се обединявате, за да помагате на талантливите деца на Варна, давайки им шанс да сбъднат мечтите си\", пише Нинова. \nВ концертите досега са участвали Нешка Робева, Орлин Горанов, Мариана Попова, Преслава, \"Сигнал\", Валя Балканска и Славка Калчева. Със събраните средства са закупени музикални инструменти, костюми, танцови обувки и спортни екипи. Бяха финансирани пътувания и участия на театрални, танцови и вокални формации на варненски деца в национални и международни надпревари, от които те се върнаха с множество призови места и почетни награди.   \n \t\n", "date": "2018.05.28", "title": "Социалистите във Варна подкрепиха талантливи деца и младежи"}
{"url": "http://www.duma.bg/node/167649", "text": "Пресслужбата на Министерския съвет бе разобличена в лъжа. Журналистът от БНР Николай Петров в социалните мрежи се извини за допусната грешка, която обаче се дължи на подвеждаща информация от МС. \"Дължа извинение на слушателите си, които заблудих на 24 май, съобщавайки, че премиерите на България и на Македония за първи път са се поклонили заедно на гроба на Свети Кирил в Рим. Всъщност първо такова съвместно поклонение правят премиерите Иван Костов и Любчо Георгиевски през 1999 г., припомни ми колегата Григори Недялков, на когото благодаря. А тогава аз на всичкото отгоре вече работех като новинар. Но ето един пореден пример как медиите дружно можем да заблудим аудиторията, подвеждайки се по претенциите на днешния ни премиер за уникалност и изключителност. Без да се усетим, хлътваме в правителствената пропаганда! Трябва да помним и да припомняме, колеги журналисти! Ако и ние не го правим, паметта на обществото ще се скъсява все повече. Историята не започва от Б.Б.! п.с. Новината така, както е поднесена, е изпратена до \"Хоризонт\" от правителствения пресцентър. Освен че Борисов лъже (както скоро установи и уважаемият български съд), пресцентърът му също...\", цитира го сайтът big5.com. \nВ съобщенията си и на 23, и на 24 май пресслужбата на МС е натъртила, че традиционното поклонение пред гроба на Свети Кирил е \"за първи път\" съвместно с делегация на Република Македония.   \n \t\n", "date": "2018.05.28", "title": "Разобличиха пресслужбата на МС в лъжа"}
{"url": "http://www.duma.bg/node/167647", "text": "Вторият тур на частичните местни избори във врачанското село Галиче отново мина с нарушения и манипулации. Припомняме, че на изборите миналата неделя БСП сигнализира, че подвижната секция, председателствана от бащата на гербаджийския депутат Красен Кръстев, е затворила по-рано и е написала неверен час за това в протокола. И вчера в Галиче имаше подвижна секция, както и три стационарни. 1500 души бяха в избирателните списъци. Именно хората с право на глас се оказаха проблем за втория тур. \nОт БСП сигнализираха, че в общината \"внезапно\" са се появили да гласуват външни хора. Кандидатът за кмет от левицата Веселин Тушинов публикува в социалните мрежи клипчета с гласуващи, които не живеят в селото. На въпросите му откъде са, те отговарят с мълчание. Тушинов ги обвинява, че работят в кабелната телевизия.  \n\"Ета тв\" е собственост на местния лидер на ГЕРБ Стефан Иванов Терзийски и оперира от Враца до Червен бряг. В района се говори, че не за първи път служителите от кабелната са пращани там, където са необходими гласове за ГЕРБ. По принцип те винаги са били \"подвижен вот\" в Белослатинско, споделят местните. Освен собственик на телевизията Терзийски е \"собственик\" на депутата Кръстев и кмета на Бяла Слатина, шушукат с ирония и възмущение местните. От 5-6 години се знаело, че той е най-важният човек на ГЕРБ в района. Терзийски е пред избирателната секция, пред която се появява опашката от искащи да гласуват външни лица. \nОказа се, че част от \"външните\" избиратели са се вмъкнали в избирателната секция през задния вход на училището, където се намира. Ситуацията пък се развива пред погледа на пиещия наблизо кафе депутат от ГЕРБ Кръстев. \n\"Регистрирани са в Галиче преди 6 месеца. Докараха ги да гласуват тук. Един тръгна да се бие с мен, за да не ги снимам\", разказа пред медиите застъпникът Венцислав Николов. Появиха се и сигнали, че се влиза по къщите, за да се дават наставления как да се гласува. ОИК пък трябва да се произнесе по обвинение, че не се опазва тайната на вота в подвижната избирателна секция.  \nВчера ОИК в Бяла Слатина състави актове на членовете на подвижната избирателна комисия за нарушения на втория тур. Сигналът бе от БСП - за гласуване само с един печат, опит да се извади бюлетина от урната, пускане на глас от трето лице, роднина на гласоподавателя.  \nДУМА припомня, че до балотажа достигнаха кандидатът на БСП Веселин Тушинов, който водеше с двайсетина гласа пред конкурента си от ГЕРБ Страхил Стоянов. \"Дайте пример на цяла България - изгонете мутрите от властта! Отвоювайте си свободата! Можете да дадете пример на цяла България. Можете да сложите началото на края. Можете да изгоните мутрите от властта. Показахте го на първия тур. Поздравления за смелостта да се опълчите на местните деребеи\", заяви в петък Корнелия Нинова, която дойде да подкрепи Тушинов. \nНа първия тур БСП бе първа политическа сила и достигна до балотаж в 4 от петте общини, в които имаше свой представител. В петък в смолянското село Беден кандидатът на левицата Николай Димов бе подкрепен в изборната надпревара от евродепутата Петър Курумбашев. Митко Антонов се състезаваше в община Макреш, а Костадин Куртев -  в с. Лясково.   \n \t\n", "date": "2018.05.28", "title": "Гербаджия прати служителите си \"да оправят\" вота в Галиче "}
{"url": "http://www.duma.bg/node/167648", "text": "Отиде си акад. Светлин Русев броени дни, преди да навърши 85 години. Известният художник е починал от масиран инфаркт, съобщиха от Съюза на българските художници. \nСветлин Русев е един от най-изявените български творци на XX и XXI век. Роден е на 14 юни 1933 г. в плевенското село Върбица. Завършил е живопис във ВИИИ \"Н. Павлович\" при проф. Дечко Узунов. Преподава в академията и става професор през 1975 г. Бил е председател на Съюза на българските художници от 1973 до 1985 г. Между 1982 и 1984 г. е първи зам.-председател на Комитета за култура. От 1985 до 1988 г. е директор на Националната художествена галерия. Действителен член на Българската академия на науките. Бил е два пъти депутат от БСП. Член е на БКП от 1971 г. Автор е на десетки пана и стенописи, включително в НДК и църквата в Рупите. \nСветлин Русев е носител на голямата награда на Съюза на българските художници (1986). През 2008 г. бе награден с орден \"Стара планина\". В открито писмо до президента Георги Първанов той отказа да получи ордена, докато хора, по-достойни от него, като поета Константин Павлов, не бъдат отличени. \n\"Напусна ни акад. Светлин Русев - творец със стил, общественик с позиция, човек с достойнство. Светлин Русев беляза своето време с таланта и творчеството си, които остават жалон в естетическата еволюция на родното изкуство. Поклон пред светлата му памет!\", отбелязва президентът Румен Радев. \n\"България загуби един от мъдреците си! Гениален артист, пред когото се прекланяше целият свят, той не остана в идеалния свят на изкуството. Светлин Русев беше от малкото хора, които ръчкаха нашата съвест и не й даваха да заспи. Той правеше това с благост, която показваше любов към човека и го стимулираше да прави добро\", написа премиерът Бойко Борисов. \n\"С дълбока скръб узнах вестта за кончината на големия български художник. Сигурна съм, че всички ценители на таланта и възхитителното му майсторство ще съхранят искреното си уважение към приноса на Светлин Русев за развитието на българското изобразително изкуство\",  заявява председателят на НС Цвета Караянчева. \n\"Какво ли да кажа на прощаване? Каквото и да спомена, ще звучи нелепо и неадекватно... През последните 15 години се радвах на приятелството на Светлин. Работихме много сериозно заедно. В негово лице загубих не само човек, но и учител в живота и морала, един умен човек и прекрасен приятел. Ала Светлин не бе просто човек, той бе Космос, Вселена. В своята позиция той отстояваше не само чисто духовното, но също така правдата, истината и достойнството на хората... В негово лице България губи един лакмус, един филтър, който прецеждаше пошлото, жълтото, недостойното. Неговият филтър пропускаше само изящното, възвишеното, стойностното в този живот. Светлин бе мотор. Мотор, който движеше държавата ни напред\", посочва председателят на комисията по култура в НС Вежди Рашидов. \n\"Светлин Русев беше нещо много особено и много различно. Мисля, че ние се разделяме с една епоха, защото малко са личностите, които обединяват толкова много неща в себе си\", отбелязва Аделина Филева, директорка на Софийската градска художествена галерия. \nСбогуването с акад. Светлин Русев ще е на 30 май, сряда, в 12 ч. в Националната галерия \"Квадрат 500\" (до паметника на Васил Левски).   \n \t\n", "date": "2018.05.28", "title": "Прощаваме се с акад. Светлин Русев в сряда"}
{"url": "http://www.duma.bg/node/167650", "text": "С прожекция на документалния триптих \"Държава на духа\" на Анжел Вагенщайн в събота в Санаторно-оздравителния комплекс \"Камчия\" започна панорама на филмите на световноизвестния сценарист, писател, антифашист. В продължение на седмица ученици, граждани, гости на комплекса имат възможност да видят знакови игрални и документални творби на Анжел Вагенщайн, сред които \"Допълнение към ЗЗД\", \"Звезди в косите, сълзи в очите\", \"Криле над България\" и, разбира се, \"Звезди\" - награден с 12 най-високи международни филмови награди. В поредицата е включен и документалният филм за живота и творчеството на самия Вагенщайн - \"Изкуството е оръжие\" на американската режисьорка Андреа Саймън, преминал с голям успех в Ню Йорк и София.  \nПри откриването на панорамата Анжел Вагенщайн разказа как е замислен филмът \"Държава на духа\", показан навремето от 9 германски телевизии. \"Както православието има три основи - Рождество, Разпети петък и Възкресение, така и българската държава има своя триптих - рождение, Разпети петък (турското робство) и Възкръсване (българското национално възраждане)\", каза  Вагенщайн. \"Основното послание на този филм, както и на \"Борис I\", е, че преди православието и писмената България е била силна и велика, но не е била безсмъртна; тя става безсмъртна с вярата и кирилските букви\", каза журналистката от ДУМА Велислава Дърева. Събралите се почетоха паметта на починалия в събота голям художник и българин Светлин Русев. Той бе ревностен инициатор за построяването на паметник на децата, жертви на фашизма, сега ще трябва да продължим осъществяването на идеята без него, каза Дърева.  \nВ рамките на панорамата днес ще се състои творческа среща на Вагенщайн с ученици от частното средно училище \"Ю. Гагарин\" в СОК \"Камчия\", както и среща с обществеността на Варна в Пленарната зала на общината от 18 ч. \n    \n \t\n", "date": "2018.05.28", "title": "Седмица с Анжел Вагенщайн в СОК \"Камчия\" и Варна "}
{"url": "http://www.duma.bg/node/167624", "text": "1876 - УМИРА БАЧО КИРО, УЧИТЕЛ, КНИЖОВНИК И РЕВОЛЮЦИОНЕР (Р. 1835 Г.). Рожденото му име е Киро Петров Занев. През 1870 г. създава първия селски читалищен и училищен театър в България. Оглавява тайния революционен комитет в Бяла черква. През пролетта на 1876 г. организира дружина от над 100 души, която се присъединява към четата на поп Харитон. Участва в легендарната защита на Дряновския манастир, откъдето успява да се спаси. След предателство е заловен от турците, осъден на смърт и обесен. 1900 - СЪЗДАДЕНА Е БОЛНИЦА \"ПИРОГОВ\". На тази дата дружеството \"Червен кръст\" основава \"Свето Троицко общество сестри милосърдни\" с цел подготовката на милосърдни сестри на БЧК. През ноември 1900 г. отваря врати и лечебницата \"Червения кръст\" в София, по-късно преименувана на Институт за спешна медицинска помощ \"Н. И. Пирогов\". Днес се нарича Университетска многопрофилна болница за активно лечение и спешна медицина \"Н. И. Пирогов\". 1930 - РАЖДА СЕ ДИМИТЪР ТОЧЕВ, ПОЕТ (УМИРА 2006 Г.). Автор на десетки книги, театрални, телевизионни и радиопиеси, текстове на популярни песни. Негов е текстът на \"Светът е за двама\", определена като един от десетте български хита на столетието. Кавалер на два ордена \"Кирил и Методий\" и на \"Златното перо\". Лауреат на национални и световни награди. 1933 - РАЖДА СЕ ДИМИТЪР МИШЕВ, РАДИОИНЖЕНЕР, АКАДЕМИК (УМИРА 2003 Г.). Работи в областта на телевизионната техника, разработва методи, системи и апарати за дистанционни изследвания на Земята от Космоса, участник в създаването и развитието на телевизията в България. Преподавател в МЕИ, директор на Централната лаборатория по слънчево-земни въздействия при БАН, вицепрезидент на Международната астронавтична федерация. 1966 - ПУСНАТ Е НА ВОДА ВЪЗСТАНОВЕНИЯТ \"РАДЕЦКИ\". В чест на 90-годишнината от героичната гибел на Христо Ботев 1 200 000 български деца събират средства за построяването на копие на легендарния параход, превърнат в музей. Австрийският \"Радецки\" е построен през 1851 г. в корабостроителница \"Обуда\", Будапеща. Излиза от употреба през 1918 г. и е унищожен през 1924 г. Носи името на фелдмаршал Йозеф Венцеслав Радецки - славянин, словак по произход. В центъра на Виена има негов паметник. 1986 - УМИРА ЛЕА ИВАНОВА, ЛЕГЕНДА В БЪЛГАРСКАТА ЗАБАВНА МУЗИКА (Р. 1923 Г.). Рожденото й име е Лилия Иванова. Израства в Цариград, където учи в Робърт колеж и пее в детския хор на Българската екзархия. Изпълненията й са в стил суинг, тя е и една от първите изпълнителки на джаз у нас. Близо 30 години от живота й са свързани с певеца и композитора Еди Казасян, с когото са и семейна двойка. Работи във вариетета от висока класа в чужбина, изнася концерти в Европа, САЩ, Канада, Южна Америка, Близкия изток. Сред най-популярните й песни са \"Чико от Порто Рико\", \"ЦУМ, ЦУМ, ЦУМ\" и др.   \n \t\n", "date": "2018.05.28", "title": "Датата"}
{"url": "http://www.duma.bg/node/167644", "text": "\"На какви принципи почива Националната здравна карта (НЗК) и на каква база са заключенията за необходимостта от закриване на сериозен обем от легловата база, както и по какъв начин ще се формира разпределението на балничните легла по региони?\" Това питане отправят към министъра на здравеопазването депутатите от БСП проф. Георги Михайлов, доц. Георги Йорданов, д-р Илиян Тимчев и Георги Гьоков. Въпросът все още не е получил отговор. \nОтговор очаква и въпросът на депутатите Иван Иванов и проф. Михайлов за критериите, по които е изготвен проектът за областна карта на Шумен, както и методологията, по която е определено нивото на компетентност на отделенията в лечебните заведения и броят на леглата в тях. \nОт дружеството на лекарите в МБАЛ в Шумен обявиха още в началото на май, че според проекта за НЗК са отнети легла за III ниво на компетентност в акредитирани отделения като неврологичното, УНГ. Намален е броят на леглата за II ниво в ключовите специалности неонатология, кардиология, пулмология и фтизиатрия, инфекциозни болести, урология. Отнети са легла II ниво за гръдна и детска хирургия и е предвидено да минат в III ниво. В областни болници е много трудно, почти невъзможно да бъде постигната акредитация за тези специалности III ниво, което означава, че ако няма предвидени легла за II ниво, шуменската болница ще остане без гръдна и детска хирургия, коментират лекарите. За очните болести са определени едва 4 легла при изискване за съществуване на отделение не по-малко от 5, което означава, че според новата здравна карта не е предвидено отделение по очни болести, а ще се работят амбулаторни процедури към доболничната помощ. В началото на май от дружеството на лекарите в МБАЛ в Шумен подчертаха, че и в момента има отделения, в които не достигат свободни легла и има листа на чакащите, а снемането на нива на компетентност означава, че определени пациенти с определени заболявания ще трябва да се насочват към болници във Варна. Намаленият брой легла в неонатологията ще затрудни своевременната грижа за новородените. Лекарите прогнозираха, че НЗК ще доведе до задълбочаване на и без това големите финансови проблеми на болницата. \nМеждувременно вчера информационният сайт Радиан.бг, позовавайки се на началника на отделението по образна диагностика д-р Добринка Аврамова, съобщи, че на 30 май двамата лекари рентгенолози в отделението се пенсионират, остават двама специализанти и петима рентгенови лаборанти, от които едната е пенсионерка. По-късно стана ясно, че НЗК застрашава и дейности в Онкологичния център.   \n За премахване на лимитите на болниците и за нови, по-високи цени на клиничните пътеки настоява депутатът от БСП д-р Иван Ибришимов. Това стана ясно по време на срещата му с граждани на приемна в Кюстендил.  \nВ края на миналата седмица в писмо до управителя на НЗОК председателят на БЛС поиска обяснение за размера на лимитите на болниците по новия Национален рамков договор. В УС на БЛС са получени редица сигнали от различни болници в страната, предимно общински, че за дейност през април 2018 г. са им разпределени занижени и недостатъчни месечни стойности. БЛС настоява за преразглеждане и увеличаване на определените от Надзорния съвет на НЗОК месечни стойности на болниците.   \n \t\n", "date": "2018.05.28", "title": "БСП пита по какви критерии е изготвена здравната карта  "}
{"url": "http://www.duma.bg/node/167651", "text": "Тайни агенти на ДАНС ще бъдат внедрявани в институции и фирми. Те ще могат да влизат в ролята на адвокати, художници, счетоводители и други, упражняващи свободни професии. Назначаването им ще става без знанието на работодателя. Това предвиждат промени в Правилника за прилагане на Закона за ДАНС, публикувани на сайта за обществени консултации strategy.bg. \nОсновният аргумент за предлаганите промени са последните изменения в антикорупционния закон, с които специализираната дирекция в ДАНС за противодействие на корупцията по високите етажи на властта бе включена в новата Комисия за противодействие на корупцията и отнемане на незаконно придобито имущество. В нея са предложени и промени, отнасящи се до агентите под прикритие.  \nСъгласно сегашната уредба дейността под прикритие се осъществява само в държавни органи, организации, както и в юридически лица. Предлаганите промени предвиждат по-широко поле за тайната агентура. \nДосега шпиони можеше да са само преминалите първоначална професионална подготовка и притежаващи разрешение за достъп до класифицирана информация. Предлага се тези две изисквания да отпаднат и по този начин на практика всеки агент на ДАНС да може да бъде \"под прикритие\". \nНай-съществената промяна е, че в досегашната уредба се изискваше разрешение и участие на ръководителя, в чиято структура ще бъдат внедрени. Текстът гласи, че служителите на агенцията се назначават на прикритие по служебно или по трудово правоотношение от съответния ръководител на държавен орган, от управителния орган на организацията или юридическото лице, по искане на председателя при спазване разпоредбите на Закона за държавния служител, Кодекса на труда или съответния специален закон. С промяната се предвижда служители на агенцията да се назначават под прикритие по начин, който не го застрашава от разкриване. \n\"Констатираната липса на правна възможност за организиране на прикритие в структури без съгласието на съответния ръководител може да създаде затруднения и пречки за своевременното придобиване на информация, необходима за защита от посегателства срещу националната сигурност, особено в повишената и отчетена в световен мащаб опасност от терористични атаки и повишена активност на разузнавателните служби на държави от т. нар. трети свят\", е записано като мотив за промените, подписани от премиера Бойко Борисов след предложение на председателя на ДАНС. \nСлужителите под прикритие ще имат право на отпуски при условията и в размерите, предвидени за длъжността, на която са назначени.   \n \t\n", "date": "2018.05.28", "title": "Тихомълком внедряват тайни агенти на ДАНС във фирми  "}
{"url": "http://www.duma.bg/node/167626", "text": "Новият срив на раждаемостта копае още по-надълбоко демографската пропаст, в която падна България в своя цивилизационен избор след 10 ноември. За първите 5 месеца на годината новородените са с 4400 по-малко в сравнение със същия период на 2017-а, когато са родени 22 291 бебета. Това показват данни от здравното министерство. За цялата 2017-а у нас пък са родени 57 175 бебета, а това е антирекорд от 1945 г. насам. За същата тази година населението ни се е стопило с 45 836 души - това е един цял средно голям български град. \nСпоред родната, но и чужда статистика (ЦРУ, ЕС, Световната банка) средно на година се топим с по 50 000 души, на ден със 136, а на час с по 6 души. Ако през 1989-а прескочихме 9-милионния праг, днес сме паднали до 7,1 милиона. Още по-зловещи обаче са перспективите. По данни на ООН в средата на века страната ни ще се срине до 5,1 милиона население, а към края - до 3,4 милиона души. Това е след 80 години, а това са минути за часовника на историята. Тоест след \"минути\" ще станем третият етнос в сегашната ни територия - пред нас ще са ромите и турците. И това няма да е просто поредната национална катастрофа, а смъртта на България. Историята ще я изхвърли като вехтория. На загиналите за нея няма да им остане нищо друго, освен да се обърнат в гроба. \nАко потърсим отговора на въпроса защо изпаднахме до такова окаяно дередже, ще видим, че всичко започва от 10 ноември. Станахме жертва на собствения си цивилизационен избор, на дрогиране от заблуди, на които помътнелият ни мозък се е радвал като наркоман на поредната доза. Прославяхме приватизацията на печеливши държавни предприятия, но тя изхвърли хиляди на улицата и те тръгнаха по света да си вадят хляба - над един милион българи потърсиха спасение навън.  Прехласвахме се по земята в реални граници, но така ликвидирахме развито селско стопанство и обезлюдихме селата - техните жители също хукнаха навън. Възпявахме пазара, но тъкмо той засили социалната несправедливост, високата заболеваемост и смъртност, оттук и демографския срив. Опиянявахме се от Запада, от отворените граници, свободното движение на хора, но тъкмо това се оказа демографската пропаст, в която полетяхме при поредния завой на историята. Клехме се в ЕС, но тъкмо той изсмука квалифицираната ни работна сила. А и не разрешава силна социална политика с високи разходи, която все пак дава надежди да се измъкнем от пропастта. \nЗа да избегнем националната си гибел, трябва да правим обратното. Ама не сме готови - като институции, общество, нагласи. Децата например са \"зомбирани\" да учат езици, за да се махнат от страната си. Тоест да гине тя. \nДогодина ще са 30 години от 10 ноември. Май ще бъде повече помен, отколкото рожден ден.   \n \t\n", "date": "2018.05.28", "title": "България гине  "}
{"url": "http://www.duma.bg/node/167625", "text": "  \nМиналата седмица беше белязана с редица международни срещи на нашите държавни мъже. \nНа 24 май българските официални лица се поклониха на гроба на Свети Кирил в Рим. Мероприятието беше проведено съвместно с колегите им от Македония, които смятат, че Солунските братя и Св. Климент Охридски са техни. С участието си в общата церемония в базиликата \"Сан Клементе\" нашите висши чиновници показват, че приемат тезата на западните ни съседи и им позволяват да продължат с преиначаването и присвояването на родната история и култура. \nПо-късно главата на Римокатолическата църква бе поканен на гости в православна България. Пред микрофоните беше уточнено, че Светият синод ще бъде уведомен допълнително, за да се подготви за посрещането. Не съм запознат с тънкостите на организацията на подобни посещения - може би светско лице има право да заповядва на БПЦ кои иноверци да кани? Но дали ще има полза за страната, ако йезуитът Франциск долети на жълтите павета? \nКатолиците винаги са проявявали искреност в отношенията си с православните и не крият своя апетит към нашите души и кесии. Какво ли се е обсъждало на четири очи с папата? Да не би, след като наметнахме Западните Балкани със савана на ЕС, да е настанало време за обединение и в религията? \nМоже би господин министър-председателят трябваше да отложи пътуването до Италия, докато там сформират правителството? Евентуална среща с новите министри би била от полза за интересите на държавата ни. \nПосле българската делегация се озова в Загреб, където бе повторено желанието да влезем в Шенген и еврозоната. Изявлението се прави седмица след като съответстващите институции обясниха защо не могат да ни приемат. Беше открит паметник. По-нататък дойде редът на Киев  Нашите политици често се срещат с тамошните превратаджии. Едва ли ще си кажат нещо ново, защото конците и на едните, и на другите се дърпат от един и същ център. Възможно е отново да изразим подкрепата за местните закони, ограничаващи правата на малцинствата. Сред тях е и този за образованието, който предвижда обучение в училищата единствено на украински език. Унгария и Румъния предприемат действени мерки срещу дадените норми и опитват да защитят интересите на своите етнически групи в Украйна. Явно репресивното законодателство пречи на техните хора, но не и на нашите. \nВпоследствие стана известно, че официалната програма включва футбол. После - откриване на  паметник. \nПо-рано миналата седмица друга делегация на високо равнище беше в Русия. Несъмнено това посещение бе трудно и важно. Доколко бе ползотворно, е отделен въпрос, защото отстрани нашият президент изглеждаше като войник, тръгнал в атака. Смел, прежалил се и самотен на бойното поле. Чест му прави, че се реши на подобна стъпка! И толкова. \nОбикновено на срещите между държавните глави взимат участие много делови хора, обсъждат се съвместни проекти, подписват се договори. Сега в Москва и Сочи беше казано, че искаме газ и смятаме да строим атомна електроцентрала без гаранции. Не знам как се е чувствал държавният глава, повдигайки тези теми, но мен ме беше срам. Много перспективни начинания погубиха управляващите ни леви и десни партии през последните години, калта от нелогичните им решения полепна по лицето на нашата страна. \nСъщо така на домакините беше обявено, че няма да купуваме от тях самолети. Мотивът: членството в НАТО. Дали турците и гърците са по-малко натовци от нас, щом използват руско оръжие? \nИ малко допълнителна информация към темата. В началото на 2017 г. Сърбия получи от Русия в рамките на програмата за военнотехническо сътрудничество шест изтребителя МиГ-29. Целта на западните съседи, които не питаят голяма любов към нас, е да сформират поне една ескадрила от десет МиГ-а. \nОсвен това РФ им предаде безвъзмездно 30 танка Т-72С и 30 бронетранспортьора БРДМ- 2. Старичко, но доказано върши добра работа. \nСърбите планират и усилване на системата за противовъздушна отбрана. \nТова е за НАТО, вярността и доверието между държавите.  Няма значение кой е производителят \nна оръжието, важното е, когато потрябва, то да ти бъде под ръка. Докато светът се готви за предстоящата война, в нашето Народното събрание година след година спорят каква сума е необходима за родните ВВС и да включва ли тя ДДС. Това бавене навява съмнения за липса на интерес. Защо да се дават пари за защитата на територия, която е отписана от ръководителите й? \nКонцентрирането на властта в едни ръце не е добре за държавата. \nФизически е невъзможно да летиш постоянно в чужбина и да се справяш с вътрешните политически, икономически и социални проблеми. Колкото и подготвени да са твоите помощници и хората от Министерския съвет, те трябва да се контролират. \nНе е правилно своеволно и еднолично да се решават въпроси, които влизат в сферата на отговорност на министрите или даже на организации като Българската православна църква. \nСрещите с чуждестранни ръководители изискват напрегната подготовка, на тях се решават делови въпроси, защитават се националните интереси. Между полетите остава ли време за почивка и изучаване на проблемите, които предстои да бъдат обсъдени? Заучените реплики, усмивките и бащинските потупвания по рамото не са правене на политика. \nМоже би народните депутати или нарочно избрана комисия трябва да получат правото да контролират пътуванията на министрите зад граница и техните контакти там? Съответно въз основа на предвидените разходи и планираните ползи за държавата да се преценява дали командировката е нужна. След завръщането си официалното лице да бъде задължено да дава отчет за свършената работа. И да се проследява какъв е ефектът от подписаните от него съглашения. \nНа мен не ми е ясна ролята на президента в нашата страна. Балансьор? На какво? Представител? На чии интереси? Гарант? Без никакви правомощия? Не може ли ръцете на тази фигура да се развържат и да бъдат заети с някаква истинска работа? Какво би станало, ако в Президентството започнат да отговарят за формирането на външната политика? Или ако получат повече правомощия да контролират и коригират законотворческия процес и неговото прилагане? \nПредполагам, че тук читателят ще попита: \"Добре, за политиката е писано много, даже стана скучно, но къде са мухите от заглавието?\" А, мухите ли? Те летят насам-натам и си търсят главите.   \n \t\n", "date": "2018.05.28", "title": "Политика и мухи"}
{"url": "http://www.duma.bg/node/167627", "text": "След повече от 10 години представители на Интерпарламентарната асамблея по православие (ИПАП) посетиха страната ни в дните от 20 до 22 май. Делегацията бе водена от депутата в гръцкия парламент Андреас Михалидис, генерален секретар на асамблеята, а в състава й бяха Захари Куцнашвили - депутат от грузинския парламент и член на Международния секретариат на ИПАП, Костас Мигдалис - главен съветник на секретариата, и Лили Вардиноянис - съветник на секратариата. Поканата за посещението у нас бе отправена от народния представител от ПГ \"БСП за България\" Васил Антонов - зам.-председател на парламентарната комисия по вероизповедания и член на Международния секретариат на ИПАП. \nТази година е юбилейна за асамблеята, посочи Васил Антонов. Навършват се 25 години от основаването й. Постоянните страни членки в нея са 24, а държавите наблюдатели - 10. Посещението тук е знаково \nотбеляза народният представител от \"БСП за България\". \nПървото събитие, посветено на 25-годишнината на асамблеята, бе в България - пленер по живопис на тема \"Православни ценности\". Той се проведе в края на март в Плевен. В него участваха 12 творци от различни български градове. Организатор на проявата бе Васил Антонов. Той бе и инициаторът на още две мащабни събития по повод юбилея, които се проведоха в Плевен в периода 14-21 май - изложба живопис \"Духовни ценности\" и Турнир на шампионките. \nИзложбата \"Духовни ценности\" събра платната на 25 художници. Подреди я лично акад. Светлин Русев и освен негови творби тя включваше картини на Милко Божков, Иван Велчев, Долорес Дилова, Огнян Кузманов, Валентин Колев, Атанас Атанасов, Нина Русева, Георги Божилов-Слона, Николай Бузов, Анна Топалова, Весела Петрова, Катя Христова, Пламен Моневски. Част от творбите са от пленера \"Православни ценности\", други са от личната колекция на Васил Антонов, а трети - от пленери, които той е организирал и провеждал преди години с акад. Светлин Русев и негови ученици - вече утвърдени художници. По идея на депутата от БСП акад. Русев нарисува за \"Духовни ценности\" картина, наречена \"Пиета\". Изложбата може да бъде видяна до 9 юни в плевенската галерия \"Рос-Арт\". \nВ Турнира на шампионките участваха десет от най-добрите български шахматистки: гросмайстор Маргарита Войска - 11 пъти шампионка на България, младите и големи надежди Нургюл Салимова, Виктория Радева и Габриела Антова, гросмайсторките Ива Виденова, Адриана Николова и Мария Велчева, както и международните майсторки Румяна Гочева, Елица Раева и Любка Генова. Първия ход на партиите даде омбудсманът Мая Манолова на 14 май. Турнира спечели гросмайстор Ива Виденова. Втора остана Адриана Николова. Бронзовият медал бе за Габриела Антова. Всички участнички получиха награди от представителите на ИПАП. \nПо време на тридневната си визита в България гостите разгледаха църквата \"Св. Параскева\" в Плевен и храм \"Св. Александър Невски\" в столицата, посетиха Плевенската панорама и Художествената галерия в Плевен, Дарение \"Колекция Светлин Русев\". Представителите на асамблеята се срещнаха с вицепрезидента Илияна Йотова, с председателя на НС Цвета Караянчева, с депутати, с главния секретар на Св. синод на БПЦ Негово Преосвещенство Мелнишки епископ Герасим, с областния управител на Плевен Мирослав Петров и със зам.-кмета на Плевен Милен Яков. \nВицепрезидентът Илияна Йотова приветства широката и мащабна дейност на асамблеята, но отчете липсата на медийно отразяване на работата й. Създадена през 1993 г. в гръцкия парламент, днес ИПАП е световна организация, която работи за обединяването на различните култури и народи, подпомага диалога между парламентарни, политически, църковни и научни институции. Целта й е постигането на мир, разбирателство и единство между народите по пътя на православието. Народното събрание е член на Интерпарламентарната асамблея по православие от 1994 г. \n\"За нас България е Плевен. Този град ни впечатли с богатата си културна и историческа памет. Благодарим на нашия приятел Васил Антонов\", каза при отпътуването си от България генералният секретар на ИПАП Андреас Михалидис. Той бе категоричен, че ще защити предложението следващата година секретариатът на ИПАП да се проведе в Плевен. \n    \n \t\n", "date": "2018.05.28", "title": "Православни ценности "}
{"url": "http://www.duma.bg/node/167628", "text": "Аз не съм възпитан с любов към СССР. Напротив, западното влияние беше предпочитано от моето поколение. \nНо днес ми се свива сърцето и с ясно съзнание искам да помоля, да се покая и да бъда простен за това, което сториха политиците, моите, през последните десет години с Русия. \nНяма в душата ми плам и горест, създадена от идеологическа принадлежност. Може би затова се срамувам от ветропоказателното политическо говорене през последните 70 години в моята държава. \nАз съм част от една огромна група българи, които не биха искали да са пламенни комунисти, но пък и не биха искали да са отрицатели на миналото, поклонници на всеки силен, или комсомолци на историческата палачинка. У нас няма да бъда разбран правилно. Но у нас никой не е пророк, ако не е влюбен в поредния Голям брат. \n50 години ние славехме наведени СССР. След това ние отвърнахме очи, без да изправяме гръб - за дни се ориентирахме и със същите лозунги, със същата несвяст и зловещо подлизурство ославословихме капитализма и САЩ. \nАз бях изненадан. Но още по-страшно стана наскоро, когато всяка дума за Русия, каквато и да е - беше жигосвана като предателство. Точно както не беше преди. И точно както беше преди. \nНе зная какво се случи. Знам само, че нацията ми страда и се гърчи от срам заради обръщането на гръб към тези, които са слята, неразделна част от моята история, кръв и култура. \nМисля, че добрият тон и сърцето дължат едно извинение и поиск на опрощение към Русия. Е, никога няма да е късно. Защото ние май не сме братя. Ние сме по-скоро блуден син. \nИскаме да ни простите лекотата, с която ви забравихме. Вашата култура, мощ, достойнство, заслуги. С тях забравихме и нашия интерес. \nДа ни простите свалянето на знамената и безпринципната им замяна с други знамена. Да ни простите самоохулването и самопремълчаването като един Левчев, преди четял стихове на Лужники, днес омълчан от забрава. \nИскаме да ни простите несвойствената за нас възхита към новото социално инженерство, сякаш по инерция от комунизма. Простете нашата безпринципност и безгръбначност, нашия инстинкт за оцеляване и адаптация към всяка нова епоха. \nДа ни простите, че редица ваши служители, служители на бившия съветски режим, просто смениха ведомостта и със същия устрем и жар започнаха да работят за новия Голям брат. \nПростете малодушието им, простете политическото гешефтарство, то за повечето българи е непонятно и грозно. \nДа ни простите трябва, че дълго време имахме за президент една марионетка, която така обичаше да знае откъде духа вятърът, че дори се ожени тези дни за синоптик. \nДа ни простите трябва, че проиграхме на няколко пъти нашия собствен икономически интерес, че непрестанно се волеизявяват необосновани антируски и рускоомразни групи, сякаш винаги са съществували, а не е така. \nДа си простим и самите ние, че сложихме руснаците в черно-бяла схема, а малцинство, наскоро създадено субективно, руши всеки разговор за руския и българския интерес. \nНо това изреждане може да продължи дълго и е твърде официално. С риск да кажа неприемливото, да изпадна в непонятна дисидентщина, иска ми се Русия да разбере и да прости. \nНе е въпрос главата на Русия да прости. Руснаците ми се ще да разберат и да простят. Трудно е, знам, но така ми се ще да бъда разбран. И наистина опростен. \nПростичко - Русия, прости, ти знаеш защо и как, кой и колко обича. Другото е игра на времето, игра на спомени и временна липса на резон.   \n \t\n", "date": "2018.05.28", "title": "РУСИЯ, прости!"}
{"url": "http://www.duma.bg/node/167631", "text": "\"България с 26,1% население над 60 г. е на 4-то място в света след Япония, Италия и Германия по застаряване\" - Г-н Гьоков, какво не е уредено законодателно за възрастните хора, че е необходим специален закон? \n- Няма да е трудно да мотивирам необходимостта от такъв закон. Правил съм го поне 4 пъти пред народните представители от 44-то НС. Необходимостта от него е обусловена и от застаряването на населението, което е световен процес и се превръща в проблем! Европа е най-бързо застаряващият континент - до 2050 г. 35% от населението на континента ще е над 60 г. България с 26,1% население над 60 г. е на 4-то място в света след Япония, Италия и Германия по застаряване (по данни на ООН). Ако в изброените държави това се дължи на високата продължителност на живота и сериозните грижи за възрастните, то у нас причините са сериозната емиграция на млади хора и катастрофалните демографски показатели. \nВ България политиките спрямо възрастните са неадекватни, а липсата на грижи за тях вече е невъзможно да се неглижира. Много може да се постигне в тази посока чрез адекватен закон. Без да твърдя, че нашето предложение е съвършено, то може да сложи началото на уреждане на обществените отношения и провеждането на държавна политика в подкрепа на възрастните. \nПодкрепата на хората през целия им жизнен цикъл е сред основните цели на социалната политика в една държава. Възрастните имат потенциал, който трябва да бъдат насърчени да използват. \nПри разработването на закона са използвани опитът и вижданията на БСП депутатите от последните 4 парламента, работили в социалната сфера. Проектът е структуриран по различен и нов начин, в него са намерили място нови идеи и виждания. \nЗаконопроектът се състои от 49 члена (разпределени в 6 глави и 8 раздела) и 4 преходни и заключителни разпоредби. Основната му цел е да урежда обществените отношения и провеждането на държавна политика в подкрепа на възрастните, да гарантира условия за пълноценен и активен живот, равноправното им участие в обществения живот. Законът не е необходим само за преодоляване на социални различия, на неравнопоставеност и ситуации на социално изключване (които безспорно съществуват), а е законодателен акт, който ще даде възможност хората да изживеят достойно своите старини, подпомагани от лични и социални асистенти, от социални работници и медицински персонал. А на запазилите способността си за самостоятелен начин на живот - да водят по-активен социален живот и да продължат да се развиват като личности. Възрастните хора се нуждаят и от инструментите на политиката по социално включване, чрез които да се чувстват част от обществото, да се ползват от всички социални права и да имат достъп до всички блага, произтичащи от икономическия растеж на страната. Всичко това не е възможно, ако пенсионерите са изолирани от процесите на развитие. Ако нечии очаквания са, че с такъв закон ще се уреди материалното състояние на пенсионерите, е в дълбока заблуда. Това не е и целта на вносителите. \n- След месеци обещания правителството внесе в парламента Концепция за реформиране на системата за експертиза на работоспособността. Как ще коментирате промените? \n- Концепцията в този вид не е консенсусна и не дава отговор на всички въпроси и проблеми. Твърди се, че е изработена от междуведомствена група с участието на представители от МТСП, МЗ, МФ, НОИ, АХУ и пр. Т. е. би трябвало да отразява и балансира интересите на всички заинтересовани страни. Но протестите на хората с увреждания говорят обратното. На експертно ниво концепцията също не е приета еднозначно. Въпреки че се говори за нея повече от 3 години и вече е публикувана, като че ли обществената дискусия не се е състояла в пълна степен. \nУправляващите твърдят, че имат амбиция да търсят съгласие, вкл. и на политическо ниво, по отделните принципи на концепцията в рамките на 2018 г., да бъдат предложени и приети законодателни промени, които да представят и да установят новия модел на експертиза на работоспособността, но се държат високомерно и не се вслушват в разумни предложения от опозицията и от организациите на хората с увреждания. \nИдеите в новата Концепция за реформа на експертиза на работоспособността, или, както я наричат създателите й, \"реформа на медицинската експертиза на работоспособността\", са да се извади експертизата на работоспособността като самостоятелна и да се прилага само за хората в трудоспособна възраст. Самата реформа е формулирана като усъвършенстване на системата на медицинска експертиза и експертиза на работоспособността чрез промени в законодателството, които да осигурят прилагането на нов подход при експертиза на работоспособността, изразяващ се в оценяване способността на лицето с трайно намалена работоспособност да полага труд и възможностите му за включване на пазара на труда, като се отчитат неговото образование, квалификация, знания и опит. Новият момент е изграждане на нова система за експертиза на работоспособността, която ще определя възможността само на лицата в работоспособна възраст с установени степен на увреждане и функционален дефицит на органите да работят. \nПредлага се дейностите по експертиза на работоспособността да се организират и ръководят от НОИ. Комисии ще извършват оценка на работоспособността само на осигурени в работоспособна възраст. Те ще бъдат постоянно действащи, определени на териториален принцип. Сегашните контролни функции, които НОИ осъществява по отношение на експертните решения, се извършват от медицински комисии, които са към териториалните му поделения. Същността на реформата е във втория елемент и е свързана с методиката за оценка на работоспособността. Тя следва да бъде разработена в съответствие с принципите и критериите, определени от СЗО в Международна класификация на функционирането, увреждането и здравето (ICF класификация). \nПри евентуално приемане на концепцията трябва да има промяна в законодателството, готовност за реформиране, изграждане на самостоятелна експертиза на работоспособността и т. н. Трябва да се предвиди и осигури възможността съществуващите звена към МЗ да продължат да осъществяват оценката на трайно намалената работоспособност. Ще бъде необходимо обучение на членовете на комисиите за прилагане на новата методика, институционализиране и осигуряване на капацитет на комисиите за експертиза на работоспособността. \"Реформата\" в този й вид е неприемлива и не дава отговор на всички въпроси и съществуващи проблеми. \n- Какво ще предприеме БСП? \n- ПГ \"БСП за България\" ще продължи работа по собствена визия за реформа в медицинската експертиза на работоспособността, спазвайки принципа, че чрез реформата не трябва да се отнемат права и крайната цел не е намаляване на средствата, които се насочват към хората с увреждания, а тяхното по-ефективно и по-справедливо разпределение. БСП подкрепя необходимостта от промяна на модела и възможността оценката на работоспособността да бъде по отделна методика, но в рамките на една експертна комисия. Да има отделна методология и оценка, която се позовава на точно определени критерии, без които ще има неравнопоставеност на хората с увреждания. Важен момент е въвеждането на био-психо-социалния модел на ICF, за да не бъдат ощетявани хората с увреждания и да стане възможно изготвяне на цялостна преценка на всички възможни и необходими потребности, които имат те. Чрез прилагане на ICF може да се \"канализират\" здравните грижи и да се преоценят и прецизират програмите за подкрепа на хората с увреждания. \nАко искаме да е успешна, пълна, изчерпателна, справедлива и всеобхватна реформата на медицинската експертиза на работоспособността, са необходими консенсус и одобрение от всички заинтересовани страни. Ако паралелно с концепцията не бъдат предложени реални алтернативни възможности за реализация на пазара на труда на миналите през оценка на работоспособността хора с увреждания, няма как те и цялото общество да не остават с впечатление, че реформата се прави самоцелно и безхаберно с една-единствена цел - по административен начин да бъдат орязани най-вече финансови права на хората с увреждания. \n- Какви други законодателни промени подготвя БСП в социалната сфера? \n- Колкото и да твърдят управляващите, както и подотчетни политолози и социолози, че няма алтернатива на сегашната власт, такава има и тя е БСП. И сме убедени, че българските граждани ще я оценят, когато му дойде времето. Имаме право да кажем това, защото преди повече от година имахме избор - или да бъдем част от това управление, или да бъдем алтернатива. Избрахме да сме алтернатива и днес се вижда, че не сме сбъркали. Ако управляващите поне за миг бяха забравили високомерието си, днес щяха да са факт погасяването на дълговете на общински и държавни болници, увеличаването на капацитета на Българската агенция за застраховане, намаляването с 50 лв. на дете месечно от дължимия данък на семейството, приспадането на лихвите от кредити на млади хора и студенти, разширяването на помощта за децата от I до IV клас, разширяването на енергийните помощи, осъвременяването на всички пенсии и редица мерки в икономиката, които щяха да осигурят средства за това. Всичко това щеше да струва 1,7 млрд. лв. и би било факт, ако бяха приети онези 31 законопроекта, внесени от народните представители от БСП. Имаше шанс България да изглежда различна, но отхвърлиха разумните ни предложения, вкл. и с аргументи, че ще \"издъним\" бюджета, ако реализираме програмата си, за която са необходими 1,7 млрд. лв. В същото време само за миналата година управляващите похарчиха извън бюджета (с постановления на МС) 1,5 млрд. лв., и то без видим ефект.   \n \t\n", "date": "2018.05.28", "title": "В България политиките спрямо възрастните са неадекватни"}
