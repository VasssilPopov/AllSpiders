{"url": "https://duma.bg/viktor-kirkov-promyanata-tryabva-da-zapochne-ot-detsko-yunosheskite-shkoli-n196045", "text": "- Очевидно е, че футболът ни е в криза. Всички виждат какви са резултатите не само на представителния ни отбор, но и на формациите при подрастващите. Имаме нужда от реформа и промяна. Това мнение изразяват и премиерът, и спортният министър, и шефовете на БФС. От доста време работя в детско-юношеския футбол и затова реших да споделя проблемите. Не твърдя, че с тези 10 точки ги изчерпвам, но за мен те са в основата на незавидното състояние на футбола ни. - Дейността на детско-юношеските школи се нуждае от регулиране. В 99% от случаите школите се финансират от родителите на играчите чрез такси за тренировки, екипи, участие в мачове и лагери и свързаните с тях пътувания. Няма нищо лошо, ако това се отчита като приход за съответната школа. За съжаление обаче това минава под формата на дарения, макар че е извършване на услуга - чисто стопанска дейност. Излиза, че родителите са платили за изграждането на футболиста, а не футболният клуб. Клубът, при навършване на 18 години на играча, е в правото си да подпише първи професионален договор с него, а ако не вижда качества за развитие у играча, го освобождава като свободен агент, за да подпише с друг клуб, но срещу 20-30 до 50 000 лв. Това са непосилни суми за повечето родители. Голяма част от школите в София и в страната работят изключително с подрастващи, защото има финансиране от участниците. В професионалния футбол клубовете трябва да плащат на играчите и на служителите, както и за всички останали дейности на отбора. Когато родителите финансират школите чрез дарения или под формата на членски внос, накрая се оказва, че семействата нямат права върху изграждането на футболистите, въпреки че това е станало най-вече с техни средства. Такава е действителността. Когато родителите не могат да \"откупят\" децата си, кариерата им приключва, колкото и да са кадърни. - Кариерата им на практика приключва. Клубовете искат поне 30 000 лв. за играч, а малцина са отборите, които биха вложили такива суми в недоказани и недоизградени играчи. Затова предпочитат да вземат свободни агенти, а не юноши, за които няма особена гаранция, че ще продължат да се развиват, след като до 18 г. не са изиграли и минута при мъжете. Юношите ни не са готови за футбола при мъжете. Нямат необходимата сила, физика, за да се наложат веднага. Никой клуб не би рискувал да плати 50-60-70 000 лева за недоказани юноши. А клубът, който държи правата им до момента, отказва да им даде бележка, че ги освобождава без финансов иск. - Да, средствата са вложени от родителите. Само три клуба в София не взимат такси от децата и са в правото си после да поискат изразходваните средства да им бъдат възстановени. Всички останали клубове, които събират пари от родителите, не би следвало да имат такива претенции, за да може такива футболисти сами да избират как и къде да продължи кариерата им. - Първият беше ЦСКА 1948, после примера им последва ЦСКА-Сф, както и \"Царско село\", но само в отделни възрасти. \"Левски\" също е напът да приложи тази практика. Тя е правилната. Поне на тези, които играят \"Футбол 11\", да им бъдат спестени таксите. Родителите трябва да поемат някакъв ангажимент, но таксата да е символична - около 10 лева, с които те например да са задължени да застраховат децата си. Това е една от другите важни точки в писмото ми. Сега обичайно децата масово не са застраховани. И всяка контузия, естествено, се заплаща от родителите. Сумите по застраховките не са толкова големи. Застраховах играчите от \"Отбора на надеждите\" за един месец срещу 24 лева. Това покрива всякакъв вид рискове - счупвания, скъсани кръстни връзки, ахилеси и др., включително и изследванията. Пълната щета е за 10 000 лв., тежките травми се покриват 30%, а изследванията се покриват с 1000 лв. Тези суми са абсолютно достатъчни за излекуването на контузен млад играч.  В писмото съм посочил още необходимостта да има ясни отношения между треньорите и родителите. Много хора имат объркана ценностна система и поради това е важно да бъде изготвен Етичен кодекс за треньорите и родителите на млади футболисти. За да се регламентират ясно ролите на най-важните фигури за изграждането на играча и отношенията между тях. За да няма възможност младите футболисти да играят, без да имат съответните качества само защото родителите им са били по-щедри или са направили други услуги към треньора и школата. В много от школите треньорите нямат необходимите знания. Имат квалификация, лиценз, но нямат знанията. Тук е ролята на държавата да изгради изследователски центрове към министерството, които да посочат минималните и максималните натоварвания, на които могат да бъдат подлагани младите организми от различните възрасти - брой тренировки, продължителност и интензивност на заниманията. Изключително важно е родителите и младите играчи да са информирани за правилното хранене. Масова практика, дори и във водещите клубове, е след края на тренировките да се натъпчат с пици, бургери, баници, дюнери, а това е изключително вредно.  Необходими са и спортни психолози, защото много от децата имат проблеми - натиск от родителите заради нереализирани родителски амбиции, конфликти със съотборници, треньори. Това са неща, които пряко се отразяват не само върху представянето на децата, но и върху изграждането им като личности и футболисти. Важно е - напоследък сме свидетели как елитни български спортисти посягат на живота си.  Държавата е длъжна да се погрижи за разширяване и подобряване на съществуващата инфраструктура. Клубовете не са третирани равностойно. Някои работят с много деца, но не са получили предимство при изграждането на базите. Други клубове са недостижими, а имат необходимата база, за разлика от предишните, които нямат възможност да наемат подобни терени от държавата, общините или от фирмите към министерството, които следва да ги отдават под наем, и то на преференциални цени. Говоря не за безплатно отдаване, а на поносима цена, която да осигурява поддръжката. Тази инфраструктура трябва да отговаря на съответните изисквания. Виждал съм \"картофени ниви\", на които децата тренират. А това съсипва здравето им. Тези деца - колкото и да са талантливи, в определен момент ще прекратят кариерата си заради травми на некачествените терени. С помощта на БФС фирми и общини качествените терени се увеличават, но все още са недостатъчни. Задължително трябва да се назначат възпитатели в общежитията на футболните школи. По-важната роля на спорта е възпитателната, а не само преследването на високи спортни резултати. Трябва да се организират курсове за работа с непълнолетни футболисти, които да са задължителни при взимане на първи лиценз в Треньорската школа при БФС. Повечето от треньорите дори да имат необходимите познания (в което дълбоко се съмнявам) как и доколко да натоварват децата, нямат необходимите умения да общуват с тях. Да, повечето също са родители, друг е въпросът доколко правилно възпитават и собствените си деца. Младите треньори, които работят с деца, са много, но малцина имат умението да предават опита си на подрастващите футболисти. Затова те трябва да се подготвят и като педагози, не само като спортни специалисти. Това се отнася не само за футбола, а за всички спортове.", "date": "2019.07.17", "title": " Виктор Кирков: Промяната трябва да започне от детско-юношеските школи "}
{"url": "https://duma.bg/prezidentat-nalozhi-veto-varhu-finansiraneto-na-partiite-n196091", "text": "Президентът Румен Радев наложи вето на промените в Закона за бюджета, с които партийните субсидии бяха рязко намалени, и се разреши бизнесът да финансира неограничено партиите. Той върна за ново обсъждане отделни текстове от § 2 и 3 от закона - с тях се въвежда финансиране на партиите с дарения от юридически лица и еднолични търговци. Държавният глава отбелязва, че подкрепя гражданската позиция, заявена на национален референдум, за ограничаване на финансовата субсидия за партиите. Според него обаче приетите от НС промени уронват конституционните устои на българската демокрация. Подменя се конституционният модел на политическата система, без да е извършена промяна в конституцията, смята Радев. \"Вместо да изпълняват конституционната си роля да формират политическата воля на народа, партиите закономерно се обвързват с печалбата на стопански субекти, част от която ще се връща при тях като дарения. Демократичното управление е под въпрос, когато партиите и кандидатите носят отговорност не пред гражданите, а пред своите дарители\", обосновава се той. Държавният глава смята, че с измененията партиите стават зависими от бизнеса, който ще финансира тяхното съществуване. Според него Финансирането от юридически лица и еднолични търговци създава обилна хранителна среда за корупция. Връщаме се към практики, които под натиска на Европа отпаднаха преди 10 години, възмутен е Радев. Официализирането на зависимостта на политическите партии от корпоративни интереси отдалечава страната ни от демократичните европейски държави, предупреждава Радев. Той отбелязва, че финансирането ще се насочи към партиите във властта, защото те разпределят публичните средства и определят победителите в обществените поръчки и концесиите. Припомняме, че управляващото мнозинство реши да ореже държавното финансиране на партиите от 11 на 1 лев за получен глас. Освен това по предложение на ДПС падна и таванът за получаване на дарения, щял да се търси \"американски модел\" на финансиране. От БСП остро възразяват и твърдят, че така ще се стигне до откровен лобизъм, а бизнесът ще предпочете да финансира само управляващите.", "date": "2019.07.17", "title": "Президентът наложи вето върху финансирането на партиите"}
{"url": "https://duma.bg/napravo-zakrivay!-n196096", "text": "Грандиозен гаф с последваща параноя! Това е, което се случва в държавата от денонощие насам.  Няма как другояче да се нарече безпрецедентният теч на лични данни от НАП с последната хакерска атака, която проби системата на националната ни сигурност. Признаха го дори самите управляващи, което също е без прецедент. Сконфузено, хрисимо, видимо притеснени, объркани в обясненията си, които се сменят на час.   Борисов, естествено, се скри от прожекторите, като прати Горанов и Маринов да се обясняват на медиите. Те в общи линии повториха това, което всички вече знаеха. И затвърдиха написаното от извършителите в първия анонимен мейл: \"Правителството ви е умствено изостанало. Киберсигурността ви е пародийна.\"  Скандалът продължи да се точи през целия вчерашен ден, като атаките преминаха в открит рекет - течът бил от 11 години насам, данните били хаквани и през 2012-а, но никой не разбрал. Обещават се нови порции с разкрития, защото \"глупавите ви правораздавателни органи няма да открият нищо. Просто ще прикрият истината.\" Това вече намирисва на терористична среда, където истина или лъжа може да е всичко и да идва от всеки. Защото съмненията и въпросите остават да висят без задоволителен отговор.     На кого да вярваме при толкова версии и разминаване между тях? И дали си струва да се вярва на някого, след като държавата е като разграден двор? Ами ако е инсценировка на самите управляващи или на кръгове около тях? За отговорност вече и не питаме, оставките биха били  най-малкото бягство от нея, но кой да ги подава, след като горе дори не осъзнават мащаба на поразиите.   В опита да оправдае собственото си и на институциите безсилие МВР-шефът още от сутринта намеси Русия, като предположи, че оттам отмъщавали на прекрасното ни правителство заради покупката на Ф-16. Сигурно Путин умирал от страх. Или от смях. Но даже баш отговорният фактор Горанов, под чиято ведомствена шапка е НАП, определи руската връзка с Ф-16 като спекулация. С което опроверга Маринов, който бе \"подкрепен\" след час от самия хакер, разкрил себе си като \"руснак, женен за българка\".  А Горанов, разбира се, отново няма вина. Вече с години ни го доказва - компетентност, съчетана с морал и прозрачност в действията. Няма страшно, вика. Даже изчислил, че само някакви 3% от масивите на НАП са в хакерски ръце. Нищо, че се говори за засегнати близо 5 милиона български и чужди лица и компании. Дали обаче да не търсим връзка със \"счупения Търговски регистър\"? Защото всичко отново намирисва на акция за прикриване и/или търговия с данни - за сметки, за дългове, за данъци и фирми, къпещи се в обществени поръчки... Истински втори Чернобил, както определи случилото се експерт.  А за всичко това са изпапкани над 2 милиарда лева за неработещото Е-правителство. И както се разбира днес, властта е със свалени гащи. Напук на Габриел и нейната дигитализация. НАПраво закривай!", "date": "2019.07.17", "title": "НАПраво закривай!"}
{"url": "https://duma.bg/dve-treti-ot-prestapleniyata-ostavat-nenakazani-n196087", "text": "През 2018 г. са приключили делата за 31 154 извършени престъпления, от които 10 176 с ефективна присъда, а 14 989 - с условна. Оправдание има по 794 дела, прекратени са 295, а 4900 - с освобождаване от наказание, сочат данни на НСИ. С 5,9% по-малко от 2017 г. са делата, приключили с ефективни и условни присъди. И броят на осъдените с влезли в сила присъди е със 7,1% по-малко от предходната година.  В сравнение с предходната година през 2018 г. се наблюдава увеличение както на броя на престъпленията (с 1,8%), така и на броя на осъдените (с 1,3%).  Според статистиката престъпления се извършват от по-младите хора. 999 са осъдените непълнолетни. Най-много са общоопасните престъпления (катастрофи, наркотици), следвани от кражби. През 2018 г. са осъдени 98 души за 89 убийства (довършени и опити). Над 200 души са получили присъди за разврат и престъпления срещу личността. За 515 измами са осъдени 525 души. Незаконното преминаване през граница е най-разпространеният вид сред престъпленията против дейността на държавни органи и обществени организации и лица, изпълняващи публични функции. За 617 нарушения на държавната граница са осъдени 666 души, като в сравнение с предходната е регистриран спад. За 58 превеждания през граница са осъдени 81 души. За трафик на хора с осъдителни присъди са завършили 112 наказателни дела, а осъдените са 43 души. От всички осъдени през м.г. 91,6% са мъже.", "date": "2019.07.17", "title": " Две трети от престъпленията остават ненаказани"}
{"url": "https://duma.bg/bez-mashinno-glasuvane-na-parlamentaren-i-mesten-vot-n196089", "text": "Парламентът отмени машинното гласуване за парламентарните и местните избори с приемането на първо четене на промени в Избориня кодекс. Измененията бяха подкрепени от 122 депутати, против бяха 96, а един се въздържа. Предложенията бяха внесени от ГЕРБ и подписани от \"Обединени патриоти\". Машинното гласуване остава за президентския и европейския вот. Извънредното пленарно заседание започна с кворум от 125 народни представители. До втория опит за пробутване на измененията се стигна, след като в петък опозицията бойкотира НС и управляващите не успяха да съберат необходимия брой гласове, за да задвижат процедурата. И вчера БСП и ДПС не натиснаха копчетата за регистрация и се обявиха против искането за отмяна на гласуването с устройства.  В началото на дебатите зам.-председателят на ПГ на ДПС Йордан Цонев съобщи, че движението настоява за вота с машини, но държавата трябва да закупи машините, а не да ги под наем. ДПС е и за машинно преброяване на бюлетините, за да няма грешки в протоколите.  Плаши ли се ГЕРБ от честни избори без възможности за манипулация и от неподкупните машини, попита секретарят на ПГ \"БСП за България\" Филип Попов. Той припомни, че се опитваме да въведем машинното гласуване повече от 5-6 години, а мнозинството тепърва открива недостатъците му. В почти цяла Европа и в света машинното гласуване или е въведено, или предстои да бъде въведено, припомни Попов и даде примери с Англия, Италия, Франция, Холандия, Португалия, САЩ, Русия. Той определи като несъстоятелен аргумента, че само 8% от имащите право на глас са използвали машинното гласуване, тъй като устройства е имало само в 3000 от 12 000 секции. Попов определи като истинско чудо, че 27% от гласоподавателите са се възползвали от възможността. \"Машините са скъпи, когато се наемат за 70% от стойността им. Ако те се закупят и се използват за 20-30 избора напред, няма да са скъпи. Държава, която си играе на \"проба грешка\", на \"иди ми дойди ми\", и то с основополагащи норми, каквито са тези на изборното законодателство, не е модерна, не е привлекателна и в никакъв случай не е правова\", заяви Попов. По думите му гласуването с машини позволява бързо и лесно да бъде обявен изборният резултат. Освен това е гаранция, че вотът ще бъде отчетен правилно, заяви Смилена Нитова от БСП. Умишлено саботирате машинното гласуване и това няма да докаже на хората, че не целите манипулация на вота, предупреди съпартийката й Надя Клисурска. Зам.-председателят на ПГ \"БСП за България\" Крум Зарков призна, че машинното гласуване не е панацея за всички недъзи на изборния процес, но е крачка напред. Големият проблем на демокрацията не е начинът, по който се гласува, а че хората не намират вече смисъл да гласуват, защото тези, които изпращат чрез гласа си, вместо да вървят напред, въртят в кръг, коментира Зарков. Управлението се държи на това, че премиерът обикаля страната като чудодейна икона, заяви зам.-председателят на ПГ \"БСП за България\" Христо Проданов. Той отново припомни видеоклипа с пловдивския кмет от ГЕРБ Иван Тотев, в който той обяснява на актива как да правят недействителни бюлетини тези, които не са подадени \"правилно\" за ГЕРБ. Ето тук е проблемът с липсата на доверието и машините могат да решат този проблем, категоричен бе Проданов. ", "date": "2019.07.17", "title": " Без машинно гласуване на парламентарен и местен вот"}
{"url": "https://duma.bg/borisov-otkaza-da-obyasni-za-hakerskata-ataka-n196092", "text": "Бойко Борисов отказа да се яви в парламента и да обясни за хакерските атаки срещу НАП. В началото на извънредното пленарно заседание БСП настоя премиерът, финансовият и вътрешният министри Владислав Горанов и Младен Маринов да обяснят подробности за теча на информация.  \"Държавата гърми. След пробива на системата на агенция \"Митници\", при който бяха източени милиони левове от българския данъкоплатец, които трябваше да влязат в държавния бюджет, след пробива и разпадането на Търговския регистър, след като се наляха 2 млрд. лева в електронното управление, след като приехме работещ закон за киберсигурност, след като приехте работещ закон за борба с тероризма, сме свидетели на най-мощната, най-сериозната хакерска атака спрямо българската държава. Личните данни на стотици българи са източени по неизвестен за нас начин\", заяви от парламентарната трибуна депутатът от \"БСП за България\" Иван Иванов.  Според социалистите Борисов е персонално отговорен за националната сигурност. Те подчертаха, че Младен Маринов изпълнява задачите по нея, а Владислав Горанов е принципал на НАП.  Премиерът така и не се яви в парламента, а Маринов и Горанов повториха изявите си от по-рано през деня.", "date": "2019.07.17", "title": "Борисов отказа да обясни за хакерската атака"}
{"url": "https://duma.bg/bsp-predlaga-nikolay-mitkov-za-kmet-na-parvomay-n196088", "text": "Общинският председател на БСП в Първомай Николай Митков е номиниран за кмет, реши партийната конференция на местните социалисти. \"Трябва да отворим врати към местната общност на Първомай, да ангажираме хора със знания, експертно мнение, възможности и амбиции, с които да покажем, че сме на нивото на очакванията на хората за промяна\", заяви той. В листата за общински съветници в Първомай има утвърдени експерти и нови предложения както партийни, така и на представители на гражданското общество. Социалистите си поставиха за цел спечелване на изборите за кмет, най-голяма група съветници и увеличаване на броя на кметовете на кметства. Станаха ясни и още 4 номинации за районни кметове в София. БСП в \"Лозенец\" залага на председателя Николай Велчев. Той е 37-годишен икономист, чиято дейност е свързана с инвеститорски и финансов контрол. Лидерката на БСП в Кремиковци Цецка Кочкова също е номинирана за кмет. Тя е училищен психолог, а от 2011 до 2015 г. е била кмет на Долни Богров. Мая Александрова влиза в кметската надпревара за \"Люлин\". 52-годишната дама се занимава с частен бизнес. Социалистите в Банкя ще подкрепят 31-годишния Иво Пиперов, който ще се кандидатира като независим. Той работи във фирма за преводи и легализация.", "date": "2019.07.17", "title": " БСП предлага Николай Митков за кмет на Първомай"}
{"url": "https://duma.bg/korneliya-ninova-koyto-dava-pari-toy-shte-porachva-i-zakonite-n196090", "text": "Този, който финансира партиите, ще си поръчва и законите, и политиката, която да провеждат те, предупреди Корнелия Нинова и обясни, че БСП ще подкрепи ветото на президента. \"ГЕРБ и ДПС отвориха възможността партиите да се финансират от олигарси, от юридически и физически лица без ограничения - дали извън, или в България, което прави партиите и политиката зависими от частни интереси. Ще търсим всички възможности за атака на отвореното финансиране на партиите, включително и чрез сезиране на КС. Широко отваряне врати на икономически и финансови интереси към политиката е вредно не само за партиите, за парламентаризма и демокрацията в България\", обясни лидерът на БСП. Искрен Веселинов обяви, че ВМРО ще подкрепи президентското вето, защото мотивите му дословно повтаряли тези на войводите. Той изрази съжаление, че Румен Радев не е върнал и едното левче субсидия. Веселинов е убеден, че подкрепата на ветото няма да създаде напрежение в коалицията.  От НФСБ обаче са на коренно различна позиция. Валери Симеонов обяви, че ако ветото се приеме, партиите щели да бъдат лишени от финансиране. Той призна, че у нас бизнесът е зависим от политиците, които управляват, и че най-влиятелните и богати хора са тези, които управляват държавата. Ще реагираме на президентското вето по традиционния начин, по който сме реагирали досега, даде заявка за блокирането му председателят на бюджетната комисия Менда Стоянова от ГЕРБ.  ДПС също няма да подкрепи президентското вето, заяви Хамид Хамид. Той посочи, че след като голяма част от системните партии са залитнали на плоскостта на популизма и са почнали да говорят за намаляване на субсидията, никой не е отворил дебати как ще стане това.  ", "date": "2019.07.17", "title": "Корнелия Нинова:  Който дава пари, той ще поръчва и законите"}
{"url": "https://duma.bg/ministri-priznaha-darzhavata-e-probita-n196093", "text": "Пълната неспособност на властта да гарантира сигурността на държаните бази с данни лъсна след признанието на министри, че системата на НАП е пробита и има огромен теч на информация. Владислав Горанов и Младен Маринов потвърдиха, че е имало нерегламентиран достъп до информацията на приходната агенция. От НАП казаха, че още през юни са констатирали опити за намеса в базата данни, но за случая стана ясно след като хакер се похвали. Съмненията са, че именно една от услугите, установена през 2012 г., е била \"по-уязвима\" и е дала възможност за такава хакерска атака, изпусна се Горанов. Тепърва ще се установява дали течът на информация е от вътрешен човек, или има пробойна в електронната услуга за възстановяване на ДДС. Пробивът в системата вероятно е от отдавна. \"Съмненията са, че именно една от услугите, установена през 2012 г., е била по-уязвима и е дала възможност за такава хакерска атака. Тепърва се установява дали има и вътрешна уязвимост на системата и не е изключено тази атака да е извършена отвътре със злонамерени действия\", заяви Горанов. Към момента нарочената за \"пробита\" услуга е временно ограничена.  Финансовият министър контрира идеята на Маринов, че атаката е свързана с поръчката на Ф-16. \"Не искам да търся връзка между актуализацията на бюджета и придобиването на нови самолети, и деня, в който стана този теч на информация, тъй като сме сигурни, че тя е добита по-рано, и дали нарочно е съвпаднал този ден, или не, е тема за спекулации\", заяви той. По-рано МВР министърът каза, че електронният адрес, от който е направен пробивът, е руски. \"Това има политически ефект. Проучваме кой има интерес и каква цел преследва. Може да се обвърже политически заради съвпадение със закупуването на американски изтребители от българска страна\", допусна той.  Руската следа бе потвърдена и от мейл до две телевизии и сайт, в който анонимен мъж, който твърди, че е руснак, си приписва атаката. Човекът заявява, че е женен за българка, а течът на данни бил от 11 години. \"Глупавите ви правораздавателни органи няма да открият нищо. Просто ще прикрият истината. Ако това се случи, аз лично ще кача информацията в руски и български торент тракери, така че всеки ще може да я свали свободно\", пише той. От Нова тв твърдят, че писмото е от имейл адрес, различен от онзи с хакнатите данни. ГДБОП проверяват мейла. Има индикации, че хакерската атака е била извършена извън територията, каза и говорителят на НАП Росен Бъчваров.  Данните за неоторизиран достъп били засечени в края на юни, но не стана ясно какви мерки са предприети, за да се предотврати изтичане. \"Изключително неприятна атака, информацията действително е част от базата данни на НАП. Около 3% от общата база данните са засегнати. Тепърва ще се определи точният брой на лицата, чиито лични данни са били изтеглени\", призна Горанов. Маринов обяви, че по разпореждане на премиера се проверява дали има нерегламентиран достъп и до масивите на други институции. \"Има изтекли не само лични данни, но и данъчноосигурителна информация. Тя е недостатъчна, за да може да се направи цялостен извод за имущественото състояние на физическо лице, но това не прави случая по-лесен за обяснение\", опита се да смекчи ситуацията Горанов. По думите му най-добрите IT специалисти, включително и частни фирми, работят върху системите за сигурност на НАП. Виновни ще се търсят, ако се установи небрежност или вмешателство на служители от НАП. Междувременно в социалните мрежи и интернет форумите заваляха искания за оставка на министри заради хакнатите данни и липсата на превенция. Чуха се и призиви за одит на IT сигурността във всички държавни институции, както и за промяна в начина, по който държавата обработва данните на граждани. Хората припомниха и издънките с Търговския регистър и винетната система.", "date": "2019.07.17", "title": "Министри признаха: Държавата е пробита"}
{"url": "https://duma.bg/prehvarliha-problemite-na-largoto-kam-proektanta-n196085", "text": "Има сериозна проектантска грешка - козирката на купола, която влиза в околните пространства, не е замислена добре. Така зам.-кметът на София Тодор Чобанов анонсира необходимостта от нов ремонт на Ларгото. Поправката ще е трета след официалното откриване на обекта през 2016 г. Припомняме, че само седмица след официалното откриване на съоръжението през 2016 г. Ларгото протече, а дни по-късно се напукаха и стъклата му. Сега се рушат паветата на Ларгото и преминаването по тях е опасно за хората. Управителят на фирмата изпълнител инж. Росен Колелиев призна, че действително има проблем, и то не само с проектирането, но и с начина на поддръжка на съоръжението. По негови думи фирмата установила проблема още при изграждането на обекта. По закон обаче трябвало да изпълнят възложения проект. На среща между представители на Министерството на културата и Столичната община стана ясно, че ведомството на Боил Банов ще предяви съдебен иск срещу фирмата изпълнител, ако тя откаже да отстрани установените повреди в рамките на 5-годишния гаранционен срок. Министърът твърди, че през последните месеци многократно, но без резултат е искано отстраняване на проблемите. ДУМА припомня, че в началото на годината настоящата евродепутатка от БСП Елена Йончева изнесе записи, известни като \"Бановгейт\". От тях става ясно, че Банов като зам.-министър на културата през 2016 г. е съдействал за опрощаването на около 700 000 лева неустойка на строителна фирма, работила по втория и третия етап на античния културен комплекс \"Сердика\" в центъра на столицата. Фирмата е дължала неустойката заради закъснение по реконструкцията на Ларгото. Банов обаче така и не бе подведен под отговорност, защото разследващите се концентрираха да търсят кой е направил записа, а не какви проблеми разкрива той.", "date": "2019.07.17", "title": "Прехвърлиха проблемите на Ларгото към проектанта"}
{"url": "https://duma.bg/preporachvat-ni-izvanredno-polozhenie-zaradi-chumata-n196084", "text": "Изключително важно е вземането на решение за извънредна ситуация в държавата, което гарантира съдействието на всички служби в прилагането на мерките срещу африканската чума по свинете. Това е посъветвал чешкият земеделски министър Мирослав Томан земеделския ни министър Десислава Танева на среща по проблема с чумата, стана известно от съобщение на МЗХГ. Танева пък похвалила чехите за справянето им с африканската чума по свенете. Тя заявила, че болестта може да се контролира и изкорени само когато се прилагат и спазват всички предприети мерки и Чехия е пример за това. Сред марките, с който Чехия обаче се е справила с чумата, е като в страната са избити всички прасета, при отглеждането на които не е имало мерки за биосигурност. \"Чехия се справи успешно със заболяването, след като приложи редица мерки, сред които идентифициране на всички ферми в зоните (включително на тези с едно прасе) и евтаназиране на прасетата в личните стопанства, които нямат мерки за биосигурност - тип \"заден двор\", е заявил министър Томан.  В страната са наложили забрана на придвижването на животни и на движението на гражданите в горите. Отглеждането на домашни свине е било разрешено само в индустриалните ферми в региона. В Чехия е имало всекидневна координация на регионално ниво и комуникация с ветеринарната служба за постоянно адаптиране на мерките. Всички мъртви и убити животни са изследвани лабораторно и са унищожени в екарисаж. Преди ден БАБХ потвърди поредно ново огнище на африканска чума при домашни свине в област Враца. Първият случай във Врачанско е от град Мизия. Сигналът за повишена заболеваемост е постъпил в Областната дирекция по безопасност на храните във Враца, от регистриран ветеринарен лекар. Става дума за нерегистрирано лично стопанство, в което се отглеждат 4 свине. По-късно вчера БАБХ потвърди още две нови огнища, този път в Русе. Става въпрос за лично стопанство в с. Ценово, в което се оглеждат 5 нерегистрирани свине, и във фамилна ферма в с. Пет кладенци с 19 свине. България поиска и навременно финансиране от Европейската комисия по линия на ветеринарните програми за справяне с чумата. Междувременно вчера Областната епизоотична комисия в Стара Загора реши да въведе извънредни мерки. Причината - Старозагорска област е рискова заради централното й местоположение и международните пътни артерии, които минават през нея. Градът е и втори в страната по брой отглеждани свине. От Асоциацията на индустриалното свиневъдство в България (АИСБ) и Асоциацията на свиневъдите в България (АСБ) поискаха пълна забрана за отглеждане на прасета в задния двор и глоба, ако това се случва. Трябва да се въведат железни мерки от страна на институциите, заяви вчера свиневъдът д-р Румен Караманов. По думите му основният проблем е отглеждането на прасетата в задния двор. Според него 1% нелегални прасета застрашават 99% от регистрираните прасета в България. Наредба 44 позволява отглеждането на такива животни , но тя е правена през 2006 г., когато не се е предполагало, че африканската чума ще навлезе в България, поясни Караманов. На среща с Танева те са дали предложение как да се укрепи оградата с Румъния, тъй като според Караманов тя към момента не изпълнява никаква функция.", "date": "2019.07.17", "title": "Препоръчват ни извънредно положение заради чумата"}
{"url": "https://duma.bg/zadarzhaha-shestima-shefove-ot-dfz-zaradi-minyu-staykov-n196086", "text": "Шестима ръководители в Държавния фонд \"Земеделие\" (ДФЗ) са задържани по подозрение за извършени престъпления в полза на алкохолния бос Миню Стайков, съобщи зам. главният прокурор Иван Гешев. Сред арестуваните е Калоян Костадинов, син на шефа на Комисията по досиетата Евтим Костадинов. Той е зам.-шеф във фонда едва от 3 юни. Ресорът му е прилагане на мерките по Програмата за развитие на селските райони. Костадинов е във фонда от октомври 2014 г. Оттогава до май 2017 г. е бил главен експерт в дирекция \"Договориране по прилагане на мерки за развитие на селските райони\", а от 2017 г. до избирането му на ръководната позиция е шеф на дирекцията. Само преди дни той седеше до земеделския министър Десислава Танева за представянето на резултатите от проверките по ПРСР и къщите за гости. ДУМА припомня, че собственикът на \"Винпром Карнобат\" Миню Стайков е обвиняем за злоупотреби с еврофондове, контрабанда с цигари и данъчни престъпления. Освен това прокуратурата твърди, че дружества, свързани със Стайков, са получавали неправомерно европейски пари за развитие на селските райони и засаждане на нови лозя.  \"Има данни за длъжностни престъпления, задържаните не са изпълнили или са нарушили служебните си задължения\", каза Гешев, който ръководи вчерашната акция. Предстои да се уточни на кои ще бъде повдигнато обвинение. Престъпленията са от времето, в което начело на ДФЗ е бившият земеделски министър Румен Порожанов. Според Гешев към момента нямало данни ексминистърът да е замесен в този случай. Гешев недоумява как са отпуснати средствата на Миню Стайков - според него те не би трябвало да бъдат давани, при положение че неговите фирми са известни.", "date": "2019.07.17", "title": "Задържаха шестима шефове от ДФЗ заради Миню Стайков"}
{"url": "https://duma.bg/danachnite-skladove-pod-denonoshtno-videonablyudenie-n196083", "text": "Контролът на входовете, изходите и измервателните уреди в данъчните складове се затяга чрез въвеждането на денонощно видеонаблюдение. Това предвиждат промени в Закона за акцизите и данъчните складове, публикувани за обсъждане от Министерството на финансите. Чрез използването на модерни технически средства ще се осигури дистанционно наблюдение от контролните органи на процесите по въвеждане и извеждане на акцизни стоки от данъчните складове, като ще се сведе до минимум възможността те да не бъдат отчетени от средства за измерване и контрол, посочва се в мотивите на вносителя. Системата за видеоконтрол ще работи в реално време и ще позволява разпознаване на регистрационните номера на всички превозни средства. Тя ще следи всички входове и изходи на данъчните складове, както и местата за измерване и контрол на въвеждането и извеждането на акцизни стоки в обектите. Промените въвеждат изискване записите да се съхраняват върху цифровите регистратори за период от поне 1 месец, а след това да се архивират и съхраняват в данъчния склад за минимум 2 месеца. Ако митническите органи преценят, че е необходим по-дълъг срок на съхранение, те ще правят копия от архива, посочват от финансовото министерство. Митническите органи могат и да ограничат достъпа до цифровите регистратори. Пак митниците съгласуват изграждането на системите за видеонаблюдение и могат да издават предписания, както и да тестват функционалността на системите. Редът и начинът за това ще се определят в специален правилник. В оценката на въздействието на промените, направена от ведомството, се посочва, че е правен функционален анализ на дейностите, осъществявани от митническите органи, за контрол на данъчните складове. Резултатите показват необходимост от допълнителен контрол заради множество нарушения на акцизното законодателство и минимизиране на риска от нерегламентирано товарене/разтоварване на транспортни средства в данъчните складове и/или манипулации на измервателните уреди. Изчисления за разходите на бизнеса обаче няма.", "date": "2019.07.17", "title": "Данъчните складове под денонощно видеонаблюдение"}
{"url": "https://duma.bg/prenastroyvame-dekoderite-za-tsifrova-televiziya-dogodina-n196078", "text": "Пренастройка на декодерите за цифрова ефирна телевизия ще се наложи догодина, ако бъде одобрен Националният план за разпределение на радиочестотния спектър в обхвати 700 MHz, 23 GHz и 26 GHz. Димитър Димитров, директор на дирекция \"Съобщения\" към Министерството на транспорта и съобщенията каза пред БНР, че пренастройката няма да наложи купуването на нови декодери. \"Всеки потребител ще трябва да си пренастрои каналите, които използва. Ако използва примерно 50 канал, ще трябва да ги настрои съобразно този канал, който е предоставен за този район. В никакъв случай няма да се купува ново оборудване, нови декодери, нови телевизори. Това нещо ще се случи най-късно до края на месец април 2020 година\". Националният план за разпределение на радиочестотния спектър е на етап обществено обсъждане. Целта му е в България да се появят 5G мрежите за пренос на данни. Според Димитър Димитров това ще мотивира мобилните оператори да изградят мрежата си и там, където нямат покритие.", "date": "2019.07.17", "title": "Пренастройваме декодерите за цифрова телевизия догодина"}
{"url": "https://duma.bg/es-nakazva-turtsiya-n196077", "text": "Външните министри на страните членки на Европейския съюз одобриха налагането на санкции срещу Турция заради сондажите за природен газ и нефт край бреговете на Кипър, които според ЕС са незаконни, съобщават световните осведомителни агенции. Министрите решиха да отменят срещите на високо равнище, да прекратят преговорите по споразумение за въздушни превози с Турция, да намалят финансовата подкрепа за Анкара като кандидат за членство в ЕС и да ограничат кредитите от Европейската инвестиционна банка. Според дипломати Анкара ще загуби около 150 милиона евро, от предвидените за 2020 г. 400 милиона за различни сфери на обществото и икономиката - от политическа реформа до проекти в земеделието. \"Провокацията на Турция е неприемлива за всеки един от нас\", каза министърът по европейските дела на Германия Михаел Рот, който повтори, че ЕС стои зад Кипър.  Външните министри настояха отново \"Турция да се въздържа от такива действия, да действа в дух на добросъседство и да зачита суверенитета и суверенните права на Кипър в съответствие с международното право\". Решенията на Европейския съюз за ограничаване на контактите и финансирането за Турция заради сондажите за газ и нефт край бреговете на Кипър няма да повлияят на решимостта й да продължи енергийните си дейности в региона. Това обявиха в отговор от турското външно министерство, цитирани от \"Ройтерс\". От ведомството подчертаха, че неспоменаването от страна на ЕС на кипърските турци в неговите решения, взети вчера, \"показа колко предубеден и пристрастен е ЕС по въпроса за Кипър\". \"Турция ще продължи да защитава своите интереси, както и интересите на кипърските турци, и дори ще активизира действията си в тази насока\", пише още в изявлението. Неотдавна в изключителната икономическа зона (ИИЗ) на Кипър бяха открити големи количества природен газ. Анкара оспорва границите на ИИЗ на Кипър и изпрати кораба Фатих да прави сондажи в района, които ще продължат до началото на септември. През юни Кипър издаде заповед за арест на екипажа на Фатих. Три седмици след това Турция изпрати и кораба Явуз за допълнителни сондажи. Кипър и Гърция гледат на действията на Турция като на провокация.", "date": "2019.07.17", "title": "ЕС наказва Турция   "}
{"url": "https://duma.bg/fon-der-layen-dade-mnogo-obeshtaniya-n196075", "text": "Кандидатът за председател на Европейската комисия Урсула фон дер Лайен обеща във вторник да предложи \"зелена сделка\" за Европа през първите си 100 дни от длъжността, която ще има за цел неутрален към въглерода континент до 2050 година. \"Ще представя първия европейски закон за климата, който ще определи целта от 2050 г. в закон,\" каза Фон дер Лайен пред Европейския парламент. Тя заяви и, че е готова да удължи излизането на Великобритания от ЕС след крайния срок от 31 октомври, ако е необходимо. \"Готова съм за по-нататъшно удължаване на срока за оттегляне, ако се изисква повече време по основателни причини\", каза Фон дер Лайен. Нейните забележки предизвикаха взрив от подигравки от страна на членовете на ЕП, ангажирани с Брекзит. В ясна атака срещу протекционистките тенденции на глобално ниво Фон дер Лайен заяви пред евродепутатите, че тя ще се бори за базираната на правила система, ако гласуват за нея. \"Трябва да го направим по европейския начин\", подчерта тя и призова за единство в ЕС.", "date": "2019.07.17", "title": "Фон дер Лайен  даде много обещания"}
{"url": "https://duma.bg/sasht-iskat-nov-yadren-dogovor-s-rusiya-i-kitay-n196076", "text": "Президентът на САЩ Доналд Тръмп изпрати делегация на високо ниво на среща с руснаците за обсъждане на тристранно споразумение за контрол над ядрените оръжия, което ще обхване и арсенала на Китай, пише \"Ню Йорк таймс\". През последните месеци се разпространява информация, че администрацията на Тръмп иска нов ядрен договор с Русия, но в него да участва и Китай. Изданието цитира източници, които коментират, че Белият дом има планове да настоява за ново споразумение, което ще задължи Пекин да ограничи броя на атомните бойни глави. Макар че Вашингтон и Москва притежават повече от 90% от атомните оръжия по света, американското разузнаване наскоро е излязло с оценка, че Китай има \"най-малко\" наполовина повече атомни оръжия от представяните официални данни. Според новите данни на Международния институт за изследвания на мира в Стокхолм (СИПРИ) Китай притежава общо 290 ядрени бойни глави в сравнение с 280 през 2018 г. Дипломацията на Русия в момента се цели в удължаване на съществуващия договор за съкращаване на ядрените арсенали (СТАРТ), който изтича след 19 месеца. Китай няма да участва на тази среща. САЩ са разположили в Европа около 150 ядрени бомби, сочи доклад на НАТО, цитиран от белгийски медии. Отбелязва се, че оръжието е съхранявано в пет държави - Белгия, Германия, Италия, Холандия и Турция. Според доклада бомбите са гравитационни (В61) и се предвижда да се използват от самолети с двойно предназначение, каквито са Ф-16.", "date": "2019.07.17", "title": "САЩ искат нов ядрен  договор с Русия и Китай"}
{"url": "https://duma.bg/ekspert-izbraha-nepodhodyasht-moment-za-kandidatstvane-za-evrozonata-n196080", "text": "България избра неподходящ момент за кандидатстване в ERM II (т.нар. чакалня на еврозоната) заради процесa по смяна на ръководните постове в институциите на блока, който тече в момента. Сегашните управляващи в Европейския съюз (ЕС) едва ли биха взели решение за поканата й във валутния механизъм, процесът най-вероятно ще бъде отложен. Това прогнозира  финансистът и преподавател в УНСС Димитър Чобанов пред \"Блумбърг тв България\". Присъединяването ни към еврозоната е свързано с много позитиви, но крие и немалко рискове, отбеляза финансистът. \"България за момента не изпълнява критерия за инфлацията. Това, че равнището на доходите и производителността е по-ниско от средното за ЕС, определя и равнището на цените, които са по-ниски от средните. Процесът на догонване изисква бърз растеж на икономиката и цените, което може да бъде пречка пред изпълнението на този критерий\", посочи той. Експертът коментира и икономическата картина у нас. Според него българските граждани имат възможност да работят в страната, само че условията в българската икономика са по-скоро неблагоприятни за тях от гледна точка на заплащането. \"Това, което може да се направи, е да се опитаме да приближим средата в България до тази в развитите икономики чрез въвеждането на строги правила, които да привлекат и чуждестранни инвестиции... Хората трябва да бъдат стимулирани да работят и да спестяват. От това се нуждае България в момента\", коментира Чобанов.", "date": "2019.07.17", "title": "Експерт:   Избраха неподходящ момент за кандидатстване за еврозоната"}
{"url": "https://duma.bg/kamionite-s-po-golyam-probeg-shte-otstapki-ot-tol-taksite-n196081", "text": "Нова система ще измерва ТИР-овете над 12 тона в реално време в рамките на бъдещата тол система. Целта е да се предотврати порочната практика да се превозват по-големи товари, заради които много често стават катастрофи по пътищата, а и пътната настилка се компрометира по-бързо. Това е едно от предложенията, около които са се обединили браншовите организации, транспортният бранш и регионалното министерство на поредна среща. На нея бе договорено да бъде изграден нов специален борд от представители на различни браншове, който да има консултативни функции и занапред да следи как се разпределят постъпленията от тол таксите. Обсъдено бе също и да се помисли и за онези превозвачи, които извършват курсове предимно в страната. За тях са предвидени отстъпки, например: камиони, които са навъртели над 10 хиляди километра по републиканските пътища, независимо дали са с българска или с чужда регистрация, да получават 30% отстъпка. ТИР-ове, изминали между 7000 и 10 000 километра - 20% по-ниски тол такси. Бизнесът и държавата са взели решение от 16 август реално да започне и тестовото изпитание на тол системата. Договорено е камионите да се движат с такси на цени от 10-12 стотинки за изминат километър. Очаква се до края на годината да има окончателни цени и разписание кои пътища ще се включат в тол системата.", "date": "2019.07.17", "title": "Камионите с по-голям пробег ще отстъпки от тол таксите "}
{"url": "https://duma.bg/atakuvat-v-sto-planovete-na-es-za-premahvane-na-palmovoto-maslo-n196079", "text": "Малайзия ще подаде жалба до Световната търговска организация (СТО) относно плана на Европейския съюз (ЕС) за постепенно премахване на използването на палмово масло в биогоривата, предаде БГНЕС. Страната от Югоизточна Азия е вторият по големина в света производител на палмово масло след Индонезия и ще бъде силно засегната от плана на ЕС за намаляване на употребата му в биогоривата до 2030 година. \"Малайзия ще подаде жалба в СТО да се надяваме до ноември\", е обявила Тереза Кок, министър, отговарящ за ядливите растителни масла. Тя каза, че кабинетът на главния прокурор работи по жалбата и Малайзия се надява да си сътрудничи с Индонезия по случая. Палмовото масло е основна съставка в широка гама от продукти - от храни до козметика - но отдавна употребата му е поставяна под въпрос, тъй като природозащитниците твърдят, че тя води до обезлесяване, и огромни площи от гори са изчезнали, за да направят път на плантациите. Употребата на палмово масло в храни и козметика вече е намаляла в Европа - отчасти поради натиска на зелените групи върху големите корпорации, но се увеличава при биогоривата. През март премиерът Махатхир Мохамад критикува действията на ЕС за ограничаване на палмовото масло в биогоривата, като каза, че такива действия рискуват да поставят началото на търговска война с Малайзия. Той също така предупреди за ответни мерки - че ще закупи нови изтребители от Китай вместо френски Rafale или Eurofighter Typhoon. Миналата седмица индонезийският президент Джоко Уидодо обеща да се бори с плановете на ЕС, казвайки пред \"Блумбърг\", че \"палмовото масло е стратегическа стока за Индонезия\".", "date": "2019.07.17", "title": " Атакуват в СТО плановете на ЕС за премахване на палмовото масло"}
{"url": "https://duma.bg/manolova-atakuva-v-ks-zabranata-za-svobodnoto-kampinguvane-n196082", "text": "Омбудсманът Мая Манолова внесе конституционна жалба срещу промените в Закона за устройство на черноморското крайбрежие, съобщиха от пресцентъра на омбудсмана. Припомняме, че Мая Манолова беше сезирана от представителите на Българското кемmер общество и Обединена група \"Бетономорие\" заради строгите забрани, ограничаващи правото на българските граждани на свободно придвижване, и бетонирането на последните метри от българското крайбрежие, които унищожават природата, и рестриктивните регулации на дивото къмпингуване. Освен това според новите промени разполагането на палатки, кемпери и каравани ще може да се осъществява само на определени места, извън територията на плажовете, дюните и къмпингите. Манолова прие представители на свободно къмпингуващите и след срещата обяви, че ако промените минат и бъдат обнародвани, ще сезира Конституционния съд.  Законът за устройство на черноморското крайбрежие бе обнародван вчера в \"Държавен вестник\". Манолова поиска да се установи противоконституционност на разпоредбите на чл.10а, чл.17а, ал.2 и чл.24в от закона. Тя пише, че тези разпоредби са в противоречие с нормите на Конституцията за принципите на демократичната и правова държава, за задълженията за опазване и възпроизводство на околната среда и за разумно използване на природните богатства и ресурси, за уреждане на режима на земята със закон и правото на гражданите на здравословна и благоприятна околна среда.", "date": "2019.07.17", "title": "Манолова атакува в КС забраната за свободното къмпингуване"}
{"url": "https://duma.bg/krivata-stolitsa-n196073", "text": "ГЕРБ винаги си намират \"бушони\" за безкрайните гафове, които творят. Оказа се, че прословутият ремонт на Ларгото ще продължава отново и отново. Сякаш сме в абсурден филм, в който всяка сцена се повтаря до втръсване. Само дето в този случай всяка сцена струва от хиляди до милиони левове и не върви към позитивен завършек. За разместените павета - този път за разнообразие, не е виновен изпълнителят, нито подизпълнителят, нито лошото време. Чак сега се оказа, че проектантът не си е свършил работата. На крива ракета и космосът й пречи. За управляващите в столицата май цялата София им е крива. Ни вопъл, ни стон за некачествения контрол. Министерството на културата трябвало да мисли как проектът да се промени. Иначе казано - скъпоструващият некачествен ремонт ще се оскъпи още, защото се гласи нова поръчка, може би обществена. Безрезултатното изливане на пари продължава. Ни лук яли, ни лук мирисали, и кмет, и зам.-кметове се правят на неразбрали и невинни за издънките покрай ремонтите. В крайните квартали на София се оплакват, че са забравени и обвиняват местната власт, че не мисли за тях. По-добре да са спокойни, че ако се загрижи за тях така, както и за центъра... Всичките пари за уж хубава столица са отишли нахалост за поправки, повторни поправки и ремонти на ремонта. ГЕРБ станаха за смях отдавна. Горчив, чак до сълзи. Въпреки това продължават да ни обясняват как София била слънце, рай за живеене и пример за добро управление. Чак да настръхнеш от ужас какво приемат за провал, значи има още накъде да се дълбае дъното! Задават се избори за кмет. Явно учителката не я бива с ремонтите, че и с избора на заместници. Важно е избирателите да си направят изводите и да вземат мерки. Иначе София ще продължи да е крива и потънала в скъпи, некачествени ремонти.", "date": "2019.07.17", "title": "Кривата столица"}
{"url": "https://duma.bg/a-chakalnyata-n196072", "text": "Нови самолети или доближаване до чакалнята на еврозоната. Трудна дилема пред правителството, защото в момента Ф-16 и еврото са като скачени съдове. Като предпочетеш едното, другото ще се отдалечи във времето. Очаква се тази седмица парламентът да ратифицира сделката за американските изтребители и актуализация на бюджета. Това почти сигурно означава, че се отдалечаваме от чакалнята на единната валута, в която уж трябваше да влезем този месец. Както е известно, за да бъде поканена една страна там, трябва да отговаря на критериите за сближаване, т.нар. критерии от Маастрихт. Те налагат граници на инфлацията, държавния дълг и бюджетния дефицит. Според тях годишната инфлация не трябва да бъде повече от 1,5%, а у нас тя в момента гони 3%. С държавния дълг сме добре - 29% от БВП при горна граница от 60%. Дефицитът не трябва да е по-голям от 3%, но покупката на Ф-16 ще го увеличи четири пъти за тази година до 2,43 млрд. лв., или 2,1% от БВП. В момента държавните финанси са планирани да излизат на червено с 600 млн. лв. в края на годината, или 0,5% от БВП. От обясненията на финансовия министър Горанов стана ясно, че парите за изтребителите, които се плащат накуп, не са предвидени в бюджет 2019. Това налага и неговата актуализация. Така се получава хем странна, хем смешна ситуация. Просто възниква въпросът защо трябва да се увеличава бюджетният дефицит, след като управляващите се бият в гърдите с 3 млрд. лв. бюджетен излишък. Не може ли самолетите да бъдат платени от него, а не да трупаме недостиг, който ни отдалечава от чакалнята на еврозоната. Отговорът на задачата е елементарен. След няколко месеца у нас ще има местни избори и вярна на традициите си сегашната власт ще се изкуши да раздаде някой и друг лев на общините. А в предизборна обстановка вероятно няма по-ефектен сюжет за селфирепортаж, при който Той хвърля пачки на електората от прозореца на джипа (образно казано).", "date": "2019.07.17", "title": "А чакалнята?"}
{"url": "https://duma.bg/kratki-novini-n196074", "text": "Действително е възможно, води се подготовка за такава визита - така отговори Дмитрий Песков, говорителят на руския президент, дали Путин ще посети Будапеща на 30 октомври. Няма уточнения какви ще са основните въпроси, които той ще обсъди с унгарските си домакини. Румънскит премиер Виорика Дънчила заяви, че освен министъра на вътрешните работи Кармен Дан ще уволни и външния министър Теодор Мелешкану, защото нямат одобрението на обществото. Дънчила не посочи конкретна причина за освобождаването на министрите. Хиляди служители в складовете на Амазон по целия свят излизат на протест с искане за по-високи заплати и по-добри условия на труд. Стачката е на фона на традиционната годишна разпродажба на онлайн компанията за стоки. Новоизбраният гръцки премиер Кириакос Мицотакис предприе мерки за намаляване на данъците в страната. Рязко ще паднат налозите върху имотите. Предвижда се намаление на данъка върху доходите от следващата година. Данък добавена стойност също ще се коригира, като ставката от 24% спада на 22%, а хранителните продукти от 13% на 11 на сто. Настроеният срещу миграцията вътрешен министър на Италия Матео Салвини поръча доклад за ромското население на страната с оглед на затварянето на пренаселени \"незаконни\" лагери. Ръководителят на крайнодясната Лига нареди докладът да е готов до две седмици.  Четириетажна сграда се срути в индийския град Мумбай, в капан под отломките са поне 40 души. Причината за инцидента в южната част на града не е ясна. Природозащитници от \"Бунт срещу изчезването\" блокираха най-големия завод за производство на бетон в Лондон, който доставя бетона за строителството на пътен тунел под река Темза. \"Строителството на още един тунел само ще влоши замърсяването на въздуха в Източен Лондон\", изтъкна 25-годишната Елинор Макарий от \"Бунт срещу изчезването\".", "date": "2019.07.17", "title": "Кратки новини"}
{"url": "https://duma.bg/dimitar-zdravkov-obrazovanieto-e-seriozniyat-problem-n196071", "text": "- И през предходния, и през настоящия мандат приоритетите ни са инфраструктурата, детските градини и културните домове. През последните 2 години община Садово изгради самостоятелно звено, което да подготвя и да асфалтира улиците. За настоящата година имаме амбициозен план - 7 километра нови асфалтирани улици. През миналата година направихме 3,5 километра. През последните 4 години обновихме детските градини, които не бяха санирани, в двете най-големи населени места - Болярци и Катуница. От 10 дни сме обявили обществена поръчка за довършване на новата детска градина в град Садово, която ще бъде завършена с кредит на общината. Обръщахме се няколко пъти към държавата в лицето на правителството, но то отказа. Изглежда, младежите и децата не са му приоритет, или по-скоро има избрани общини, на които да се помага, твърдейки, че всички са равни. Напротив, имам писма от правителството, в които ни отказват финансиране и ни карат да изтеглим кредит.  - Въпросът може да се раздели на две части. Единият е финансов, а другият - проблемен, на базата на приоритетите и проблемите в съответната община. Винаги съм настоявал, че за всяка община трябва да се очертаят основните проблеми и да се търси финансиране за тяхното решаване. В момента оставам с впечатлението, че се работи на парче. Отваря се дадена програма, вижда се какво може да се финансира, какви пари да се получат и се спускаме да решаваме проблем - маловажен или не, няма значение, важното е да се усвоят някакви пари. Напълно подкрепям виждането, че е необходимо да се направи оценка на проблемите в дадена община, да се очертаят приоритетите, на тази основа да се структурират програмите и те да бъдат насочени за решаване на проблемите. Другият аспект на въпроса е чисто финансов. Все още има общини в България, които се издържат благодарение на държавните субсидии. Настоявал съм за определени допълнителни финансови източници, които могат да бъдат дадени на общините от селски тип като нашата, но това не се приема. Говореше се част от данъка върху общия доход да се отчислява за общините - не се прие. В същото време непрекъснато със законови промени и с други нормативни документи се прехвърлят отговорности на общините, а финансова обезпеченост няма. По този начин финансовото ни бреме непрекъснато се натоварва.  - Приоритетните области за развитие не могат да се определят с няколко изречения, защото в тях влизат образование, инфраструктура, социални услуги, култура, здравеопазване и пр. В общините от селски тип населението е застаряващо. Колкото и да създаваме нови социални услуги, те са недостатъчни. Ще дам пример с личните асистенти. Кандидатстваме по програми и ни отпускат някаква бройка за лични асистенти, но потребностите на общината са двойно по-големи - или дори тройно, с много по-голям ресурс като часове, в които трябва хората да бъдат обслужвани. За да се инвестира в инфраструктурата, държавата трябва още да увеличава капиталовите разходи за общините. Има общини, които изцяло разчитат на такива пари, но има и такива, които са теглили кредити, с които да съфинансират своите проекти, и голяма част от постъпленията им отиват за връщане на кредити. Тези общини нямат свежи финансови средства, които да инвестират в нещо ново. Казваме, че уж образованието върви добре. Виждам, че върви в някакви насоки, но едно са училищата в големия град, а друго - при нас. В момента училищата се заемат от ромския етнос, което ние проспиваме, нищо не правим. Голяма част от директорите са се превърнали във финансисти - само пресмятат колко пари са им нужни. Бълваме неграмотни хора. Затова съм категоричен - трябва да се направи разлика между училищата в големите градове, където има ученици, и в малките. Тук на всеки ученик се гледа като на финансов инструмент - какви пари носи, и с всички усилия се води борба за задържането му в училище, а какво знание и какво образование му се дава - това остава на по-заден план. Положението в здравеопазването не е по-добро. Благодарение на близостта ни до Пловдив, все още има кадри, които помагат. Голяма част от джипитата на територията на община Садово отдавна са в пенсионна възраст. В общината има 6 медицински специалисти в училищата. С изключение на един, останалите са пенсионери, и то в доста напреднала пенсионна възраст. Държавата изостава в това да дава шанс на младите за по-достъпно медицинско образование, говоря за средния ешелон - медицинските сестри. Не знам какво ще стане, когато те се откажат да работят. Чувам от мои колеги, които са в периферията на страната, че в техните общини са останали по 1-2 лекари. Може би се връща онова време, когато в една община е имало един доктор и той е обслужвал всички. Ако това е пътят, не искам да мисля какво ни очаква. Областните болници непрекъснато са изправени пред мисълта за оцеляване и никой не им обръща внимание. Затова не съм обнадежден, че здравеопазването го очаква нещо по-добро. Каквото и да говорим, и там се работи на парче. Фактът, че тази здравна реформа започна преди повече от 20 години - с 900 млн. лв. при население около 8 милиона души, а сега сме под 7 милиона, а харчим 4,5 млрд. лв. и доплащаме непрекъснато, като ходим на лекар... Това показва, че реформата не е ефективна. И аз, и моите колеги се питаме къде е безплатното здравеопазване? - В Садово има създадени работни места, но те най-вече са свързани с преработвателната промишленост, със селското стопанство. На територията на общината има голям брой малки земеделски производители. Близостта до Пловдив, Асеновград и Първомай дава възможност на част от населението да пътува и да работи в по-големите градове. Какво да кажа за младите хора? Районът ни е селскостопански. За съжаление Програмата за развитие на селските райони, общо взето, е ориентирана към големите земеделски производители. Малко са семействата или хората, които се занимават със земеделие и имат достъп до програмите. Би било редно сега, когато се дискутира новият програмен период от 2020 до 2027 г., да бъде обърнато внимание и на малките земеделски производители. Говоря за тези, които не са обединени в асоциации. Трябва да им се даде възможност да поставят техните условия, защото това са последните хора, останали в малките населени места, които се опитват по някакъв начин да живеят тук. Би било редно и на тях, и най-вече на младите семейства да се помогне. За тях това не е бизнес с цел печалба, а препитание. - Категорично заявявам, че ще се кандидатирам. Основание ми дава постигнатото досега. По време и на двата мандата не спряхме да работим. Имаме не само амбицията, но и силата да кажем, че навсякъде сме направили нещо. Не съм делил по партийни цветове нито хората, нито населените места, нито кметовете. Били сме солидарни с проблемите на всеки. Не можем да оставим хората, затова амбицията ни е да продължим напред.", "date": "2019.07.17", "title": "Димитър Здравков: Образованието е сериозният проблем"}
{"url": "https://duma.bg/tri-dni-vola-oupan-ear-na-okolchitsa-n196062", "text": "Остават десетина дни до седмото издание на музикалния фестивал \"Вола оупън еър 2019\", а цената на билета поскъпва с 10 лв. и от 18 юли става 40 лв. Тази година за първи път събитието на връх Околчица ще продължи три дни - 26, 27 и 28 юли, научи ДУМА от Мила Панайотова. Първият ден ще е зареден с двойна доза хип-хоп. Последният потвърден участник в програмата, който ще подгрее американската легенда Айла Джей, е белгийският ъндърграунд рапър Киламатик.  Освен за музикалните изпълнения организаторите са се погрижили и за дневната програма. Всеки гост ще може да се включи в разнообразни дейности. Цирк \"Комбино\" ще представи своята нова концепция \"circus surprise\", 0511 Дизайнс ще посвети желаещите в изкуството на графитите, а за най-малките гости ще се погрижат приятелите от Puzzled. Желаещите да отпочинат могат да посетят сутрешна йога с Яна и да се отпуснат в хамачената градина. Предвидено е представяне на оригинални ръчно изработени предмети и техните артисти, които ще имат на разположение собствени творчески шатри. Както винаги, ще има обособена къмпинг зона за посетители и разнообразни храни и напитки в трите дни на фестивала.", "date": "2019.07.17", "title": " Три дни \"Вола оупън еър\" на Околчица"}
{"url": "https://duma.bg/mezhdunarodno-baletno-priznanie-za-uchenitsi-ot-burgas-n196064", "text": "Международният балетен конкурс в Сицилия (Италия) на гала концерт в неделя раздаде наградите на най-добрите млади наследници на Терпсихора. В три възрастови групи защитаваха таланта си танцьори от Италия, Южна Корея, Турция, Япония, Германия и от други страни. Българските участници и в трите тура обираха овациите на публиката, водеха в класациите. Възпитаници са на балетния педагог Недко Георгиев в Националното училище по изкуствата \"Панчо Владигеров\" в Бургас. Тричленното жури от Германия, Украйна и страната домакин Италия присъди първа награда и златен медал на блестящата Полина Иванова. Между другото, тя отново стана любимка на горещите сицилианци, защото преди 2 години, едва 13-годишна, спечели там бронзовото отличие също в младша възраст. Очарователна, устремена към съвършенството е по наши и международни надпревари. За Сицилия заминаха и Иванина Иванова и Даниел Тичков, радващи се не на един и два приза от български и чуждестранни конкурси. Двамата заслужиха сребърните медали. Великолепната бургаска тройка единствено защити родната балетна школа и в Сицилия. И Полина, и Иванина, и Даниел вече уверено участват в оперни и балетни спектакли в родния си град.", "date": "2019.07.17", "title": "Международно балетно признание за ученици от Бургас"}
{"url": "https://duma.bg/mina-penkova-otnovo-ustremena-kam-varha-na-burgas-i-moreto-n196065", "text": "12 години, след като триумфира като най-малкия победител в историята на конкурса за изпълнител на \"Бургас и морето\", Мина Пенкова отново тръгва към победата в едно от най-престижните музикални съревнования у нас, научи ДУМА от Илия Илиев, мениджър.  \"Тръгваш ли?\" е името на песента, с която талантливата бургазлийка ще се представи пред зрителите в Летния театър на 3 август. Публиката познава Мина като част от групата \"Петте сезона\". На 30-ото юбилейно издание на конкурса песента им \"Полунощ е\" грабна и двете статуетки - най-високото отличие на журито и наградата на публиката. Този път обаче чаровната изпълнителка влиза в надпреварата и като автор. Тя сама създава текста на песента, с която ще участва тази година. Музиката е на Цанислав Петков, неин колега от \"Петте сезона\", един от най-младите диригенти в България, който в момента ръководи Камерния оркестър в Хасково и дирижира едни от най-сложните заглавия в Държавната опера в Бургас. Екипът се допълва от носителя на голямата награда на \"Бургас и морето\" от 2017 г. Петър Алексиев, който прави аранжимента. \"Песента \"Тръгваш ли?\" е нашата емоция в ноти, споделя Мина. Тя разказва за разделите, които не можем да предотвратим, колкото и да ни се иска. През цялото време се стремяхме музиката и текстът да вървят в синхрон. Сядайки пред белия лист, си поставих задача да преведа нотите, които Цанислав изсвири, в думи.\" Зад перфектното звучене стоят няколко големи имена. В \"Тръгваш ли?\" ще чуем цигуларя Стоимен Пеев, виолиста Кирил Христов и челиста Димитър Тенчев, които са част от камерния ансамбъл \"Софийски солисти\". Това ще бъде първата самостоятелна изява на Мина, след като стана майка. Ева, която вече е на година и два месеца, със сигурност ще бъде най-малкият зрител на конкурса и за първи път ще аплодира майка си на живо в Летния театър.", "date": "2019.07.17", "title": " Мина Пенкова отново устремена   към върха на \"Бургас и морето\""}
{"url": "https://duma.bg/datata-n196066", "text": "ПРАЗНИК НА СОЗОПОЛ. Чества се на Деня на Св. Вкмч. Марина - покровителка на водите и закрилница на района. Празникът се възобновява от юли 1992 г. Св. Марина е единствената от светците, която има два храма в Созопол и един параклис в Стария град. 1279 - ЦАР ИВАЙЛО РАЗБИВА ИМПЕРАТОР МИХАИЛ VIII ПАЛЕОЛОГ. Принуден да воюва на два фронта, българският цар първоначално удържа победи срещу ромейските войски. После воюва срещу татарите, но е принуден да се защитава в крепостта Дръстър. Плъзва слух, че Ивайло е загинал, но неочаквано той се появява пред Търново, в отговор на което в България навлиза 10-хилядна византийска армия. На 17 юли 1279 г. Ивайло изненадващо връхлита върху ромейския стан и разбива армията им. 1393 - ПРЕВЗЕТА Е СТОЛИЦАТА НА ВТОРАТА БЪЛГАРСКА ДЪРЖАВА ВЕЛИКО ТЪРНОВО. След тримесечна обсада старопрестолният град пада в ръцете на турския султан Баязид I. Мнозина историци смятат, че предателство осигурява достъп до твърдината, защитавана под водителството на патриарх Евтимий (на снимката). 1942 - ГЕОРГИ ДИМИТРОВ ОПОВЕСТЯВА ПРОГРАМАТА НА ОФ. Целите й са сваляне на монархо-фашисткото правителство, излизане от фашистката коалиция на Оста и включване във Втората световна война на страната на антихитлеристката коалиция. Документът е изчетен по нелегалната радиостанция \"Христо Ботев\". Зад него застават ляво ориентирани политически сили - Политическият кръг \"Звено\", Българската работническа партия (БРП), Българският земеделски народен съюз \"Александър Стамболийски\" (Пладне) и Българската работническа социалдемократическа партия (обединена). 1945 - ЗАПОЧВА ПОТСДАМСКАТА КОНФЕРЕНЦИЯ. Продължава до 2 август с участието на ръководителите на трите най-големи държави от антихитлеристката коалиция във Втората световна война - Йосиф Сталин, Хари Труман и Уинстън Чърчил. Целта е да се определят следващите стъпки по следвоенното устройство на Европа. Сталин потвърждава, че не по-късно от три месеца след капитулацията на Германия ще обяви война на Япония. Съюзниците подписват Потсдамската декларация, с която искат от Япония безусловна капитулация. 1998 - БЪЛГАРИЯ СТАВА ЧЛЕН НА ЦЕФТА. Централноевропейското споразумение за свободна търговия влиза в сила от 1 януари 1999 г. Договорът е подписан на 21 декември 1992 г. от Полша, Чехословакия и Унгария в Краков (Вишеградска тройка). След приемането на повечето страни от ЦЕФТА в ЕС организацията е с регионално значение за балканските държави. В момента членове на ЦЕФТА са Албания, Босна и Херцеговина, Косово, Северна Македония, Молдова, Сърбия и Черна гора.", "date": "2019.07.17", "title": "Датата"}
{"url": "https://duma.bg/v-panteona-na-vazrozhdentsite-n196069", "text": "Тази година отбелязахме 146 години от гибелта на Апостола, но ми се иска да напомня едни други годишнини - 185 г. от рождението на финансиста родолюбец Димитър Ценович (1834-1915) и 115 години от кончината на съпругата му Екатерина Ценович (1843-1904). Какво свързва Васил Левски с тях в борбата срещу поробителя и стремежите за една бъдеща свободна България?  Известно е например, че Димитър Ценович, като финансира и организира кореспонденцията на в. \"Свобода\", се грижи и за разпространението на вестника, за да стигне до колкото се може повече читатели. Същата работа върши и Екатерина Ценович. Доказателство за това е съобщението във в. \"Свобода\" (бр.2 от 12.ХI.1869 г.), от което научаваме: \"Г-жа Ценович подарява вестник \"Свобода\" на българските девици, които се учат в Белград\". Любица Ценович (ок. 1860-1932), дъщеря на Ценович, пък подарява същия вестник на българските девици в Одеския институт. Най-известното съдружие на Левски с Димитър Ценович обаче си остават техните усилия за създаването в Браила на Българското книжовно дружество - бъдещата Българска академия на науките. девет години преди да имаме самостоятелна държава, тези \"хъшове\" мечтаят за научно дружество, което \"да се обърне в истинна академия наук\" по подобие на европейските! В Букурещ организаторът на спомагателните членове на дружеството е Ценович. От запазените архивни материали е видно, че между членовете под №3 е Димитър Ценович, под №23 - Екатерина Ценович, под №24 - Любица Ценович, и под №42 - Васил Левски.  За съществуването на научното дружество са необходими средства. Основният начин за тяхното набиране тогава са даренията. Димитър Ценович внася 400 франка, Екатерина Ценович - 100 австрийски жълтици, Любица Ценович - 50 франка. Въпреки голямата си немотия и Васил Левски внася 22 франка и 70 бана \"пожертвование\" за Българското книжовно дружество. Всеизвестно е, че в дома на търговеца Д. Ценович често се събират букурещките хъшове. И в дома, и в кантората един от посетителите е Васил Левски. В кантората на Ценович се провежда и оня разговор между домакина и Апостола за потребността от вътрешна революционна организация за борба срещу турското робство, както и за кредитирането на Васил Левски с \"големите\" 30 турски жълтици, за да тръгне и направи първата обиколка из Българско.  Безспорна, доказана с много документи, е истината, че в центъра на дейността на читалище \"Братска любов\" в Букурещ е Д. Ценович. Няма да се спирам на зараждането му по идея на Г.С. Раковски още през 1861 г. и на отделянето му след 1866 г. с ново наименование и с членове предимно из средата на \"младите\". Същественото е, че лектори в това културно учреждение са Любен Каравелов, Христо Ботев, Ангел Кънчев, Васил Левски, преподаватели и ученици от медицинското училище и др.  Говорейки за читалище \"Братска любов\" и позовавайки се на Захари Стоянов, когато Стилиян Чилингиров съобщава имената на активистите в него - Д. Ценович, Гръмников, Русевич и други, добавя:  \"Душата на този комитет (читалището \"Братска любов\" - б.а.) ставал Левски, който често дохождал в Букурещ от България и сичките членове гледали в негово лице истински герой.\" Към съдружното дело на Апостола със семейство Ценович трябва да посочим и създаденото от Екатерина Ценович Българско благодетелно дружество в Букурещ, датирано от 1 юли 1876 г. Целта на дружеството е събиране на средства и оказване на помощ на \"славянските сиромашки фамилии\". Начело на дружеството е самата Екатерина Ценович, която огласява съществуването на организацията и изпраща на министър Уилям Гладстон в Лондон апел с благодарност за изразените от него протести в английския парламент против \"варварските и безчеловечески золуми и кланета по време на Априлското въстание\". В тон с възрожденския дух е и дъщерята Любица Ценович, която между другото се вписва като автор на подготвено знаме за Ботевата чета и е всеотдайна при организирането на начинания в читалище \"Братска любов\" и други изяви на българите в емиграция в северната ни съседка. Посочените отделни моменти за стореното от семейство Ценович в годините на Възраждането са показателни за тяхната любов и всеотдайност към Отечеството по време на емиграцията им във Влашко. И това е само част от стореното от тях, но то е предостатъчно, за да им бъде отредено видно място сред българската възрожденска интелигенция и имената им да бъдат записани в Пантеона на възрожденците.", "date": "2019.07.17", "title": "В Пантеона на възрожденците"}
{"url": "https://duma.bg/tsvetanov-vav-frizera-n196067", "text": "С добър финал приключи тези дни близо деветгодишната съдебна битка на лекаря от горнооряховската болница д-р Михаил Милатович срещу прокуратурата. Той я осъди да му заплати няколко десетки хиляди лева щети, лихви и разноски по делото за т.нар. бебе във фризера. В края на 2010 г. четирима лекари от АГ-отделението в града бяха обвинени, че умишлено са убили бебе на 17-годишна родилка. Случаят взриви и раздели общественото мнение, след като тогавашният министър на вътрешните работи Цветан Цветанов заяви с артистичен апломб от парламентарната трибуна: \"Едно живо бебе е умишлено умъртвено и не му е даден шанс.\" Туш. Депутати, които го ръфаха дотогава за показните акции - мълчаха. Здравният министър Стефан Константинов се държеше за главата. Това се оказа лъжа, изречена пред цяла България, унищожила кариерата и навредила на живота на редица лекари, унижила цялото съсловие. Д-р Милатович е осъдил прокуратурата, защото съдът е приел, че без нейното съдействие МВР, т.е. Цветанов, не е могло да разгърне медийна кампания. Така излиза, че човекът, който бе разследван от прокуратурата за публичното оповестяване на записаните разговори между лекарите; който раздаваше присъди от трибуната на Народното събрание, заради когото България е осъждана многократно в Страсбург, който заменяше реалната полицейска дейност с брутална показност... минава между капките.  Сега е моментът прокуратурата да заведе дело срещу Цветан Цветанов за нанесени от него щети върху имиджа й. Със сигурност все има някой член, за който да се хванат. Още повече че Цветанов пари има, вече се видя, и е крайно време не само да се раздели с част от тях в името на обществената справедливост, а и да бъде най-накрая проверен като хората откъде се е сдобил с такива мангизи. Бъдете уверени, че ако бъде направена такава безпристрастна проверка, никаква мощна енергийна защита на Псалм 91 няма да му помогне. Нито ще му помогне парвенюшкото евроатлантическо НПО, което ще създава, за да не е по-долу от другите.  Крайно срамно ще бъде за българското общество Цветанов да не понесе отговорност за това, което изрече, и да бъде оставен да се крие зад термина \"политическо заявление\", което да му служи като егида. Най-малкото обществото не бива да дава повече шанс на Цветан Цветанов да се завръща в българската политика, за да не се налага пак други да плащат неговите сметки. Имайте предвид, че колкото по-евроатлантически става мирогледът му, толкова по-солени ще излизат те на страната. Колкото по-дълго г-н Цветанов остане в политическия фризер, толкова по-добре за всички, освен за тези, дето са яли от ръката му. Но точно тях няма какво да ги мислим.", "date": "2019.07.17", "title": "Цветанов във фризера"}
{"url": "https://duma.bg/izpoved-n196068", "text": "Добре дошъл, Апостоле, седни! Висока чест оказа ми, че идеш... Не бях готова -ти ме извини... Не вярвам, че това ще те обиди. Изглеждаш изморен. С какво дойде? Отдавна ли към днешното пътуваш? Протягаш ми за \"добър ден\" ръце, а аз да ги докосна се страхувам... Достойна ли съм твойта чистота, здрависвайки се с тебе, да опазя? За този ден ли някога мечта или излъган в нас ще ни намразиш? Ще мога ли пред теб на колене като пред свят олтар да изповядам достигнатото?... Може би поне искреността ми ще ти се понрави? Живееш като светъл пример в нас и като укор, щом сме непочтени, като единство в думи и дела, които днес са често разделени. Апостоле, сънувал ли си ти Родината ни толкова красива? Но обедняха хорските души, човещината сякаш си отива... Загнезди се в сърцата суета, бездушие, сервилност, подлост, завист... Не радват вече простите неща... Ще може ли това да се поправи? Ти все мълчиш, а как те заболя! Това, което чу, те развълнува... Целувам във нозете ти прахта, да ни простиш, преди да се сбогуваш...   Събудих се..., а нещо ми тежи... Сърцето не намираше утеха, че си отиде, без да ни простиш, че не целунах светлата ти дреха...   О, трябва всички да се закълнем, че със делата си ще те заслужим! И правото да се гордеем с теб, сърцата ще воюват с всеки удар!", "date": "2019.07.17", "title": "ИЗПОВЕД"}
{"url": "https://duma.bg/natsionalen-geroy-li-ni-e-levski-n196070", "text": "Варна Навършват се 182 години от рождението на легендарния Апостол на свободата - Васил Левски. През краткия му живот той извършва величави човешки дела, които го поставят за вечни времена в челните страници на 13-вековната история на България.  Злокобното софийско бесило ни напомня за разпятието на Христос. До своята смърт Левски е бил почти неизвестен като личност. Познават го съратниците му, с които е имал непосредствена връзка, но популярността му започва да расте невероятно бързо след Освобождението на България, той става национален герой. Хората започват да го боготворят, без дори да осъзнават неговите значими приноси за бъдещото освобождение на България.  Левски привлича българите със своята тайнствена загадъчност. Той се явява там, където никой не подозира, че може да се появи. Появява се \"отвсякъде гонен, навсякъде приет\", с различни псевдоними и дегизировки, истината и мълвата за него се смесват в много случаи в една легенда. Конспиративните комитети, които той създава в страната, обединяват многобройни български юначаги, борци за свобода, готови за саможертва. Известно е, че Хаджидимитровците са били над 100 души, а в края на 1870 г. броят е над 1000. Левски се опитва да превърне борбата във всенародно освободително дело. Вътрешната революционна организация, която Апостола създава, има огромно значение за съвременната българска държава. Левски притежава невероятни човешки добродетели - родолюбие, воля, смайваща дързост, смелост, ловкост, хладнокръвие, физическа мощ и бързина, невероятна издържливост. Строг и взискателен, скромен и мъдър, оптимист с проницателен усет за точна преценка. Дякон с почтен християнски морал, с пословична скромност и блестящ ум и памет, които той умело използва през целия си живот, който е положил пред олтара на освободителната борба. Днес бихме казали, че Левски е безспорен лидер на Националноосвободителното движение в България в епохата на Възраждането. Благодарение на стореното от него става възможно Априлското въстание, което проправя пътя към Освобождението.  Сега, в навечерието на неговото рождение, при онова посмъртно бесило в София отново се стичат безброй българи да положат цвете пред делото му. Но поклонници ли сме наистина на неговите завети? Докъде стига патриотичното ни чувство, завещано ни от него? Слушаме тържествени речи и горещи слова, а сетне всеки поема по стария си път: един \"за парата да си продаде и душата\", друг - да си мижитурка пред властта и началниците, размахвайки юмруци в кухнята. Колцина живеят по заветите на този велик българин, дал живота си, за да бъдем свободни?! Колцина наши политици демократи имат нещо общо с демокрацията, с Левски - да не говорим?! Той ни бил национален герой. Дали?  Колко са жертвоготовните българи, които днес се борят за свобода от лъжедемокрацията, срещу корупцията и бедността на народа. Цели опашки са се подредили - кой да се уреди за посланик, кой за депутат, кой за някоя блага държавна службица... Какъв дисонанс, какъв парадокс, какъв лъжепатриотизъм демонстрираме, когато повтаряме, че Левски ни е национален герой! Всеки мисли как да си осигури всекидневно благополучие или пък как да  оцелява; забравили сме какво е да се обединим в битка за нашето бъдеще като държава и като нация. Народе??? ", "date": "2019.07.17", "title": "Национален герой ли ни е Левски? "}
{"url": "https://duma.bg/fotoizlozhba-surva-e-otkrita-v-chikago-n196059", "text": "Фотоизложба \"Сурва\" е открита в обществената библиотека на предградието Елк Гроув в Чикаго, съобщи БНР. Експозицията включва 30 фотоса, запечатали магията и колорита на народния празник Сурова и Международния фестивал на маскарадните игри \"Сурва\", който ежегодно се провежда в Перник. Снимките са дело на фотографите от Перник Йоана Такова, Снежанка Борисова и Андон Тацев, а инициативата е в рамките на подписаното споразумение за приятелство и сътрудничество между Перник и Елк Гроув. В началото на годината изложбата бе показана и в българския център \"Магурата\" в Чикаго.", "date": "2019.07.17", "title": "Фотоизложба \"Сурва\" е открита в Чикаго"}
{"url": "https://duma.bg/prodalzhava-lyatnata-zanimalnya-v-stolichnata-biblioteka-n196060", "text": "До края на юли продължава Лятната занималня в Детския център на библиотеката на София, която досега са посетили над 450 деца. Малките любители на книгите отново ще могат да се срещнат с Милен Хальов и неговата книга \"Кало Змея\" на 23 юли, с фондация \"Четири лапи\" на 18 юли, да програмират с роботчетата Финч на 24 юли и да участват в арт работилницата на 30 юли. Входът е свободен.", "date": "2019.07.17", "title": "Продължава Лятната занималня в Столичната библиотека"}
{"url": "https://duma.bg/den-na-otvorenite-vrati-v-nbkm-n196061", "text": "230 години от рождението на видния просветител Васил Априлов се навършват на 21 юли т.г. По този повод Националната библиотека \"Св. св. Кирил и Методий\" организира Ден на отворените врати на 19 юли от 10 до 16 ч. - време, през което всеки посетител може да види отблизо оригинала на \"Духовное завещанiе Василiя Евстатьева сына Априлова\", писано от възрожденеца през 1844 г. в Одеса. Това е безценен документ, сравним с личните бележници на Левски, Ботев и Раковски, част от колекцията \"Български исторически архив\" на НБКМ. Оригиналът се съхранява в трезор на БНБ и ще бъде изваден оттам специално за Деня на отворените врати. Официалното представяне на ръкописа и на фототипното му издание \"Заветът\" (съвместен проект с изд. \"Абагар\") ще започне в 11 ч. в централното фоайе. Гости на церемонията ще бъдат представители на местната управа и на културни институции в Габрово, родния град на Васил Априлов, останал в историята ни като един от най-значимите дарители, просветни и стопански дейци през първата половина на XIX век, научи ДУМА от Виолета Цветкова.", "date": "2019.07.17", "title": "Ден на отворените врати в НБКМ"}
{"url": "https://duma.bg/tsar-lav-se-zavrashta-sas-spetsialni-efekti-n196058", "text": "Новата версия на култовата анимация \"Цар Лъв\", създадена с помощта на компютърни изображения в съчетание със специални ефекти, се завръща в България от 19 юли до 1 август, в кино \"Люмиер Лидл\", всеки ден от 17,00 и 19,15 ч. Билети за прожекциите са на цени от 6 и 8 лв. Зрителите, които ще се потопят в света на непознатото животинско царство, ще видят обитателите на джунглата по-реални от всякога в техния красив, но опасен свят. Режисьор, сценарист и продуцент на филма е Джон Фавро, познат на публиката с римейка на \"Книга за джунглата\" (2016). В завладяващата  визуална приказка ще има много смях, неочаквани изненади и големи забавления. Лентата е дублирана на български език. Анимацията разказва историята на малкото лъвче Симба и възкачването му на трона. Не всеки обаче в царството е щастлив от неговата поява. Пред какви трудности ще премине героят и как ще намери пътя, който му се полага по право - ще разберат само истинските ценители. Компания в пътешествието към африканската савана ще им прави и очарователният тандем Тимон и Пумба. Междувременно световната галапремиера на филма в Лос Анджелис, която се състоя на 9 юли, се превърна в едно от най-впечатляващите киносъбития за тази година. На нея присъстваха звезди като Бионсе, Доналд Глоувър, Джеймс Ърл Джоунс и други, които озвучават героите в оригиналната версия на \"Цар Лъв\".", "date": "2019.07.17", "title": "\"Цар Лъв\" се завръща със специални ефекти"}
{"url": "https://duma.bg/nay-stramnata-ulitsa-v-sveta-vleze-v-gines-n196053", "text": "След прецизни измервания най-стръмната улица в света, която се намира в Северен Уелс, бе вписана в Книгата за рекорди на Гинес, пише Би Би Си. Наклонът на \"Форд Пен Лех\" в градчето Харлек е 37,45 градуса. За първенството спореше още улицата \"Болдуин\" на Дъндин в Нова Зеландия. Там беше измерен наклон от 35 градуса. Когато кандидатствали за титлата, жителите на Харлек разбрали, че \"Гинес\" има цели 10 критерия, на които да отговаря улица, за да й бъде присъден рекорд. Трябва да е с твърда настилка и да има сгради покрай пътното платно. \"Надявам се, че победата ще бъде отпразнувана и титлата ще доведе много хора в този красив град, за да се изпитат най-стръмната улица на света\", каза Крейг Глендей от Книгата за рекорди на Гинес.", "date": "2019.07.17", "title": "Най-стръмната улица в света влезе в \"Гинес\""}
{"url": "https://duma.bg/noviyat-agent-007-shte-e-chernokozha-zhena-n196054", "text": "Главната ролята в следващия 25-и филм за Джеймс Бонд, чиято премиера ще е през 2020 г., ще бъде поверена на чернокожа дама, съобщи \"Сън\". Британската актриса Лашана Линч е на 31 години и се е снимала в лентата \"Капитан Марвел\", където играе Мария Рамбо. За решението новият Агент 007 да е представителка на нежния пол е повлияла една от авторките на филма за най-важния шпионин на Нейно Величество - Фийби Уолър-Бридж, известна с феминистките си възгледи. Повечето фенове на сагата изразиха възмущението си от този избор. Според тях ролята на Бонд е прекалено мъжка, за да може с нея да се справи дама. От 2006 г. в образа се превъплъщаваше английският актьор Даниъл Крейг. Но през май 2016 г. той заяви, че повече не желае да играе в шпионската поредица. Тогава тръгнаха шеговити спекулации в социалните мрежи, че неговата роля вече трябва да бъде поверена на жена. Но потребителите дори и не подозираха, че са се превърнали в \"лоши пророци\". Повествованието в новия филм ще започне с класическия Агент 007, който излиза в пенсия и се е установил на остров Ямайка. Там той се среща с ръководителя на британската шпионска служба МИ-6 за поредната мисия. На Джеймс Бонд бива представена неговата чернокожа заместничка, която е взела дори и неговия култов кодов номер.", "date": "2019.07.17", "title": "Новият Агент 007 ще е чернокожа жена"}
{"url": "https://duma.bg/osadiha-napadatelite-na-sinite-fenove-n196051", "text": "Словашкият съд наложи присъди по бързата процедура на фенове на полския Краковия и холандския Аякс, които скочиха да бият левскари преди мача с Ружомберок. Хулиганите ще лежат 6 месеца в затвора. Четирима холандци и трима поляци влизат зад решетките, а присъдите са окончателни. Те получиха и забрани да посещават спортни събития в Словакия за следващите 3 години. Възможно е да им бъде наложена подобна санкция и в техните държави. \"Съдът реши да наложи тези санкции на обвиняемите както по отношение на сериозния характер на техните действия, така и като общо възпиращо средство за в бъдеще\", обяви говорител на съда в Братислава. Тъкмо ултрасите на Краковия и Аякс предизвикаха мелето в центъра на словашката столица. Бързата намеса на полицията предотврати по-сериозни инциденти, а задържаните левскари бяха пуснати веднага, след като се изясни, че не носят вина за случилото се.", "date": "2019.07.17", "title": " Осъдиха нападателите на \"сините\" фенове"}
{"url": "https://duma.bg/levski-pozhali-dunav-n196052", "text": "Левски започна мощно в efbet лигата, след като разби Дунав в Русе с 4:1 с голове на Давиде Мариани (15 и 64-д), Станислав Иванов (38) и Паулиньо (81). За домакините почетно се разписа Ахмед Ахмедов (47). Изключително игра швейцарецът, който освен че прониза на два пъти Благой Макенджиев, асистира и за попадението на Иванов. Той пък бе спънат за дузпата от Георги Динков. Младокът от Габрово подаде и за попадението на бразилеца. Така още в средата на второто полувреме интригата изчезна. Тя можеше да замре много по-скоро, но голмайсторът на елита в миналия сезон Станислав Костов нацели два пъти гредите и пропусна още куп положения. \"Сините\" играха с историческата фланелка, на която този сезон беше върнато голямото \"Л\" вместо емблемата. В първенството футболистите на Левски ще играят с изписани имена на кирилица, а в евротурнирите на латиница. Левскарите вече мислят за реванша от Лига Европа със словашкия Ружомберок (2:0) утре. \"Сините\" са наказани да играят без публика 2 мача в Европа, но санкцията не важи за деца. При това край стадиона ще бъде монтирана и голяма видеостена за феновете, които са призовани да гледат мача без пари, но и без нови ексцесии. \"Само резултатът е впечатляващ, иначе не съм доволен. Ставаме все по-взискателни и видяхме редица слабости. Добре е, че създаваме положения. Трябва да вдигаме нивото. Трябват ни нови хора. Да, винаги е вариант да вкараме юноши и да издигнем лозунги, че залагаме на младите, но не е това идеята. Не съм спокоен. Няма как да е другояче, след като допускаме елементарна грешка в началото на второто полувреме и получаваме гол. Радващо е, че реагирахме адекватно и бързо възстановихме аванса си. Това ще бъде основната ни цел във всеки един мач - да бъдем максимално мотивирани и да се борим до последната минута\", каза треньорът Петър Хубчев. \"Още не сме в оптимална форма. Теренът бе доста тежък, цял ден валеше, имаше и локви на места. Получи се хубава победа. Най-важен е всеки следващ мач, забравяме рождени дни и победи и се насочваме директно към реванша с Ружомберок. Трудно се играе пред празни трибуни, но се надявам да излезем победители\", заяви капитанът Живко Миланов, който в деня на мача в Русе навърши 35 години и изигра мач №200 за Левски. \"Важното е, че има следващ мач, и ще се постараем да не повтаряме негативното от този. Явно не си върша работата като хората. Виждам желание и старание от футболистите. Стараха се, бяха агресивни, поздравления от мен. Но все пак това е Левски\", призна треньорът на Дунав Людмил Киров.", "date": "2019.07.17", "title": "Левски пожали Дунав"}
{"url": "https://duma.bg/izchisliha-dnite-na-idealnata-otpuska-n196055", "text": "Финландски специалисти изчислиха, че за да може човек да се избави от стреса в офиса, идеалната отпуска трябва да е между 8 и 11 дни, пише \"Метро\". Екип от университета в Тампере отбелязва, че ако се откъснем от работното си място за по-кратко, това време е прекалено малко, за да може човек да се \"изключи\" от натоварващия режим. Ако отпуската ни е над две седмици, тогава пък се получава обратният ефект. Служителите започват да се тревожат за натрупалата им се в офиса работа и как ще могат да се справят с нея. Така че е добре да се придържаме към идеалната продължителност на почивката, която да не предизвика стрес. Според експертите здравословното и психическото ни състояние рязко се подобряват след началото на отпуската ни, като кулминацията настъпва на осмия ваканционен ден.", "date": "2019.07.17", "title": "Изчислиха дните на идеалната отпуска"}
{"url": "https://duma.bg/arestuvaha-dva-pingvina-n196056", "text": "След кратко разследване полицията в Нова Зеландия арестувала... два пингвина, пише \"Гардиън\". Собственик на ресторант за суши се оплакал на органите на реда, че чува странни звуци и усеща необичайна миризма. Полицаите приели сигнала сериозно, претърсили мястото и намерили нелетящите птици. В полицейския доклад били описани като \"малки и сини\". Смята се, че са същите, за които по-рано бил получен сигнал от граждани за разхождащи се пингвини на местна гара. Според собственика на заведението те се криели в близост до скара, вероятно защото е по-топло. Двамата нарушители били пуснати на свобода в пристанището, откъдето вероятно са дошли. Пингвините не са рядко явление в района на Уелингтън. Смята се, че около 600 двойки живеят в залива край града, но обикновено избягват контакт с хората.", "date": "2019.07.17", "title": " Арестуваха два пингвина"}
{"url": "https://duma.bg/aoiyama-sprya-cherna-seriya-v-nagoya-n196047", "text": "\"Маегашира-2\" Даниел Иванов-Аоияма победи японския \"маегашира-3\" Шодай в X кръг на турнира по сумо \"Нагоя башо\". \"Синята планина\" избута съперника си от дохиото с техниката \"ошидаши\". 193-килограмовият гигант от Елхово прекъсна черна серия от 5 поредни загуби и вече е с 4 успеха. Днес той излиза срещу 25-годишния японец Аби, който тежи \"само\" 150 кг. Българинът води с 2:1 в преките им двубои. Без загуба в Нагоя е само \"Великият шампион\" Какурю.", "date": "2019.07.17", "title": " Аоияма спря черна серия в Нагоя"}
{"url": "https://duma.bg/90-kilogramovo-slonche-zaradva-vienskiya-zoopark-n196057", "text": "Във Виенския зоопарк Шьонбрун се радват на 90-сантиметрово женско слонче, което тежи 90 килограма. Бебето се е родило през нощта срещу 13 юли. Последните седмици служителите на зоологическата градина дежуреха непрекъснато в очакване на новото попълнение, което е третото дете на 27-годишната майка, Нумби. Тя пристига във Виена през 2009 г. от Вупертал, Германия, уточниха за ДУМА от Ойроком-ПР София, част от мрежата за международни връзки на Община Виена. Новата рожба на Нумби е резултат на изкуствено осеменяване с материал от див слон от южноафрикански резерват. Само часове след раждането си мъничето вече прави първи стъпки и се опитва да върви с темпото на майка си. Това е особено важно при новородените слонове сред дивата природа. Там цялото стадо се движи със скоростта на движение на малките. Новата \"виенчанка\" все още няма име, но то ще бъде съобщено, когато майката и новороденото бъдат представени официално пред посетителите. А дотогава Нумби има време да се порадва на спокойствие на рожбата си.", "date": "2019.07.17", "title": "90-килограмово слонче зарадва Виенския зоопарк"}
{"url": "https://duma.bg/tezhak-revansh-ochakva-ludogorets-s-ferentsvarosh-n196050", "text": "Лудогорец очаква тежък реванш с Ференцварош от I кръг на квалификациите в Шампионската лига. \"Орлите\" загубиха първата среща с 1:2, а на реванша довечера трябва да бият с 1:0 или с поне 2 гола разлика. Треньорът Стойчо Стоев призна, че въобще няма да им е лесно. \"Още в първия двубой видяхме, че те са добре окомплектован отбор. Мачът ще е тежък, но трябва да го вземем. Футболистите ни са свикнали с напрежението, то няма да окаже влияние на играта ни. Всички са здрави и готови\", каза на пресконференция Стоев. Той привика по спешност Абел Анисе, който участваше в турнира за Купата на Африка. Полузащитникът трябваше да почива, защото стигна с Мадагаскар до 1/4-финалите, които бяха миналата седмица. \"Работата продължава, готов съм за игра\", обяви Анисе. \"Ференцварош е добър отбор, който обича да играе с топката. Въпреки това смятам, че сме по-класният тим, независимо че загубихме в първата среща. Нека не се връщаме на нея. Знаем какво търсим и съм убеден, че ще продължим, защото сме по-добри. Ференцварош го чакат доста тежки минути на терена\", смята капитанът Светослав Дяков.", "date": "2019.07.17", "title": "Тежък реванш очаква Лудогорец с Ференцварош"}
{"url": "https://duma.bg/ganchev-gleda-trenirovka-na-tsska-sf-v-podgoritsa-n196049", "text": "Шефът на ЦСКА-Сф Гриша Ганчев изгледа официалната тренировка на тима на стадиона в Подгорица. Той бе в компанията на цялото ръководство на \"червените\". Те коментираха както предстоящия мач с Титоград, така и отминалия двубой с Етър (2:2). \"Армейците\" имаха протоколен реванш снощи, след като спечелиха първата среща с 4:0. В същото време, за да гледат реванша, феновете на \"червените\" Венелин Иванов и Здравко Николов изминаха 400 км с велосипеди за 5 дни. Двамата са тръгнали от Ниш и пристигнаха часове преди мача в Подгорица. ", "date": "2019.07.17", "title": "Ганчев гледа тренировка на ЦСКА-Сф в Подгорица"}
