{"url": "http://duma.bg/node/152041", "text": "Да не се пие вода от чешмата в някои райони на България, да се избягва консумацията на лед в напитките, а плодовете и зеленчуците да се измиват внимателно. Това са част от препоръките, които италианското Министерство на външните работи дава чрез сайта си на пътуващите в България. Предупреждава се още за опасност от ухапвания от комари, а препратка на сайта обяснява за смъртоносни болести като денге, зика и малария. Не се препоръчва пътуването с луксозни автомобили през нощта извън населени места, особено ако колите са с чужди номера. Плащането с карти да става само в големите хотели и търговски центрове, съветват още от външното министерство на Италия.   \n", "date": "2017.09.05", "title": " Италия плаши туристите с опасна вода у нас "}
{"url": "http://duma.bg/node/152029", "text": "Ведомствените болници да получават субсидия за медицинските изделия, които се използват при оперативно лечение на мозъчни аневризми и артериовенозни малформации, както и държавните. Тази промяна в Закона за лечебните заведения предлагат депутати от БСП. От мотивите към предложението става ясно, че ведомствените болници (ВМА, болницата на МВР, Транспортната болница, Военноморската болница и др.) не получават държавна субсидия и за психиатрична помощ, терапевтична афареза, дейности във връзка с бъбречно-заместителна терапия. Заради липсата на държавна субсидия по споменатите медицински дейности пациентите на ведомствените болници са принудени да плащат за тези скъпоструващи медицински дейности, което ограничава достъпа им до лечение, мотивират се депутатите от левицата.    \n Вносителите на проекта припомнят, че през м.г. 385 пациенти в страната са минали на терапевтична афереза, 813 на бъбречно-заместителна терапия, 51 са лекувани за мозъчни аневризми и артериовенозни малформации. От 2007 до 2016 г. във ВМА са извършени 382 мозъчни емболизации и артериографии на венозни малформации, или 38 средногодишно, т.е. сериозна част от тази дейност се извършва именно във ВМА, аргументират се депутатите от БСП. Те припомнят, че първата мозъчна емболизация у нас също е извършена във ВМА на 9 февруари 2007 г.. \nДУМА припомня, че в първата сесия на 44-то Народно събрание депутатите от БСП внесоха и друг проект за допълнение на Закона за лечебните заведения, свързан с охраната им.     \n", "date": "2017.09.05", "title": " МЗ да субсидира медицински изделия и във ведомствени болници, предлага БСП"}
{"url": "http://duma.bg/node/152030", "text": "За да се избегнат съмнения за обективността на разследването по убийството във Виноградец, Сотир Цацаров иззе наблюдаването от Пазарджишката прокуратура и го даде на Пловдивската окръжна прокуратура. Както ДУМА писа, 47-годишен бизнесмен бе убит при празненство. Оръжието е на председателя на Общинския съвет от ГЕРБ в Септември Лазар Влайков. Близки на убития смятат, че осъждания за предишни провинения Влайков е извършител на деянието. Те твърдят, че след инцидента се е обадил на районния прокурор на Пазарджик Георги Кацаров, който му е приятел. \nЦацаров бе в Пазарджик вчера, за да се запознае с разследването по досъдебното производство, което се води срещу неизяснен извършител. Работи се по две версии - че фаталният изстрел е произведен от 6-годишно дете или от Влайков. \"Назначена е биологична експертиза за ДНК по самото оръжие, проби са предоставени на частна лаборатория. Назначена е и техническа експертиза с оглед на иззетите мобилни телефони на присъстващите на инцидента, както и съдебномедицинска експертиза\", обясни главният прокурор. На местопрестъплението са намерени 126 гилзи от газово оръжие, а фаталният изстрел е от \"Глок\". Цацаров подчерта, че пистолетът е с по-особено устройство на предпазния механизъм, няма външен предпазител, което поставя много въпроси относно възможността дете да преодолее пусковата скоба и да произведе изстрел. Трудно е детето да стреля с този вид пистолет, но не е невъзможно, обобщи главният прокурор. Предстои малчуганът да бъде разпитан в специална \"Синя стая\" и да се прецизират експертизите. Ще бъде назначена и комплексна експертиза с оглед различните версии, възможностите на пистолета, както и противоречивите показания на свидетелите. \n    \n", "date": "2017.09.05", "title": " Пловдивската прокуратура ще разследва убийството във Виноградец"}
{"url": "http://duma.bg/node/152031", "text": "Депутатите от \"БСП за България\" Красимир Янков, Лало Кирилов и Николай Иванов се ангажираха с проверка на нарушения на кмета на Криводол Петър Данчев. Народните представители посетиха района по покана на председателя на Общинския съвет на БСП и общински съветник Иван Иванов, общинския съветник Валентин Кирилов и членовете на ръководството на левицата Лазар Харизанов и Йордан Иванов. \nПоводът за срещата са многото сигнали за нарушения на кмета Петър Данчев, които водят общината към фалит. Един от тях е за изградената в Криводол дига по поречието на река Лева. Проектът е за 827 913,87 лв., а обектът не е приет в експлоатация, защото няма Акт 15. Той обаче е разплатен на 100%, което е нарушение по договора за изпълнение. Изграждането на предпазната дига е извършено през 2014 г., но година след това съоръжението започва да се руши и на много места има зейнали ями. Вместо да служи за защита, дигата изправя хората пред опасност от наводнения при обилни дъждове. \nДруг случай е за неплатени здравни и пенсионни осигуровки на общински чиновници за над 500 000 лв. За погасяването им Данчев поискал безлихвен заем от 630 000 лв. Решението за кредита е взето от Общинския съвет през август 2016 г., а парите са получени през октомври. Без знанието на съветниците обаче средствата са пренасочени за плащане на санкции по европроект \"Залесяване на неземеделски земи\" на стойност 534 753,60 лв. След получени редица сигнали, че по него няма реално залесяване, ДФ \"Земеделие\" налага 100% санкция, които общината плаща. Година по-късно осигуровките на чиновниците не са платени и в НАП, и НОИ са образувани изпълнителни дела. Описана е част от собственост на общината като под запрещение са старата й сграда, общежитието, училища в три села, база на полицейски участък и др., които са обезпечение по делата.  \n    \n", "date": "2017.09.05", "title": "Социалисти се ангажираха с проверка на кметски нарушения в Криводол"}
{"url": "http://duma.bg/node/152032", "text": "Депутатите от \"БСП за България\" инж. Петър Кънев и проф. Иво Христов, и членът на Общинския съвет на левицата в Бургас Аргир Бояджиев поеха ангажимент да съдействат за възстановяване на пътя между странджанските села Близнак и Евренозово. Трасето е изключително важна пътна артерия за местните хора и се нуждае от неотложен ремонт. То е в много лошо състояние и по него може да се премине само с високо проходим автомобил. Тримата социалисти се срещнаха с жителите на населените места по покана на членовете на инициативния комитет, създаден за възстановяване на пътя. Те обещаха да съберат необходимата информация и да съдействат за решаването на проблема във възможно най-кратки срокове. \n    \n", "date": "2017.09.05", "title": "Депутати от БСП ще съдействат за ремонт на път между странджански села"}
{"url": "http://duma.bg/node/152033", "text": "Стотици недоволни жители от няколко села, София и Пловдив протестираха вчера, като блокираха пътища заради конкретни проблеми в населените си места.  \nРано сутринта жители на общините Павликени и Полски Тръмбеш блокираха кръстовището на третокласните пътища Велико Търново-Свищов и Полски Тръмбеш-Павликени в село Обединение. Протестът бе срещу лошото състояние на републиканската пътна мрежа в региона. Местните хора твърдят, че републиканските пътища в района на Полски Тръмбеш не са ремонтирани от десетилетия. Жителите на засегнатите селища са събрали протестна подписка от 1000 човека. На това кръстовище през последните 10 години има и много пътни произшествия със загинали. \"Искам да кажа на г-н Бойко Борисов да не гледа само Южна България. Да дойде малко и тука, насам към Северна да види селата. Протести, протести, дори пред министерството можем да отидем, не е проблем\", коментираха присъстващите на протеста. \nНедоволни жители на селата Винарско и Вратица също излязоха на протест, но този път срещу изграждането на каменна кариера до водоизточниците им. Те поискаха да затворят движението по магистрала \"Тракия\", но властите не им позволиха и затова блокираха пътя Айтос-Карнобат. \nКонцесионер на кариерата е фирмата \"Хидроминерал\" ООД. През 2010 г. тя е спечелила концесията за 25 години. Веднага след това местна организация започнала да обжалва решението на Министерския съвет и вече е спечелила делото на първите две инстанции. На 6 ноември предстои Върховният административен съд да се произнесе окончателно. \nКметът на Винарско Стайко Манев обясни, че кариерата ще се разположи на 80% върху охранителната зона на естествените извори на двете села. Зам.-кметът на община Камено, в която попадат селата, Георги Георгиев също подкрепя протеста. \nЗабавен ремонт бе повод за вечерен протест в неделя и на жители на пловдивския квартал \"Коматево\". Повече от година след обещания срок продължава реконструкцията на \"Коматевско шосе\". \"Коматево не вярва на лъжи! Писна ни\", пишеше на плакатите, които издигнаха протестиращите, страдащи от трудния достъп към квартала. От липсата на връзка с останалата част на града недоволства и дребният бизнес, като много от фирмите са затворили и търпят огромни загуби. С обиколните маршрути пътуването до Пловдив се удължава с 10 км. Според протестиращите те са като в капан, особено трудно ще бъде за започващите училище деца. \nПротест спря трамваите в центъра на София вчера. Недоволни столичани временно спряха движението на трамваите по бул. \"Скобелев\" преди НДК. Хора, които живеят в кооперациите в близост, недоволстват срещу временното преместване на трамвайните линии, което продължава вече близо 7 години. Те спряха движението на мотрисите и издигнаха плакати с надпис \"Искаме да спим\".   \n", "date": "2017.09.05", "title": "Вълна от протести заради пътища и кариера "}
{"url": "http://duma.bg/node/152034", "text": "Директорът на СМГ Антони Стоянов бе уволнен вчера от началника на Регионалното управление (РУО) на МОН Ваня Кастрева. Заповедта за уволнението съдържа 30 страници обосновки, основен мотив са нарушения, установени от проверка на МОН и РУО в гимназията. \nТой дълго време се е запознавал, по думите на моите колеги, със заповедта, след което е отказал да се разпише, а заповедта му е връчена в условията на отказ, пред трима свидетели и комисията от РУО, съобщи на брифинг Кастрева. Уволнението влиза в сила веднага. Днес на поста ще бъде назначен временно изпълняващ, тъй като Стоянов може да обжалва заповедта пред съда, а до началото на учебната година остават 10 дни. \nВъзстановяването на работа на уволнената от Стоянов учителка Петя Тодорова е в правомощията на новия директор, уточни Кастрева. Тодорова бе уволнена заради участието си в класиране на учениците за националния кръг на състезанието \"Европейско кенгуру\", в което бяха включени само децата, участвали чрез частното сдружение на Сава Гроздев. Учениците от СМГ не бяха включени, тъй като участвали чрез втория организатор - Съюза на математиците в България. Гроздев бе назначен за шеф на националната комисия в МОН, въпреки конфликта на интереси. След уволнението на Тодорова избухнаха паралелни протести - в нейна защита и в защита на Стоянов.       \n", "date": "2017.09.05", "title": " Уволниха директора на СМГ"}
{"url": "http://duma.bg/node/152035", "text": "56-годишен мъж е стрелял по играещи деца на улица \"Орлинска\" в Дупница, съобщиха вчера от пресцентъра на Областната дирекция на МВР в Кюстендил. Няма пострадали. Дупнишките полицаи са задържали стрелеца.  \nПри извършените процесуално-следствени действия в дома на Н.В. са открити и иззети 9 пистолета, 400 бойни патрона, 300 газови боеприпаса, въздушна пушка, старинни монети. Оръжието и боеприпасите са незаконно притежавани. Започнато е досъдебно производство по случая, уведомен е дежурен прокурор. \n    \n", "date": "2017.09.05", "title": " 56-годишен стреля по деца в Дупница"}
{"url": "http://duma.bg/node/152036", "text": "Паралелки с по двама и с трима ученици ще функционират в родопските села през новата учебна година. Това става ясно, след като в някои общини местните общински съвети утвърдиха списък с маломерни и слети паралелки, които ще се формират през учебната 2017-2018 г. В боринското село Ягодина ще има само двама ученици в пети клас, в самостоятелна паралелка, като там учениците от първи до трети клас са едва седем и са в слята форма на обучение. В шести и седми клас във въпросното школо ще учат трима тинейджъри. \nИдентична е ситуацията в доста общини в Смолянско. В село Арда ще има паралелка само с трима ученици. Съветниците в Смолян утвърдиха списък с общо 33 маломерни и слети паралелки, които ще се формират през новата учебната година. Маломерни паралелки ще има не само в селските училища в общината, а и в три учебни заведения в областния град. \nВсички паралелки в защитеното селско училище  \"Свети Кирил и Методий\" в Арда са с по-малко от 10 ученици, а две са слети от деца от различни класове. Общинарите одобриха самостоятелни и слети маломерни паралелки в основните училища и в селата Търън, Момчиловци, Широка лъка, Смилян. Община Смолян  иска да запази селските училища чиито възпитаници ежегодно намаляват заради демографската криза. \n    \n", "date": "2017.09.05", "title": " Паралелки с по двама ученици ще има в родопски села"}
{"url": "http://duma.bg/node/152037", "text": "Националният исторически музей посвети витрина за Съединението на Северна и Южна България и Сръбско-българската война. В зала 5 могат да се видят настолен и нагръдни медали за Сръбско-българската война от 1885 г., както и късо огнестрелно оръжие, с която тогава е била въоръжена българската войска.  \nОрдените са отсечени след абдикацията на княз Александър I. Отсечени са 60 000 сребърни и 30 000 бронзови възпоменателни медала, които се раздават до 1891 г. , припомнят от музея. Във витрината, посветена на Съединението и последвалата го Сръбско-българската война може да се види и лично оръжие на офицерите по онова време. В навечерието на Сръбско-българската война родната войска разполага с общо 136 550 пушки и карабини. Към началото на бойните действия българските войници са носели в себе си по 80-100 патрона, в ротите е имало още по 40 патрона за всеки боец. В бойния обоз на полка на разположение са били по още 30 патрона на пушка. Останалите боеприпаси са се съхранявали в оръжейните складове. \nснимка НИМ     \n", "date": "2017.09.05", "title": "НИМ показва възпоменателни медали и оръжие от Сръбско-българската война"}
{"url": "http://duma.bg/node/152038", "text": "За придобиването на изпреварваща информация за рискове и заплахи за суверенитета, териториалната цялост на България и единството на нацията, застрашаващи политическата и икономическата сигурност на страната, се хвали държавната агенция \"Разузнаване\" (ДАР). В Резюме на отчет за изпълнението на бюджета на службата се твърди, че ДАР е придобила информация и за противодействие на тероризма, трансграничната организирана престъпност и факторите, оказващи катализиращо влияние върху миграционните процеси. \nМалко над 1200 материала от разузнаването са изпратени до президента, премиера, председателя на НС, ДАНС, НСО, министерствата на икономиката и енергетиката и др. през първата половина на 2017 г. Най-много са по линия на вътрешнополитическо направление - 592, 184 материала са свързани с проблемите на тероризма, 181 касаят нелегална миграция, 153 са за икономическата сигурност и 149 - за международната организирана престъпност. На партньорите от НАТО, ЕС и по линия на двустранното сътрудничество са изпратени общо 784 материала, твърди ДАР. \nОт началото на годината ДАР е назначила 43 нови служители и е освободила 17. Разузнаването прилага и нови методи на работа при изготвянето на анализи. Създават се специализирани работни групи по актуални направления, притежаващи висока степен на експертиза. Работата на ДАР зад граница се осъществява в усложнена обстановка - следствие от кризисни развития в съответните страни и тежък режим на контраразузнавателно противодействие от страна на местните специални служби, посочва председателят на агенцията Драгомир Димитров. \nЗа половин година ДАР е изразходвала близо 11,1 млн. лв.     \n", "date": "2017.09.05", "title": "Разузнаването се хвали с предотвратени терористични атаки"}
{"url": "http://duma.bg/node/152022", "text": "Градушката с големината на орех, която падна в неделя вечерта, остави без ток половината от селата в Русенска област. Ледените късове, придружени от силна буря, нанесоха сериозни щети. На много места имаше скъсани жици и паднали далекопроводи, а по пътищата - паднали дървета. Унищожена е голяма част от селскостопанската продукция в градините и нивите, а хората от селата разказват, че не помнят такова бедствие. \nНай-сериозно бе положението в община Иваново, към която е село Тръстеник. Всички къщи са пострадали - има много счупени прозорци, паднали керемиди и съсипани градини.  \nЗаради бурята бе нарушено движението на влакове по жп линията Русе-Иваново, поради което пътниците се превозваха с автобуси. \nВ Русе също имаше нанесени поражения. Бурният вятър е съборил много листа, които са запушили отводнителните шахти, превръщайки улиците на града в реки.  Снимка БГНЕС     \n", "date": "2017.09.05", "title": "Буря остави без ток половината села в Русенско "}
{"url": "http://duma.bg/node/152023", "text": "Поредното изоставено кино в София, което е и паметник на културата с местно значение, ще се превърне в магазин. Кино \"Европа Палас\", по-известно като \"Димитър Благоев\", на ул. \"Алабин\" пустее от години, а пред него се продават чорапи. Преди дни в район \"Средец\" е постъпило предложение от собственика на сградата за реконструкция и вътрешно преустройство с промяна на предназначението на киното в хипермаркет. Инвестиционното предложение е на фирмата \"Логос НК\" ООД, която иска да вкара в бившето кино магазин \"Лидл\". Уведомлението на предложението може да се види и по него да изразят становище заинтересованите лица до 13 септември. \n\"Димитър Благоев\" бе реституирано през 90-те години, по-късно бе прекръстено на \"Европа Палас\". През годините работи като пицария, сега пред него има сергии за дрехи. През 2010 г. бе продадено на настоящия си собственик. \nКиното е обявено за паметник на културата през 2011 г. и е част от архитектурно-строителния ансамбъл от историческия градски център. Това е поредната сграда на култово кино в София, която ще се превърне в хранителен магазин или търговски център. Точно срещу него в бившето кино \"Москва\", което също е със защитен статут, се продават дрехи, а в кино \"Изток\" на бул. \"Цариградско шосе\" се настани магазин \"Била\". Точно преди година пък бе съборено друго култово кино - \"Сердика\", с намерение на негово място да се построи петзвезден хотел.     \n", "date": "2017.09.05", "title": "Вкарват хипермаркет в изоставено кино - паметник на културата "}
{"url": "http://duma.bg/node/152024", "text": "До 4 септември, когато изтече срокът, в който парламентарните групи трябваше да обявят кандидатурите си за управител на Националния осигурителен институт (НОИ), единствено ГЕРБ обявиха кандидатурата си. Това е зам.-министърът на труда Ивайло Иванов. Той е завършил финанси и кредит в Свищов и е юрист от Югозападния университет \"Неофит Рилски\". Работил е в няколко застрахователни компании, а от 2003 г. е в Агенцията за социално подпомагане, където се издига от експерт до изпълнителен директор. Зам.-министър е от юни 2016 г. Бил е член на надзора на НОИ, а сега е в ръководството на Сребърния фонд. \nДосегашният управител на осигурителната институция Бисер Петков напусна поста си, за да стане министър на труда и социалната политика в кабинета \"Борисов 3\". Това стана три години преди изтичането на втория му четиригодишен мандат в НОИ. До провеждането на избора институтът се ръководи от дългогодишния подуправител Весела Караиванова. \n    \n", "date": "2017.09.05", "title": "ГЕРБ издига зам.-министъра на труда Ивайло Иванов за шеф на НОИ"}
{"url": "http://duma.bg/node/152025", "text": "169 312 са подадените към 1 септември заявления за целева помощ за отопление, съобщиха от АСП. Отпуснатите помощи са 100 911, а отказите са 17 966. Месечната помощ за топло за сезон 2017-2018 г. е 73,02 лв., а общо за петте месеца е 365,10 лв. Кандидатстващите лица и семейства могат да подават документи в дирекциите \"Социално подпомагане\" по настоящ адрес до 31 октомври. \nОт АСП припомнят, че от 17 юли увеличеният размер на пенсиите и на месечните помощи за деца с трайно увреждане не се отразява при определяне на диференцирания минимален доход за достъп до този вид помощ. За изминалата зима, когато месечната помощ бе 72,46 лв., бяха отпуснати помощи на 217 635 лица и семейства. \nВ ход е и кампанията за отпускане на еднократна целева помощ от 250 лв. за първокласници. До 1 септември са подадени 28 398 заявления, но издадените заповеди за отпускане на средства са 23 199 за 23 764 деца. Отказите са 376. Няма издадени заповеди за отпускане на помощта в натура. \nСрокът за подаване на заявление-декларация за отпускане на помощта след записване на детето в първи клас в общинско или държавно училище е не по-късно от 15 октомври на учебната 2017-2018 г. М.г. еднократно с по 250 лв. бяха подпомогнати 43 999 семейства за 44 849 деца, записани в първи клас. Изплатената сума за цялата страна бе 11 212 250 лв.     \n", "date": "2017.09.05", "title": " Отпуснати са над 100 000 помощи за топло и над 23 000 за първокласници"}
