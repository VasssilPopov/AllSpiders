{"url": "http://duma.bg/node/156876", "text": "Раздор назрява в управляващата коалиция между ГЕРБ и патриотите заради намерението на Бойко Борисов да върне на Симеон Сакскобургготски отнетите му от съда имоти, които той успя да реституира, докато бе премиер на страната. Регионалният министър Николай Нанков е поискал спиране на две от делата, които държавата води срещу Симеон и сестра му - за дворците \"Врана\" и \"Царска Бистрица\", до подготвянето на извънсъдебно споразумение. В Министерството на правосъдието дълбоко засекретена група юристи начело с бившата правосъдна министърка на НДСВ Миглена Тачева работи върху споразумението заедно с адвокати на Симеон и сестра му Мария-Луиза. Ведомството на Цецка Цачева подготвя и специален закон за връщане на царските имоти. Участващата във властта ВМРО като част от \"Обединени патриоти\" на вицепремиера Красимир Каракачанов обаче изригна срещу \"сделката между Борисов и Сакскобургготски\" и заяви в позиция на сайта си, че няма да позволи подобно беззаконие. \nРаботната група към правосъдното министерство е решила връщането на имотите на бившия монарх и премиер да бъде уредено със специален закон, с какъвто са му били отнети през 1947 г. Очаква се решението да бъде оповестено до края на тази седмица, съобщи бТВ, като цитира източници от МП. \nДУМА припомня, че в края на 2009 г., по време на първия кабинет на Бойко Борисов, парламентът реши с мораториум да забрани на фамилия Сакскобургготски да се разпорежда с придобитите гори и дворци. Депутатите решиха мораториумът да е в сила \"до приемането на специален закон\", какъвто очевидно Борисов е възложил в момента. После държавата заведе поредица от дела в български съд, за да си върне незаконно придобитите от бившия монарх имоти, доказвайки, че не са били собственост на царската фамилия, а само предоставени за ползване и стопанисване. Симеон и сестра му пък отговориха с дела срещу България в Страсбург. Според юристи държавата е заплашена да загуби това дело и това вероятно е най-важната причина за обрата в позицията на държавата. Ако бившият цар осъди България, това ще е злепоставяне по време на европредседателството, от което Борисов всячески бяга. \nСега държавата чрез министър Нанков е поискала спиране за 6 месеца на две от делата - за \"Врана\" и \"Царска Бистрица\", \"до постигане на споразумение\". След като влезе в политиката, Борисов многократно заявяваше, че няма нищо общо с \"царя\", но напоследък видимо го върна в голямата политика. През септември Сакскобургготски влезе в т. нар. консултативен борд за европредседателството. Бившият цар беше включен като почетен член на правителствената делегация в Саудитска Арабия, водена от самия Борисов. \nВМРО е против опитите за мълчаливо и лекомислено отстъпване на т.нар. царски имоти на фамилията Сакскобургготски. Това гласи официална позиция на сайта на партията, която е част от управляващата коалиция между ГЕРБ и \"Обединени патриоти\". ВМРО вижда опити за сделка със Сакскобургготски срещу предполагаеми негови международни контакти. Последните са доста съмнителни, но показват желанието на Борисов да приобщава всички към политиката си\", посочва партията на вицепремиера Красимир Каракачанов. Интересна подробност е, че декларацията на ВМРО е разпространена в момент, когато Каракачанов участва в правителствената делегация в Саудитска Арабия заедно със Симеон Сакскобургготски. \nВМРО предлага ресорните институции да положат всички усилия, за да запазят собствеността на въпросните имоти в държавни ръце. Ако искат, могат да дадат на фамилия Сакскобургготски преференциални условия за дългосрочно ползване, но държавата да остане принципал, се казва в текста\". ВМРО с тревога следи и опитите на Сакскобургготски да наложи отново нарицателното Цар Симеон Втори заедно с атрибути като Ваше величество. Бойко Борисов, който беше личен бодигард на бившия монарх, както е известно, и досега се обръща към него с \"Ваше величество\".     \n", "date": "2017.12.01", "title": "Раздор във властта заради \"царските\" имоти"}
{"url": "http://duma.bg/node/156886", "text": "67% от българите смятат, че медиите у нас не са независими, едва 10% вярват в свободното отразяване на събитията, а 24% се колебаят. Такива мнения се споделят почти без разлика от отделните възрастови групи, хората в малките и големите населени места, както и с различен образователен статус. Това са изводите от проучване на \"Алфа рисърч\" по поръчка на фондация \"Конрад Аденауер\". Данните бяха представени на Медийния форум за Югоизточна Европа (SEEMF), който се проведе на 27 ноември в София. Проучването е национално представително, с 1024 анкетирани. \n\"В едни случаи гражданите са на мнение, че медиите се поддават на политически натиск, в други - на икономически, най-често и на двата. Каквато и да е посоката обаче, усещането за зависимост на медиите силно снижава доверието в обективността и достоверността на медийното съдържание. А с това - и доверието към качеството на демокрацията в страната\", коментира Боряна Димитрова от \"Алфа рисърч\". В телевизионно интервю тя добави, че сензационните новини изместват фокуса от реалните фалшиви новини и докато хората са съсредоточени върху сензациите, фалшивите новини могат спокойно да шестват из медиите и да се приемат за истина. \nСпоред проучването около 70% от българите са попадали на фалшива новина в медиите. Близо 45% определят като такава новина компромати срещу известни хора, а 35% - сензации за известни лица. Най-голяма критичност към заблуждаващите информации има сред по-възрастните и образовани хора; най-малка е сред младите, които се информират предимно от социалните мрежи, показва проучването. \"Едва 16% разпознават във фалшивите новини измислени факти, неслучили се събития или действия. Един резултат, много близък до това, което чухме вече, цитирано като резултати от проучвания, че близо 3/4 от хората се страхуват, че не могат да различат истинските от фалшивите новини\", добави Димитрова. \nПовече от 300 посетители и гости посетиха SEEMF. Форумът е смятан за най-големия медиен конгрес в региона, който се провежда всяка година в различна балканска държава. \n    \n", "date": "2017.12.01", "title": " Две трети от българите не вярват, че медиите ни са независими  "}
{"url": "http://duma.bg/node/156862", "text": "\nАЛЕКСАНДЪР ИВАНОВ МАЦУРЕВ  \nАЛЕКСАНДЪР КОЙЧЕВ ИВАНОВ  \nАЛЕКСАНДЪР МАИРОВ СИДИ  \nАЛЕКСАНДЪР НИКОЛАЕВ САБАНОВ  \nАЛЕКСАНДЪР ПЕТРОВ АЛЕКСАНДРОВ  \nАЛЕКСАНДЪР РУМЕНОВ НЕНКОВ  \nАЛТИМИР ЕМИЛОВ АДАМОВ  \nАНГЕЛ ИЛИЕВ ИСАЕВ  \nАНДРИАН ИВАНОВ РАЙКОВ  \nАННА ВАСИЛЕВА АЛЕКСАНДРОВА  \nАСЯ АТАНАСОВА ПЕЕВА  \nАТАНАС ИВАНОВ ТАШКОВ  \nАТАНАС СЛАВЧЕВ СТОЯНОВ  \nБОРИС ВАНГЕЛОВ БОРИСОВ   \nБОРИС ПЕТКОВ КЪРЧЕВ  \nБОРИС ЯНКОВ ЯЧЕВ  \nБОРИСЛАВ ИВАНОВ БОРИСОВ  \nВАЛЕНТИН АЛЕКСИЕВ НИКОЛОВ  \nВАЛЕНТИН КИРИЛОВ КАСАБОВ  \nВАЛЕНТИН МИРЧОВ МИЛУШЕВ  \nВАСИЛ ЦВЕТКОВ ЦВЕТКОВ  \nВЕНКА КОНСТАНТИНОВА СТОЯНОВА \nВЛАДИМИР СЛАВЧЕВ ВЪЛЕВ  \nВЛАДИМИР ЦВЕТАНОВ ТОШЕВ  \nВЛАДИСЛАВ ТОШКОВ НИКОЛОВ  \nГАЛЯ ЕНЕВА ЗАХАРИЕВА       \nГАЛЯ СТОЯНОВА ВАСИЛЕВА  \nГЕОРГИ ЕВДОКИЕВ МАРКОВ  \nГЕОРГИ ЗАПРЕВ ДИНЕВ  \nГЕОРГИ КОЛЕВ КОЛЕВ  \nГЕОРГИ ТЕНЕВ СТАНКОВ  \nДАНАИЛ ДИМИТРОВ КИРИЛОВ  \nДАНИЕЛА АНАСТАСОВА ДАРИТКОВА-ПРОДАНОВА       \nДАНИЕЛА ВЛАДИМИРОВА САВЕКЛИЕВА  \nДАНИЕЛА ДИМИТРОВА МАЛЕШКОВА  \nДАНИЕЛА ДОБРЕВА ДИМИТРОВА  \nДЕЛЯН АЛЕКСАНДРОВ ДОБРЕВ  \nДЕСИСЛАВ СЛАВОВ ЧУКОЛОВ \nДЕСИСЛАВА АНГЕЛОВА ТОДОРОВА \nДЕСИСЛАВА ЖЕКОВА ТАНЕВА   \nДЕСИСЛАВА ЙОРДАНОВА КОСТАДИНОВА-ГУШЕВА      \nДЖЕМА МАРИНОВА ГРОЗДАНОВА     \nДИАНА ДИМОВА САВАТЕВА  \nДИЛЯН СТАНИМИРОВ ДИМИТРОВ  \nДИМИТЪР БОЙЧЕВ ПЕТРОВ  \nДИМИТЪР ИВАНОВ ГЕЧЕВ \nДИМИТЪР КРУМОВ АЛЕКСАНДРОВ  \nДИМИТЪР НИКОЛОВ ГАМИШЕВ  \nДИМИТЪР НИКОЛОВ ЛАЗАРОВ  \nДОРА ИЛИЕВА ЯНКОВА  \nЕВГЕНИ ГЕНЧЕВ БУДИНОВ   \nЕВГЕНИЯ БИСЕРОВА АЛЕКСИЕВА   \nЕВГЕНИЯ ДАНИЕЛОВА АНГЕЛОВА  \nЕМИЛ ДИМИТРОВ СИМЕОНОВ   \nЕМИЛ МАРИНОВ ХРИСТОВ  \nЕМИЛИЯ ВЕСЕЛИНОВА СТАНЕВА-МИЛКОВА \nЗАПРЯН ВАСИЛЕВ ЯНКОВ  \nИВАЙЛО ЛЮБЕНОВ КОНСТАНТИНОВ \nИВАН НИКОЛОВ МИХОВСКИ ГЕРБ \nИВАН СТЕФАНОВ ВЪЛКОВ ГЕРБ \nИВАН ТОДОРОВ ИБРИШИМОВ БСП \nИВЕЛИНА ВЕСЕЛИНОВА ВАСИЛЕВА  \nИГЛИКА ИВАНОВА ИВАНОВА-СЪБЕВА  \nИРЕНА МЕТОДИЕВА ДИМОВА  \nЙОРДАН АПОСТОЛОВ АПОСТОЛОВ  \nЙОРДАН ИЛИЕВ ЙОРДАНОВ  \nЙОРДАНКА ИВАНОВА ФИКИРЛИЙСКА  \nКАЛИН ДИМИТРОВ ВАСИЛЕВ  \nКАЛИН НИКОЛОВ ПОПОВСКИ  \nКИРИЛ БОЯНОВ КАЛФИН  \nКЛАВДИЯ ГЕОРГИЕВА ГРИГОРОВА-ГАНЧЕВА  \nКОНСТАНТИН ВЕСЕЛИНОВ ПОПОВ  \nКРАСЕН ГЕОРГИЕВ КРЪСТЕВ  \nКРАСИМИР ИЛИЕВ БОГДАНОВ \nКРАСИМИР ЛЮБОМИРОВ ВЕЛЧЕВ     \nКРАСИМИР МИТКОВ СЪБЕВ  \nЛЪЧЕЗАР БОГОМИЛОВ ИВАНОВ \nМАНОИЛ МИНЧЕВ МАНЕВ  \nМАРГАРИТА НИКОЛАЕВА НИКОЛОВА \nМАРИЯ ЙОРДАНОВА ИЛИЕВА  \nМЕНДА КИРИЛОВА СТОЯНОВА  \nМИЛЕНА ЦВЕТАНОВА ДАМЯНОВА     \nМЛАДЕН НИКОЛОВ ШИШКОВ  \nНЕЛИ РУСКОВА ПЕТРОВА  \nНИКОЛАЙ ВЕСЕЛИНОВ АЛЕКСАНДРОВ \nНИКОЛАЙ ЦВЕТАНОВ СИРАКОВ \nПАВЕЛ АЛЕКСЕЕВ ХРИСТОВ  \nПАВЕЛ ДИМИТРОВ ШОПОВ  \nПЕТЪР ХРИСТОВ ПЕТРОВ \nПЕТЯ ЦВЕТАНОВА АВРАМОВА  \nПЛАМЕН ДУЛЧЕВ НУНЕВ  \nПЛАМЕН ИВАНОВ МАНУШЕВ     \nПЛАМЕН ТАЧЕВ ПЕТРОВ  \nРАДОСТИН РАДОСЛАВОВ ТАНЕВ  \nРАЛИЦА ТРИЛКОВА ДОБРЕВА  \nРОСЕН ЖИВКОВ ИВАНОВ  \nРУМЕН ПЕТРОВ ГЕНОВ  \nРУСЛАН ЗДРАВКОВ ТОШЕВ \nСВЕТЛАНА АНГЕЛОВА НАЙДЕНОВА \nСЛАВЧО СТОЕВ АТАНАСОВ  \nСПАС ГЕОРГИЕВ ГЪРНЕВСКИ  \nСТАНИСЛАВ СТОЯНОВ ИВАНОВ \nСТАНИСЛАВ ТОДОРОВ СТАНИЛОВ \nСТАНИСЛАВА КРАСИМИРОВА СТОЯНОВА \nСТЕФАН АПОСТОЛОВ АПОСТОЛОВ \nТАНЯ ТОДОРОВА ПЕТРОВА  \nТЕОДОРА РАДКОВА ГЕОРГИЕВА     \nТОМА ЛЮБОМИРОВ БИКОВ  \nХРИСТИАН РАДЕВ МИТЕВ  \nХРИСТО ГЕОРГИЕВ ГАДЖЕВ  \nХРИСТО ГРУДЕВ ГРУДЕВ  \nЦВЕТА ВЪЛЧЕВА КАРАЯНЧЕВА  \nЦВЕТАН ГЕНЧЕВ ЦВЕТАНОВ \nЮЛИАН КРЪСТЕВ АНГЕЛОВ  \nЮЛИЯН МИХАЙЛОВ ПАПАШИМОВ     \n", "date": "2017.12.01", "title": "115 депутати гласуваха за мораториума върху новите лекарства "}
{"url": "http://duma.bg/node/156863", "text": "Единната народна партия взе решение след гласуването на параграф 6 и параграф 11 от Закона за бюджета на НЗОК за 2018 г. да се обърне към президента Румен Радев с искане за налагане на вето върху споменатите текстове, съобщиха от ЕНП. ДУМА припомня, че параграф 6 предвижда догодина НЗОК да не плаща за нови иновативни лекарства, но това не се отнася за нови генерични. Параграф 11 предвижда идната година НЗОК да не сключва договор с нови болници или за нови дейности (клинични пътеки, клинични или амбулаторни процедури и др.) в съществуващи болници.  \nМотивите на искането си от ЕНП обясняват с изказванията в пленарна зала от страна на \"управляващите, които сметнаха за естествено да забранят достъпа до иновативни лекарствени средства, от които зависи живота на българските граждани, оправдавайки се с неспособността си да упражняват ефективен контрол върху разходите\". Смятаме за безумие управленската немощ да узаконява геноцид над гражданите на България, които се борят за живота си, заявяват от ЕНП. \nАко президентът Радев вземе решение да подкрепи нашето искане и предприеме дадените му по закон действия, Народното събрание ще има още една възможност да преосмисли цената на живота и смисъла на парите, както и да се съобрази с интересите на хората, които са ги изпратили в парламента, заявяват от партията. \nБолните с меланом ще са едни от най-засегнатите от мораториума на новите лекарства. Това заявява Невена Манолова, член на редица фармацевтични организации, пред БНР. По думите й през следващата година се подготвят около 15 нови медикамента за тях, но по този начин пациентите у нас няма да имат достъп до тях. За пациента мораториумите означават ограничаване на достъпа, доплащане на все повече, а за някои хора това може да означава дори гибел, коментира Манолова. Според нея друго решение за болните е да търсят лечение в чужбина.   \n", "date": "2017.12.01", "title": "От ЕНП искат вето на закона за мораториум на новите лекарства "}
{"url": "http://duma.bg/node/156864", "text": "Блокада на опасно кръстовище организират съученици на загиналия Костадин Джардов, който бе блъснат от автомобил на пешеходна пътека до с. Атия. Те ще спрат пътното движение днес на обяд в района на улиците \"Дунав\" и \"Стефан Стамболов\", поставяйки цветя и носейки плакати с призиви за по-голяма толерантност на пътя, съобщи зам.-директорът на Професионалната гимназия по туризъм \"Проф. д-р Асен Златаров\" Николай Димитров. За 10 минути ученици и техните учители ще застанат на кръстовището в близост до гимназията. Там всекидневно се случват пътни инциденти и с проявата учениците искат не само да покажат скръбта си за Костадин и съпричастност към мъката на неговите близки, но и да апелират към шофьори и пешеходци да бъдат по-внимателни в пътното движение, каза директорът. \n    \n", "date": "2017.12.01", "title": "Съученици на загиналия Костадин ще блокират кръстовище"}
{"url": "http://duma.bg/node/156865", "text": "До октомври 2017 г. България е осъдена да заплати обезщетения в размер на 799 595 евро от Европейския съд по правата на човека в Страсбург. Това сочат данни, изнесени от омбудсмана Мая Манолова вчера. Тя организира конференция по повод 25 години от ратифицирането на Европейската конвенция за защита правата на човека и основните свободи. \nОт 649 осъдителни решения на съда в Страсбург срещу България към момента окончателно са затворени 387, т.е. текущи са 262. Манолова отбеляза, че с този брой висящи дела, изчислено  към броя на населението на България, страната има един от най-високите дялове неизпълнени решения на съда. От тези текущи дела 108 са в процедура на засилено наблюдение. Омбудсманът акцентира и на обезпокоителния факт, че България е една от четирите държави, заедно с Турция, Румъния и Грузия, за които е проведена процедура на прехвърляне от обикновено към засилено наблюдение\". Тя отбеляза, че според доклада на Комитета на министрите за 2016 г. 7% от делата под засилено наблюдение се падат на България. През 2016 г. България е изплатила обезщетения в размер на 969 хил. евро.  \n\"За мен като омбудсман ефективната защита на правата на българските граждани не се изчерпва просто с работата по конкретни казуси за нарушение на човешки права, но и с наблюдаване на начина, по който се изпълняват в България осъдителните решения на Европейския съд за правата на човека\", заяви Манолова.    \n", "date": "2017.12.01", "title": "България е осъдена в Страсбург за 800 000 евро през 2017 г."}
{"url": "http://duma.bg/node/156866", "text": "Жителите от 50 села в област Кърджали отново излязоха вчера на протест заради замърсяването на река Върбица, което ги остави без питейна вода. Те заплашиха, че ако до 10 дни проблемът не бъде решен, ще затворят ГКПП \"Маказа\". Водата от реката е забранена за пиене и готвене. Питейна вода на местното население не се предоставя, а много хора нямат възможност да си купуват минерална. Общината и държавата снабдяват с питейна вода само детските градини и училищата в района. \nОт вторник близо 25 000 души в района на Кърджали останаха без питейна вода заради забрана за употреба на водата във Върбица при помпена станция \"Бенковски\". Съмнението е за замърсяване от хвостохранилището \"Ерма река\", тъй като цветът на реката се промени и помътня. Жителите са убедени, че това се дължи на отрови и опасни химикали от хвостохранилището. \nВиК твърди, че показателите на питейната вода са в норма. Очакват се резултати и от пробите за тежки метали. Собствениците на хвостохранилището твърдят, че водата е годна, а промяната на цвета била от преработените скали. Хората обаче не им вярват и го отдават на наличието на тежки метали. Те обсъждат варианта да събират сами средства за независими изследвания на водата и смятат да напишат жалба до институциите на ЕС. Местните обвиняват фирмата, че заради 200 работни места трови живота на други 50 000. Мнозина смятат, че употребата на водата от реката е причина и за големия брой онкоболни в района. Те призоваха да се направи статистика на честотата на раково болните в региона и да се установи дали е свързано със замърсяването на Върбица. \nРъководството на фирмата отказва разговор с протестиращите. Проблемът с хвостохранилището е от началото на годината. През февруари и март жителите отново недоволстваха заради замърсената вода в река Върбица. През май пък във водата беше открито и завишено съдържание на уран.   \n", "date": "2017.12.01", "title": "50 кърджалийски села пак се разбунтуваха заради замърсяването на река Върбица"}
{"url": "http://duma.bg/node/156867", "text": "Канада премахна от днес визите за българи и румънци и ги замени с подобие на разрешителен режим. Безвизовото пътуване се отнася само за кратки пътувания до 6 месеца с цел бизнес, туризъм, посещения при близки, познати и роднини и без право да работа. Канада ще изисква от пътуващите със самолет да се регистрират еднократно на сайта на нейното външно министерство, което ще даде предварително одобрение чрез Електронната система за издаване на разрешение за пътуване. При влизане по суша и море в страната, няма да е нужна регистрация. Българите с виза за Канада ще продължат да пътуват с нея и няма да им е нужно одобрение. Така всеки, който е имал отказ или никога не е посещавал Канада, отново рискува да получи такъв. \nМолби за регистрация ще се подават само на официалната електронна страница на правителството на Канада. Процесът е изцяло онлайн и отнема няколко минути. За подаването на искане за предварително одобрение са необходими валиден паспорт, кредитна или дебитна карта, с която се заплаща таксата и валиден имейл адрес. Българските граждани, които искат да работят легално в Канада, могат да получат подробна информация на същия адрес. Разрешения за работа се издават от Министерството на гражданството и имиграцията на Канада, като за целта се кандидатства в изнесения визов център на страната в София или онлайн.    \n", "date": "2017.12.01", "title": "Канада замени визовия режим за българи с разрешителен"}
{"url": "http://duma.bg/node/156868", "text": "Учените от БАН излязоха рано сутринта вчера на протест срещу убийствения за науката бюджет със спуснати черни знамена от всички сгради на академията. Учените бяха решили да посрещнат депутатите с 4 траурни флага, още преди да разберат, че всъщност ГЕРБ са натресли бюджета посред нощ и \"темата\" БАН е минала призори. Академията получава само 4,8 млн. лв. над тазгодишния бюджет - за увеличението на 510 лв. на минималната заплата в страната. Предложението на Светла Бъчварова и Стоян Мирчев от БСП за още 15 млн. лв., с които БАН да се спаси от геноцида, бе отхвърлено от мнозинството (изказванията на левите депутати - на стр. 10). Шефката на бюджетната комисия Менда Стоянова отново повтори вчера наглите си думи, че учените трябвало да си заслужат парите. Не е ясно как да стане това, при положение, че и пари за проектно финансиране ГЕРБ не отпуска. \nСъбралите се учени питаха: \"Докога заплатите ни ще са като на чистачките?!\" Ръководители на академията, учени от институтите, академици настояваха за спазване на европейските норми и на поетите национални ангажименти в областта на науката. Заради мизерните заплати младите учени напускат все повече академията. Докторантът Янко Николов заяви, че му се налага да доработва другаде и да търси други източници на доходи. Според учените с парите от проекти, които те печелят, не може да се плащат токът и парното в институтите. Доц. Ива Угринова, директор на Института по молекулярна биология и член на Общото събрание на БАН, предупреди, че работещите в академията са готови за масови протести, защото с този бюджет БАН не може да съществува и всъщност пари за наука няма. Тази политика на унищожаване е целенасочена, тя се води от години, няма друга държавна институция, която не получава субсидия за ток, вода и парно, добави акад. Иван Юхновски. Според проф. Бояджиева ниското финансиране вече води не само до мизерия в заплатите, но и до снижаване на качеството, поради невъзможност да се работи. Минималната заплата се увеличава с 11%, нашият бюджет - с 6%, коментира проф. Никола Малиновски. Средната заплата в БАН ще си остане 755 лв., а от проектите няма как да плащаме тока и парното на институтите, добави той. \nУчените за кратко препречиха движението, полицаите ги гледаха съчувствено. В понеделник учените свикват Общо събрание, на което ще решат под каква форма да продължат протестите.   \n", "date": "2017.12.01", "title": "Учените протестират с черни знамена "}
{"url": "http://duma.bg/node/156869", "text": "Председателят на БСП Корнелия Нинова ще вземе участие в заседанието на Съвета на ПЕС, което ще се проведе в Лисабон на 1 и 2 декември. Лидерът на българските социалисти ще представи прогресивна визия за европейския стълб на социалните права. На форума ще бъде разгледан и нов модел за икономически растеж и създаване на работни места. \nНинова ще участва в срещата на партиите на социалистическите и социалдемократическите партии от Европа. В рамките на форума са предвидени двустранни срещи с премиери, комисари и лидери на политически партии от ПЕС.   \n", "date": "2017.12.01", "title": "Корнелия Нинова ще представи в Лисабон визия за социалните права"}
{"url": "http://duma.bg/node/156870", "text": "Депутатите на \"Воля\" превърнаха парламента в цирк вчера, което председателят Цвета Караянчева отмина без последици. Хората на Веселин Марешки влязоха с медицински маски в залата, твърдейки, че протестират срещу изказване отпреди седмици на Иво Христов, че 80% от българите са дебили. Тогава Марешки се зарече, че ще напускат залата, ако Христов е там. Вчера бизнесменът прочете декларация от трибуната, в която поиска оставката на Иво Христов, за да отвлече вниманието от темата за бюджета. \nМарешки предупреди, че ако не се вземат мерки, \"тази зараза (самозабравянето на политиците) ще плъзне много бързо\", след което нарече Христов \"дебил\". Той припомни изказването на Вежди Рашидов, че \"целият български народ не става и за чеп за зеле\", както и това на Слави Трифонов, че \"целият морален и качествен капацитет се е изнесъл от страната\".  \nВ отговор зам.-председателят на ПГ на БСП Добромир Стойнев определи действията на \"Воля\" като \"недопустими в парламентарна република, член на ЕС\". \"Хората трябва да имат поне елементарно възпитание и да знаят къде се намират. Това не им е пазар или аптека, а българският парламент\", каза той и запита защо ръководството на НС не предприе действия спрямо \"този цирк\". Той нарече \"Воля\" \"патерица на управляващите\", за която ГЕРБ си затваря очите, за да им гласува бюджета.   \n", "date": "2017.12.01", "title": "Караянчева позволи цирк на Марешки в парламента"}
{"url": "http://duma.bg/node/156803", "text": "Хора, посветили служебните си занимания или дори само част от свободното време на 3D графиката, ще открият, че работата им не само се почита, но и е намерила място в календара със значими дати - на 3 декември. Изборът именно на този ден за професионален празник на специалистите в триизмерната сфера е свързан със съкращението 3D, което съвпада с общоприетото изписване на английски на 3 декември. На този ден се поздравяват експертите, които с помощта на компютърни програми и различни прийоми и инструменти създават графика, използваща триизмерното представяне на какви ли не предмети и изображения. Подобни умения се прилагат в най-разнообразни области: в киното, телевизията, виртуалните игри, печатната продукция, а също в науката, индустрията и т.н. \nСпециален празник се отбелязва на 4 декември. Целта му е да напомни за наближаващите светли дни, когато традицията повелява да се изпрати писмо до Дядо Коледа. Обичаят се спазва не само от децата, но и от онези пораснали възрастни, които въпреки годините не се отказват да вярват в чудо и с нетърпение очакват на Рождество мечтите им да се сбъднат. И хората, които обичат Коледа, не бива да изпускат момента и овреме да напишат личното си послание към белобрадия старец. \nСледващата дата на пръв поглед няма нищо общо със зимата: на 6 декември е \"рожденият ден\" на микровълновата печка. Въпреки че самият уред е създаден малко по-рано, популярното и днес изобретение е патентовано през 1946 г. Американският физик Пърси Спенсър открива през 1942 г., че микровълните притежават топлинно въздействие. Изследователят се труди в лабораторията на \"Рейтиън корпорейшън\" в Бостън върху проект за разработка на радари. По време на експериментите разсеяно оставя сандвича си край уреда и след няколко минути с почуда установява, че той се е стоплил. Според друга версия Спенсър, който винаги носи шоколад в джоба на сакото си, забелязва, че парчето се е разтопило. Веднага изпраща един от сътрудниците си да купи царевица за пуканки, която поставя до магнетрона и наблюдава как зрънцата започват да цвърчат от въздействието на енергията на микровълните. Тези опити поставят началото на революция в готвенето, довела до създаването на микровълновата печка. През 1947 г. първата вече е на пазара и се предлага за 5000 долара. В сравнение със съвременните уреди, тя е доста примитивна, а размерите й са направо гигантски - височина около 170 см и тегло 340 кг. Подобренията в конструкцията и развитието на технологиите водят до това, че днес устройството е неизменна част от кухненското обзавеждане почти във всеки дом. \nРожден ден на коледната картичка се отбелязва на 9 декември. Преди 175 години английският художник Джон Хорсли рисува по поръчка на сър Хенри Коул неговото семейство край празничната маса. Благородникът изпраща няколко копия на произведението на приятелите и роднините си вместо традиционните по онова време визитки. Всички толкова харесват идеята, че за следващото Рождество Христово отпечатват 1000 картички, като добавят и два реда с имената на изпращача и получателя. През 1842 г. такава коледна честитка струва само шилинг, а сега цената й на аукцион е 20 000 пъти по-висока. \nСветовен ден на футбола - засега неформално, но традиционно, се отбелязва на 10 декември. По този начин международната общност почита този изключително популярен спорт, който за милиони хора по света не е просто игра, а начин на живот. Празникът е учреден по инициатива на ООН, защото футболът е омагьосал близо 240 млн. души на планетата. Тоест всеки 25-и жител на Земята от време на време рита топка. Създадени са общо около 1,5 млн. отбора и над 300 хил. клуба. Смята се, че професионалните футболисти са общо 120 млн., безброй са обаче любителите, които може да се срещнат по плажове, улици, градинки, паркове и селски стадиони. От всички видове спорт този е и най-доходоносният, но и инвестициите в него се изчисляват с милиарди. \nМеждународен ден на тангото се чества на 11 декември, когато е роден аржентинският певец и филмов актьор Карлос Гардел. Това е празник на вид танц, в който е събран пъстър букет от емоции: ярост и страст, болка и нежност, ревност и носталгия, копнеж и раздяла. А философията му се свежда до конфронтацията. Животът в тангото е изключително наситен с чувства, а главните роли в него са отредени на мъжа и на жената. Отношенията им, конфликтите, помиренията, ревността и изпепеляващата любов са представени като поетичен танцов диалог. \nСъвсем отскоро на 15 декември се отбелязва Световен ден на чая. Целта на инициаторите на този празник е не само да се популяризира напитката на мъдреците, но и да се привлече вниманието на правителства и граждани към проблемите с продажбите й, както и да се акцентира на положението на работниците, ангажирани в бранша. Решението за обявяването на такава специална дата е взето след продължително обсъждане в международни организации и синдикати. И на Световния социален форум, който се провежда през 2004 г. в Мумбай, се дава началото на нов празник, посветен на чая. Почитан е най-вече в страни, където производството му заема едно от основните места - Бангладеш, Виетнам, Индия, Индонезия, Кения, Китай, Малайзия, Непал, Танзания, Уганда и Шри Ланка. Любопитно е също, че във всяка от тях, както и в много други държави, традициите по приготвянето и пиенето на чай са се превърнали в част от културата на населението. \nЛюбителите на сноуборда имат повод да си честитят на 23 декември. Не може да се твърди със сигурност кой е родоначалникът на екстремния спорт. Според една от легендите в началото на ХХ век смелчагата Джак Бърчетр завързал краката си с въжето от юздите на коня за обикновена дъска, която нарекъл \"сноуборд\". Изобретението обаче изобщо не прилича на сегашното. С времето доста авантюристи се захващат да го усъвършенстват и днес по цял свят близо 30 млн. души изпитват удоволствие от експериментиране с тази плоска конструкция, предназначена за спускане по снежни наклони в планината. \nЗимата е прекрасен сезон! През декември обаче повечето осъзнават, че дните от годината са преброени. И сякаш празниците в студения месец нямат чет...       \n", "date": "2017.12.01", "title": " \"Червеният\" декември, или зимни празници за всеки вкус "}
{"url": "http://duma.bg/node/156883", "text": "-    Паветата ще да ги е задигнала Елена Йончева. Ще ги носи на границата, да запълва дупките в оградата! \n-    Какво почна ББ да се заяжда с който му падне ! Отвлича вниманието на народа от афери и гафове с него и неговата Партия ! За сравнението на Левски с пришълците талибани които прескачат ограда за 200 милиона евра , трябва да бъдеш съден и да лежиш в затвора, ти се закачаш с опозицията ! Народа помни и има памет , знае и за лошия матриал и за големите кражби ! \n-    Ако са ги изровили заради разлики в височините и неправилно подреждане или за назидание за всички простотии извършени от бездарното ръководство на Столична община, която тероризира гражданите на столицата години на ред и харчи по безумен начин парите на данъкоплатците, направо ги поздравявам! \n-    какъв херой, пък са плаши от едни павета, тцъ, тцъ. \n-    Толкова параноичен и изтрещял от слабоумие премиер бълг. история не познава! Дори шизофреникът и истерик Хитлер не си е позволявал да бълва такива скудоумия. Другари, паветата са комунистическото оръжие - бойните отряди на пролетариата! Бийте паветата, другари от ГЕРБ. \n-    Преди време активистите и подлогите на ГЕРБ, т.н. протестъри, къртеха павета, дори и жълтите, за да ги хвърлят върху Народното събрание, уж като протест срещу правителството на Орешарски! Кой казва, че това не са същите лумпени или пък, че те не са комунисти? Нали само комунистите къртят паветата? \n-    На кривата ракета комоса и крив-сега зад всяко действие,протест или каквото е да е бат Бойко вижда червени вредители и политически саботажи -сакън да не го свлят за 3-ти път ,че може вече да не се качи-важно е за всичко да обвиняваш опозицията т.е не виждаме гредата в своето око, а сламката в окото на другия-абе да са живи червените бабички и дядовци че да има кого да обвиняват \n-    Най-вероятно Боко сам е организирал тоя саботаж, за да може да отпусне ругатните си по радио и телевизия. ББ е манипулатор - Остап Бендер. \n-    Освен да ги снимат, можеха и да заловят някои от тези, за които говори Борисов. Не за друго, а за да не се създава впечатление, че те действат по поръчка на негови съпартийци, целящи да омаловажат критиките към властта. \n-    От едни некадърно положени павета да правиш аналогии с взривяването на \"влакове, линии, мандри\" от партизаните е меко казано идиотия. Не зная дали БСП ще извади партизаните, но ние категорично трябва да вземем вече тоягите. Не се трае! \n-    Наглост е павето да се вади с голи ръце, а ти да обясняваш, че улицата е готова. Разбирам да беше дошъл с кирка да го извади ... \n-    Не е прав Борисов. Сега е сезонът на киселото зеле, а истинският софиянец затиска зелето с жълто паве. Но те се намират трудно, заради това върши работа и паве от Булевард Дондуков. Това придава на зелето автентичност и неповторим вкус. \n-    Имаше гласуване. Спечели асфалта! Приеха паветата. Като разбраха, че са сгрешили- веднага половината с асфалт. Когато мисленето не ти е приоритет, действията и думите ти са хаос и глупост! \n-    Ако паветата са сложени стабилно, кой ще ги извади? За да ги извади, значи са нестабилни! Кой знае кой е крал за двора си някое и друго паве! \n-    Щом паветата се вадят на ръка, това означава, че сега като влезе вода между тях и като замръзне, настилката ще стане на вълни и ще трябва да се пренарежда, ама най-вероятно просто ще си трошим колите. В името на спокойствието Му и пълните му джобове това обаче ще си го поемем за пореден път. \n-    Не разбирам защо една постъпка, която по-скоро може да се определи като обикновено хулиганство, трябва да се политизира чак толкова. От паветата стигнахме до атентати, мандри и партизански акции, в които може да са участвали баби и дядовци на сегашни видни дейци на ГЕРБ. Не е хубаво това. \n-    Ха, паралелни вселени... Някой им развалял супер ремонта, други им правили фалшиви задръствания... Конспирации се виждат от джипа с буркан профучаващ по бул.България, докато стотици хора мръзнат на спирката докато чакат закъсняващия трамвай. \n-    След като изигра ролята на \"възмутения премиер\" който непознава крадеца на павета, Боко е получил няколко покани за участие във холивудски филми, като една от поканите била за изпълнение на главната роля във филма \"Възмутения Ал Капоне\" \n    \n", "date": "2017.12.01", "title": "Наз@ем от мреж@та"}
{"url": "http://duma.bg/node/156884", "text": "След повече от 2-годишен труд само преди дни бе представена \"Енциклопедия на област Силистра\", която представя и журналистиката в Крайдунавска Добруджа. Книгата от 1060 стр. бе представена в Художествена галерия на Силистра. Тържествено бе направен обзор на стореното от организаторите, редакторите и 47-те автори на статии. Изданието е в тираж от 300 бр., съобщават от СБЖ. \nВ енциклопедията е представено и журналистическото дело - в града има преса от 1985 г. Изданието включва над 70 вестникарски заглавия, разкрива и, че журналистическо дружество на СБЖ в Силистра съществува от 55 години. От района са и корените на мнозина вестникари и журналисти, изявили се на национално ниво. Валерий Тодоров и Иван Обретенов са били директори на БНР, Борислав Зюмбюлев е главен редактор на в. \"24 часа\", а тутраканката Блага Букева е негов заместник. \nКато главен редактор на изданието проф. дин Димитър Игнатовски разказа за подготовката и реализацията на уникалната регионална книга. Предвидено е енциклопедията да бъде дигитализирана.     \n", "date": "2017.12.01", "title": "Издадоха енциклопедия за журналистиката на Крайдунавска Добруджа"}
{"url": "http://duma.bg/node/156885", "text": "Литературният критик и писател Петко Тотев, който бе автор и на ДУМА, посмъртно бе отличен със \"Златното перо\" на СБЖ. Няколко месеца след кончината му колеги от Съюза на българските журналисти припомниха за творчеството и личността му. Кратко слово, посветено на Тотев, произнесе председателят на СБЖ Снежана Тодорова.  \n\"Петко Тотев отдавна бе станал поданик на държава, в която земната суета е немислима - онази безсмъртна Държава на духа, която ние, българите, сме получили по наследство от славни предци и която продължава да съществува още благодарение на строители на Духа като Петко Тотев\", заяви писателката Елена Алекова. За своята съвместна работа с Петко Тотев във в. \"Антени\" и за битката му за опазване на българската книжнина и духовност разказа журналистката Калина Канева. В СБЖ тя припомни за пламенното му дело да брани и изследва духовното дело на великите българи. Творби на Тотев бяха прочетени от актрисата Богдана Вульпе.   \n", "date": "2017.12.01", "title": "СБЖ отличи посмъртно Петко Тотев със \"Златно перо\""}
{"url": "http://duma.bg/node/156804", "text": "Усилията на повече от 50 държави и техните култури са обединени за провеждането на 23-тото издание на ежегодния Благотворителен базар. Най-мащабното събитие на Международен женски клуб - София, ще се състои на 3 декември, неделя, от 10 до 19 ч. в Интер експо център. Проявата е сред най-популярните в столицата, защото събира средства и ги дарява за различни каузи в България - здравни, образователни, социални. \nУчастници от десетки страни акцентират вниманието на посетителите на базара върху своите традиции, ръчно изработени сувенири, изкуство, музика и култура и автентичната си национална кухня. Благотворителното събитие се реализира с подкрепата на представители на международната общност в България – посланици, представители на дипломатически мисии и техните семейства, компании, както и благодарение на многобройни сърцати доброволци. \nСтандартните билети са на стойност 4 лв., а за студенти и пенсионери са 2 лв. Предлага се и специален дарителски ВИП пропуск на цена 20 лв., който предоставя достъп до церемонията за откриване на базара с всички официални гости, както и специални подаръци. Повече за ежегодния Благотворителен базар: Повече за Международен женски клуб – София:  Билети за събитието:    \n", "date": "2017.12.01", "title": "50 страни се обединяват за благотворителния базар у нас"}
{"url": "http://duma.bg/node/156805", "text": "Хитовата поредица \"90 дни до сватбата\" се завръща с пети сезон, за да проследи нови двойки с половинки от различни краища на света. Зрителите ще се запознаят с истории на чужденци, пристигащи в САЩ с така наречената \"виза за годеници\", която им дава три месеца да се видят на живо за първи път, да поживеят и да решат дали да вдигнат сватба с американски гражданин. Ако след 90 дни няма брачно свидетелство, се налага да напуснат страната. Дали двойките в петия сезон на поредицата са срещнали сродните си души или ще се разделят завинаги - ще разберат зрителите в \"90 дни до сватбата\" от 1 декември, в 22,00 ч. по TLC. \nТази завладяваща риалити поредица проследява дъгата от емоции в живота на двойки, запознали се на почивка извън САЩ или в интернет. С идването си чуждестранните половинки трябва да преодолеят езиковата бариера, културния шок и скептицизма от страна на роднините и приятелите на американския гражданин относно истинските им подбуди. И всичко това за ограничен период, в който имат право да бъдат в Щатите. В новия сезон зрителите ще видят двойки с половинки от Молдова, Испания, Мароко, Тайланд, Филипините и Доминиканската Република.   \n", "date": "2017.12.01", "title": "\"90 дни до сватбата\" с истории на чужденци"}
{"url": "http://duma.bg/node/156806", "text": "Остават по-малко от 500 билета за дългоочаквания концерт на виртуозните челисти от \"2Cellos\" в зала \"Арена Аремеец\". Най-успешното и динамично инструментално дуо на съвременната музикална сцена пристига у нас на 4 декември, за да представи най-новия си албум \"Score\", който включва някои от най-красивите мелодии от филми и телевизионни сериали като \"Игра на тронове\", \"Властелинът на пръстените\", \"Гладиатор\", \"Титаник\" и др. На концерта ще прозвучат и най-големите хитове на музикантите.  \nПоради големия интерес към концерта организаторите пуснаха допълнителни места, за да могат възможно най-много фенове да се срещнат с любимите си инструменталисти. \n\"2Cellos\" ще пристигне от Берлин, а в България и Румъния ще са последните изяви на дуото за годината. Музикантите ще продължат световното си турне от 16 януари 2018-а с концерти в САЩ. Всяко шоу, включено в обиколката, се радва на сериозен интерес, а билетите за концертите са разпродадени.  \nЛука Сулич и Степан Хаузер обещават незабравим спектакъл в най-голямата зала у нас и нямат търпение да се срещнат с българската публика на 4 декември.     \n", "date": "2017.12.01", "title": "Последни билети за шоуто на виртуозните челисти"}
{"url": "http://duma.bg/node/156807", "text": "С най-актуалния си енергичен спектакъл, който гостува в София на 29 ноември, световноизвестната трупа на Алла Духова успя само в рамките на малко повече от час да разтърси публиката в зала 1 на НДК. Ценителите на представленията на балет \"Тодес\" като че ли вече са свикнали със завладяващите изяви на танцьорите, които напоследък рядко пропускат да гостуват в България поне веднъж годишно благодарение на \"Degris Events\". Но най-новата постановка доказа, че е способна да събуди дори изпадналите в зимна летаргия. Още повече, че с шоуто в София бяха отбелязани не само 30 години от създаването на трупата, а и рожденият ден на основателката й. \nИзключително динамични ритми, оригинални хореографски хрумвания, завладяващи номера, фина професионална работа на артистите, въздействаща музика, впечатляващи светлинни декори, необичайни ефектни костюми са само част от детайлите, благодарение на които в крайна сметка зрителите получават \"Шантав сън\". На сцената като в приказка се сменят държави и епохи. Романтиката на Париж, пресъздадена с нежни стъпки, изведнъж преминава в палаво препускане на каубои, характерните индийски движения преливат в руски народни танци, а някъде сред всичко това Казанова съблазнява поредната красива дама... \nСпектакълът на балет \"Тодес\" по неповторим начин показва, че в загадъчния свят на сънищата има място и за любов, и за ревност, и за приятелство, и за конфронтация, и за хумор. И дава възможност на всички желаещи да яхнат вълните на въображението и да се впуснат в незабравимо пътешествие към собствените мечти.   \n", "date": "2017.12.01", "title": "\"Тодес\" събуди зала 1 на НДК с \"Шантав сън\""}
{"url": "http://duma.bg/node/156808", "text": "207 изпълнители участват в конкурсната програма на Международния фестивал на китарата, който се провежда в Плевен до 3 декември. Таланта си ще покажат представители на 21 държави, сред които Австрия, Англия, Босна и Херцеговина, България, Гърция, Испания, Италия, Македония, Полша, Румъния, Русия, Турция, Украйна, Франция, Хърватска, Чехия, Швейцария, Япония и др. Победителите ще имат уникалната възможност да участват в последващо турне в осем града у нас. \nКонкурсът за китарно изпълнителско изкуство е в 16 възрастови групи и 4 жанрови категории - класическа китара, акустична китара, електрическа китара, китара и глас. \nВ програмата на фестивала са концертни вечери за най-широка публика с участието на изтъкнати китаристи, лауреати на международни конкурси и преподаватели по китара, които освен това ще водят майсторски класове и ще журират. Част от експертната комисия ще бъде Деян Каменов - фронтмен на групата \"D2\", който ще връчи специалната награда на \"Музикаутор\" за най-добра авторска песен в категория \"Китара и глас\". \nМеждународният фестивал, който се провежда в Плевен за трети път, включва още специализирани шоуруми, на които участниците ще се запознават с новостите в китарното изкуство и ще изпробват професионални инструменти от водещи лютиери. \nПровеждането на събитието в Плевен е провокирано от идеята за създаване на музикален празник за душата и вдъхновението. Екипът на проявата се стреми да доближи изкуството до всекидневието на човека и да популяризира неговото значение за обществото. Създавайки условия за междукултурен диалог и обмен, фестивалът на китарата дава възможност за международни изяви и творческо развитие. \n   \n", "date": "2017.12.01", "title": " Фестивал на китарата събра 207 изпълнители "}
{"url": "http://duma.bg/node/156809", "text": "Традиционният фестивал \"Силата на метъла\", организиран от група \"Атлантик\", ще се състои на 2 декември от 20 ч. в столичния рок клуб \"Зар\". Групите, които ще участват, са \"Jaya Om\", \"Лепкава гняс\", \"Eagle Heart Bg\", \"Атлантик\", \"Гримейс\", \"Suffering's The Price\". Има и международно участие от Сърбия. Проявата се провежда от 2004 г., организатор е Димитър Димитров, китарист на \"Атлантик\".   \n", "date": "2017.12.01", "title": "Фестивал \"Силата на метъла\" в София"}
{"url": "http://duma.bg/node/156810", "text": "Държавният куклен театър в Бургас гостува по покана на театър \"Весел\" на 2 декември от 11 ч. в читалище \"Искра\" във Велико Търново със спектакъла \"Коледа с приятели\", постановка Мила Великова, сценография Емелияна Тотева, музика Петър Радевски, в ролите Ася Симеонова, Гергана Василева и Делян Кьосев     \n", "date": "2017.12.01", "title": "\"Коледа с приятели\""}
{"url": "http://duma.bg/node/156811", "text": "С концерта \"Брилянте\" \"Опера Нова България\" открива сезона си на 3 декември от 19 ч. В програмата са включени незабравими произведения от Й. Щраус, Калман, Лехар, Офенбах, Моцарт и Асен Карастоянов. С проявата се слага началото на седмия сезон от основаването на студийния оперен формат. Събитието ще се състои в залата на кинотеатър \"Освобождение\" - бившия Синдикален дом на културата на транспортните работници в София. Ще вземат участие младите таланти Елена Мишанова, Радостина Павлова, Александър Панайотов, Калин Душков и със специалното участие на танцов съсътав \"Кралиците на Ориента\", както и утвърдените солисти Рада Тотева, Стефан Петков и Таня Лазарова. Режисьор на спектакъла е Георги Симеонов, диригент - Светослав Лазаров. Билетите са по 10 лв. \n    \n", "date": "2017.12.01", "title": " \"Опера Нова България\" открива сезона"}
{"url": "http://duma.bg/node/156812", "text": "\"Кино за родители, игри за деца\" е новата инициатива на Дома на киното, която предлага на родителите да гледат филм в уютната зала на киното и в същото време да са спокойни, че децата им са в сигурните ръце на професионалните аниматори, които ще ги забавляват, докато трае прожекцията. \"Кино за родители, игри за деца\" започва от 3 декември и ще се провежда всяка събота и неделя от 16 ч. Заниманието за едно дете е 3 лева и се плаща на касата на киното при купуване на билет за съответната прожекция. Игрите са подходящи за деца от 3 до 12 години. Тази неделя ще бъде показан \"Да обичаш Винсент\" - филм, посветен на живота на Ван Гог.   \n", "date": "2017.12.01", "title": "Кино за родители, игри за деца"}
{"url": "http://duma.bg/node/156813", "text": "\n\"Синини върху душата\" - 44 стихотворения и 4 есета (изд. \"Медия груп - Иво Йорданов\" - Враца), и \"Розариум и други хайку\" (изд. \"Българи\" - София) са двете най-нови книги на Светла Дамяновска, излезли в годината на важен за авторката житейски юбилей. В последните дни нейните нови издания бяха представени пред широката публика и през декември тя ще продължи своите срещи с читателите. \n\"Синини върху душата\" е композирана, по признание на авторката, повече от 10 години. Подреждала я късче по късче, така както се прави мозайка - с много избиране на отделните камъчета. И след окончателната подредба й останали творби колкото за още една стихосбирка. Светла Дамяновска е \"разпределила\" стиховете си в \"Любовни синини\", \"Шамарите на ежедневието\" и \"Синила от бича\". Някои са писани през 2005 и 2006 г., но има и съвсем нови - от 2016 г. В тях са споделени болезнени истини за днешния ни живот. Ето само един цитат: Изглежда ние сме последните ентусиасти -  \nкоито още могат да четат и пишат с Кирилица, \nкоито още контактуват на тоя \"език свещен \n                          на нашите деди\", \nдори когато си говорят с внуците по \"Скайпа\" \n(разбира се, ако обичаните внуци   \n                              го владеят)... \nМълчим, а трябва да крещим: \"Върнете се!\" \nАла понеже ги обичаме ги пускаме да си отидат  \n                 - там, където ще им е добре. \nНие оставаме - при болното, умиращо  \n                                  Отечество, \nза да напишем некролога му поне. Но пък в \"Розариум и други хайку\" - посветена на българската роза, има и толкова красота, възвишеност и мечтание, така любими български картини и асоциации, че наистина се чете с наслада тази \"микропоезия с макроизмерения\". Върху снега \nврабчови стъпки \nизписали хайку. \n... \nДва стръка лайка, оплетени с паяжина. \nТриумфална арка за мравките, \nвръщащи се от поход. \n... \nДекември - \nчервени, копринени рози \nпо коледната ми рокля. \n    \n", "date": "2017.12.01", "title": "Светла Дамяновска посрещна юбилея си с две книги"}
{"url": "http://duma.bg/node/156814", "text": "Варненският драматичен театър ще представи на 2 и 3 декември от 19 ч. премиерата на \"Хенри IV\" от Нобеловия лауреат Луиджи Пирандело (1867-1936). Събитието е в рамките на VIII коледни театрални седмици в морската столица. Toва е втората постановка на Лилия Абаджиева във Варна след забележителната й сценична версия на \"Фауст\" от Гьоте през 2011 г., информира Виолета Тончева. \n\"В пиесата Хенри всъщност няма име, той е  мним луд, който се представя за Хенри IV. Неслучайно Пирандело не му дава име, защото Хенри може да бъде всеки от нас. В този смисъл името и биографията на историческата личност, както и епохата, не са толкова важни. По-скоро става дума за почти метафизичен образ на времето и велика метафора, която звучи сложно, но се надявам, че  сме намерили нейния верен театрален образ\", споделя Лилия Абаджиева. В концепцията си тя обръща внимание на въпроса за времето, спомена, паметта. \nСценограф на \"Хенри IV\", както и на повечето спектакли на Абаджиева, е Васил Абаджиев. Стоян Радев, който изгради запомнящ се Мефистофел във \"Фауст\" от предишната постановка на режисьорката, сега се превъплъщава в образа на Хенри. Останалите действащи лица и изпълнители са Маркиза Матилда Спина - Веселина Михалкова, Фрида, нейна дъщеря - Цветина Петрова, Младият маркиз Карло ди Ноли - Ненчо Костов, Барон Тито Белкреди - Симеон Лютаков, Доктор Дионизио Дженони - Васил Ряхов, Ландолфо (Лоло) - Пламен Димитров, Ариалдо (Франко) - Димитър Мартинов, Ордулфо (Момо) - Станислав Кондов, Бертолдо (Фино) - Константин Соколов.\n   \n", "date": "2017.12.01", "title": " Лилия Абаджиева поставя \"Хенри IV\" във Варна "}
{"url": "http://duma.bg/node/156815", "text": "Старозагорската опера ще представи днес, 1 декември, от 19 ч. на сцената на Националния музикален театър \"Стефан Македонски\" своята продукция на жизнерадостната оперета на Офенбах \"Парижки живот\". Режисьор на постановката е проф. д-р Румен Нейков, диригент Димитър Косев, хореография Алида Бонева, художник на декора Иван Токаджиев, на костюмите Антония Попова. Зрителите ще се срещнат с изкуството на изпълнителите на главните роли Христо Сарафов, Ивайло Йовчев, Иван Кабамитов, Мария Иванова, Елена Петрова, Нели Нечева, Нина Димитрова и др., хора, оркестъра и балета на Държавната опера в Стара Загора. \nПремиерата на \"Парижки живот\" се е състояла в парижкия театър \"Пале Роял\" на 31 октомври 1866 г. В Стара Загора творбата оживява за първи път 150 г. по-късно - през октомври 2016 г. Либретото е на тандема Анри Меяк и Луи Халеви, преработката е на Исидор Щок и Ян. \nТази оперета неслучайно не е играна 55 години в България от своята премиера в Музикалния театър с най-елитните солисти тогава. Тя е сложна като конструкция, като сцени, а не, че е Офенбах, който не се е харесал. Действието се развива преди 150 г. по време на Световното изложение в Париж през 1867 г. Оперетата е поръчана да бъде написана в негова чест и е създадена година по-рано - от известен вече маестро и прекрасни либретисти, посочва режисьорът проф. д-р Румен Нейков. \nСпоред диригента Димитър Косев интересно е, че в музиката на една френска оперета - от френски автор и с действие, развиващо се в Париж, е много повече Щраус и неговия \"Прилепът\". Това е добро съчетание в спектакъл, в който има красива музика и красиви костюми. Зрителите ще бъдат не точно на оперета, а на пищен концерт с френска музика, в който дузина обикновени хора тип \"пролетарии\" ще се превъплътят в хора от високите етажи на обществото и политиката. Офенбах не е знаел, че оперетата му ще звучи толкова реалистично в XXI век.     \n", "date": "2017.12.01", "title": " Старозагорската опера гостува с \"Парижки живот\"  "}
{"url": "http://duma.bg/node/156837", "text": "    Десетилетия наред се занимавам с балканска политика и все повече се убеждавам, че тя е невероятно сложна смесица от истини и илюзии. Истини, изстрадани от будните, интелигентните, талантливите, но и много емоционалните хора по нашите географски ширини. Но и илюзия, че ще бъдем господари на земите си и ще запазим своя микросвят от глобалното користолюбие, агресия и неистова жажда на по-силните и влиятелни от нас да налагат воля за собствени интереси. Естествено, това не е велико прозрение и добре се разбира от потърпевшите с изострена чувствителност за запазване на идентичност, духовност, самостоятелност и дори териториална обособеност в рамките на своя етнос. Това последното обаче създава в немалка степен привнесени балкански проблеми от ГОЛЕМИТЕ, които винаги с международна еквилибристика и демагогия, а и с директна външна намеса са носили много страдание за нашите народи. И както често в миналото, и сега точно на полуострова се прокарват и преплитат нови разделителни линии, извоюват се плацдарми за евентуално сериозно противопоставяне, укрепват се стари, но завземат и нови зони на влияние. \n    Много са поводите за моите разсъждения и за съжаление не са оптимистични. Защото, когато на Балканите се наблюдава прекалена активност на старите международни играчи, то това е симптом, да не кажа диагноза за по-тежко заболяване. Да вземем за пример съседна Сърбия. Все по-мъглявата европейска перспектива пред страната я тласка закономерно към търсене на активно партньорство с Русия, включително и във военната област. Отвъд Атлантика явно разбраха добре това, размахаха предупредително пръст и извадиха от маншета приказката за седенето на \"два стола\". Защото Белград би могъл за бъде клин в НАТО-вската зона и може да създаде проблеми при евентуален конфликт. Но, както се казва, крушката си има опашка. Силно емоционалните и национално предани сърби трудно забравят бомбардировките над остатъчна Югославия по време на Косовската криза през 1999 г., непримирими са към обявяването им като че ли за единствен виновник и палач в жестоката Босненска война от 1992-1995 година. В по-голямата си част комшиите за Запад от нас не са съгласни с предизвестената доживотна присъда на военния командир на босненските сърби ген. Ратко Младич от трибунала в Хага. Да не говорим, че в масовото съзнание на средното и по-възрастното поколение наистина масовите убийства в Сребреница от сръбските сили са в отговор на подобни действия на босненските формирования на мюсюлманите срещу сръбско население в същия регион. Трябва ли тогава да се учудваме, че огорчената Сърбия търси партньори извън Североатлантическата зона, независимо че политически дава сигнали за балансиран подход към противостоящите световни и европейски влиятелни фактори. \n    А какво става в логично близката до сърцата ни Македония? Естествено победата на Зоран Заев над авторитарния Груевски е победа, която откри нови пътища за неизбежното ни сближаване с кръвните братя край Вардар. Да не говорим за ползата от договора за сътрудничество, който тепърва трябва да дава резултати. Но да оставим двустранните ни отношения, емоции и терзания. Македония също е част от голямата схема на разпределение на балканските зони на влияние и противопоставяне. Там е големият армейски полигон \"Криволаг\", в новата държава, която първи признахме, има силно етническо албанско присъствие, там също се преплитат руски, американски и европейски интереси. Местоположението на републиката с неустановеното все още име е средищно. А това е много значимо в стратегическо отношение, ако се наложи. И, питам се, случайно ли иначе справедливата кауза на Заев получи широка подкрепа сред западноевропейския и отвъд атлантически фактор? Случайно ли определящата се като \"дясна\" формация на Груевски ВМРО-ДПМНЕ бе подкрепена от Русия, а сръбски разузнавач бе засечен на място по време на погрома над парламента в Скопие? Пък и случайно ли, погледнато по-широко, така обилно се изливат взаимни обвинения за \"хибридни войни\", \"руски заплахи\", но и за \"безпринципни действия\", \"фалшиви новини\",  \"манипулация на общественото мнение\" и т.н. И дали случайно известни по света телевизионни канали също обилно ни запознават с факти от Втората световна война с акцент върху събития, които дават едностранна представа за победата над хитлерофашизма и реалния и решителен принос на тогавашната Червена армия, от една страна, и на нейните съюзници - от друга? И дали пък в отговор случайно в Русия се връщат донякъде към лексиката спрямо своите големи съперници от не толкова далечни времена? \n    Очевидно случайностите са за наивниците, които все още вярват, че живеем в свят на победоносно настъпваща демокрация, в която доброто неизбежно побеждава злото и ние всички вкупом, целите в бяло, се носим в облаците на справедливостта и благоденствието.               \n    \n", "date": "2017.12.01", "title": " Истини и илюзии"}
{"url": "http://duma.bg/node/156833", "text": "СВЕТОВЕН ДЕН ЗА БОРБА СЪС СПИН. Отбелязва се от 1988 г. по инициатива на Световната здравна организация. Синдромът на придобитата имунна недостатъчност е болест, характеризираща се с прогресивно разрушаване на имунната система като резултат от инфектиране с вируса ХИВ. ПРАЗНИК НА БОТЕВГРАД. Обявен е с решение на ОбС. По време на Априлската епопея 1876 г. населението на Орханийския край активно се подготвя за въстанието. То изживява ужасите от жестокото му потушаване чрез съдбата на Ботевите четници, водили сражение с турския башибозук. Това е и поводът на 1 декември 1934 г. градът да бъде преименуван от Орхание на Ботевград. 1887 - ДЕБЮТ НА ШЕРЛОК ХОЛМС. Британският писател Артър Конан Дойл публикува разказ, в който за първи път главен герой е детективът. Фигурата на Шерлок Холмс се появява в 56 разказа и 4 романа, написани в периода 1887-1927 г. Героят е описан като пълна противоположност на тогавашната полиция, която често е затруднена да разкрие престъпленията. Негов пръв помощник в разследванията е д-р Джон Уотсън, армейски лекар, завърнал се от служба в Индия. 1891 - РОЖДЕН ДЕН НА БАСКЕТБОЛА. Американският учител по физкултура Джеймс Нейсмит изобретява играта, като кара своите ученици да хвърлят футболна топка в кошница за праскови. През 1936 г. баскетболът добива олимпийски статут и става популярен в целия свят. 1913 - ПУСНАТА Е ПЪРВАТА ПОТОЧНА ЛИНИЯ ЗА АВТОМОБИЛИ В СВЕТА. Заработва в автомобилните заводи на компанията \"Форд\" в САЩ. Благодарение на конвейерната система за сглобяване на всеки 2 ч. и 38 мин. започва да се произвежда по един автомобил. 1959 - ПОДПИСАН Е АНТАРКТИЧЕСКИЯТ ДОГОВОР. Във Вашингтон Аржентина, Австралия, Белгия, Великобритания, Нова Зеландия, Норвегия, Република Южна Африка, САЩ, СССР, Франция, Чили и Япония подписват международен договор, според който Антарктида се обявява за неутрална и демилитаризирана зона. Според този договор територията на континента може да се използва само за мирни цели. Официално договорът влиза в сила на 23 юни 1961 г. 1972 - БЪЛГАРИЯ СТАВА 18-АТА КОСМИЧЕСКА СТРАНА В СВЕТА. На тази дата на борда на спътника \"Интеркосмос 8\" е първото извеждане в Космоса на българската апаратура \"П1\", чрез която се изследват параметрите на космическата плазма. Апаратурата е създадена от научната група по физика на Космоса към Президиума на БАН. 2009 - ВЛИЗА В СИЛА ДОГОВОРЪТ ОТ ЛИСАБОН. Подписан е от 27-те страни членки на ЕС на 13 декември 2007 г. Той заменя двата договора, осигуряващи конституционна основа на ЕС - Договора от Маастрихт и Римските договори. Сред нововъведенията са съдебно сътрудничество при наказателни дела, по-големи права на националните парламенти в законодателството на ЕС, въвеждането на инициатива на европейските граждани и др.   \n", "date": "2017.12.01", "title": "Датата"}
{"url": "http://duma.bg/node/156834", "text": "Състоянието на младежта, на населението в една държава е огледален образ на управленския капацитет на нейното политическо ръководство. Затова всеки разумен държавен ръководител в своя политически мандат се съобразява със сентенциите на Аристотел (384-322 пр.н.е.), че \"образованието е най-добрата осигуровка... и съдбините на империята зависят от възпитанието на младежта\". \nВодещ приоритет в развитието на всяка страна винаги трябва да бъде младежта. В противен случай обществата са обречени, а държавите стават територии. Къде сме ние? Ръководителите на институции, структуриращи се в новосъздаващата се демократична държава, проявяваха и проявяват изключителна недалновидност, педагогическа некомпетентност и нехайство за значението и мястото на младото поколение за бъдещето на страната ни. Изоставено от институциите и при недостатъчен родителски контрол, поколението на прехода се оказа лесна плячка на секти, педофили, наркодилъри и всевъзможни престъпници, а за намиране на някаква сигурност и спокойствие голяма част от него се приюти в денонощните компютърни центрове, обричайки се на физическо обездвижаване. А това е най-негативният феномен за всеки жив организъм. За което обществото плаща все по-голям кръвен данък. \nСтатистически данни на институции, проучващи общественото мнение за състоянието на младежта на държавата ни, показват, че моделът, по който се ръководи страната вече 28 години, е неефективен. 60% от учениците отиват с притеснение и страх на училище, всеки пети младеж е с разбита психика. Безработицата сред младежите ги води към прогресираща безнадеждна бедност, оформяща се вече като наследствена, а това провокира срив и хаос в задръжните и мисловни процеси в поколението на прехода. Пълзящият глад изтиква младежите към социалните ниши. Те стават опасни за обществото, опасни и за себе си. Бият се. Убиват се. Посягат на медици, на учители, самоубиват се. Оформи се идентификация на консуматорско, безидейно, неграмотно и инертно поколение, което е пагубно за бъдещето на нацията Политическият модел, по който се управлява страната, разфасова основните институции на обществото, върху които се крепи социалният ред - семейство, собственост, религия, полиция, армия, наука, национална идентичност, морал, култура, етническа интеграция, толерантност, обществено-политически отношения, самодейност, спорт и др. Разрушената структура създаде условия за появата на хаос във всекидневието, бандитизъм, саморазправа, криминална престъпност, насилия на всички нива - от домашно до обществено. \nТази ли младеж е бъдещето ни? \nОтговорност за ерозиралата агресивна идентификация на загубеното поколение на прехода трябва да се поеме идеологически от политическите управления, ръководили държавата, а административно - от институциите, които трябва да го възпитават. В случая - Министерството на младежта и спорта. Институция, доказала във времето, че не е ефикасна като структура, компетентност на кадровия потенциал и по изработване на продукта, за което е създадена: населението да възприеме масовото спортуване като неразделна част от своя бит, а в спортно направление да бъде възстановен \nзагубеният ни авторитет като спортна нация Авторитет, изграден в годините на социализма от резултатите на наши спортисти, чрез които светът разбра, че на географската карта има държава България. \nИнституцията, отговорна за изграждане на поколение, необходимо за оцеляване и развитие на нацията, е с национална значимост. Което предопределя и нейната структура, финансиране и капацитет на кадровия потенциал. Институцията е възпитателна, а не търговска, строителна, наемодателна, туристическа, печалбарска и т.н., което я определя като бюджетна. А елементът, който я определя като педагогическа, е качеството на кадровия потенциал - с високо ниво на педагогическа целенасочена квалификация с национална кауза. \nПо официално публикувани данни бюджетът за кадровия състав на Министерството на младежта и спорта за 2017 г. е 9,962 млн. лева. За 2018 г. за личния състав на ММС са предвидени още 1,591 млн. лева - или общо 11,563 млн. лева! Невероятно!  \nКато ръководители на повече от десетте дирекции, измислени в структурата на ММС, са поставени личности с разнообразни трудови биографии (не педагогически), които според посоката на политическия вятър са довявани на различни длъжности, \"но все началници\". В годините на социализма на такива \"началници по всичко\" им казваха номенклатурни кадри. Така беше тогава! А сега, в демократичната държава? \nЗа създаване на навици в населението да възприеме спорта като жизнена необходимост в своя бит са необходими много личностни и материални фактори. Не \"специалисти по всичко\" с работно място в канцеларски кресла, а педагози, методисти, инструктори, треньори, медици, спортни консултанти и др. с работно място по спортните терени и училищните игрища по цялата страна. \nВ годините на социализма в централния офис на Комитета за младежта и спорта имаше 55 души администратори. Цялата територия на страната бе обхваната от около 800 инструктори, методисти, треньори, медици и др., чието работно място бе при играещи малчугани, по всяко време. Талантливите деца бяха препращани към спортните центрове, където играещите ставаха вече спортуващи и потегляха към олимпийските кръгове. Много от тях влязоха в тях. И станаха спортната гордост на България В демократичната държава професията на \"подавачите\" изчезна. С нея изчезна и спортният авторитет на държавата, признава Симеон Щерев, световен и трикратен европейски шампион по борба, двукратен Треньор № 1 на България и наставник на легендата Станка Златева.   \nМинистерството на младежта и спорта трябва да е институция, която по структура и съдържание обединява две от най-значимите за националната сигурност сфери - младежта и спорта. И двете обхващат неограничен контингент от разнороден младежки конгломерат с цел създаване на краен продукт, а именно здраво и образовано поколение с национална кауза. \nДействащата институция не оправда очакванията, за които бе изградена. За 28 години в поколението на прехода не бе изградена идентификация, необходима на страната ни, поради което социолозите го определят като \"изгубеното поколение на прехода\". Нито пък спортът е възприет като необходимост в бита на хората. \nМладежта и спортът са две страни на единна възпитателна система. Но за изграждане на образовано силно и здраво поколение всяка трябва да се движи по свой път. Затова \nММС трябва да бъде разформировано \nи да се оформят две звена с подходяща организационна структура, с педагогически професионално целенасочен квалифициран кадрови потенциал. \nМладежта - от нейното възпитание зависи бъдещето на страната ни. При демократичната държава тя не трябва вече да бъде собственост на партия, както беше при Член Първи, когато Партията беше държава. Младежта на България е притежание на българския народ. И никоя партия няма право да си я присвоява. \nНеобходимо е да се създаде структура към Министерството на образованието и науката, където младежите с призвание да получават необходимата политическа подготовка: поведение, изказ, дипломатическа грамотност, контролирана невербална комуникация, далновидно мислене, достойнство и идеал - национална кауза. Такива личности - политици, са необходими на нацията за нейното оцеляване, а не безличностни политикани, за които партия означава \"келепир\" (Милан Дренчев). \n   \n", "date": "2017.12.01", "title": " Загубеното поколение на прехода  "}
{"url": "http://duma.bg/node/156835", "text": "Случайно разбрах, че съм сеньор. Всеки, навършил 60 години в Англия ставал сеньор и придобивал редица привилегии и отстъпки в цените на пътуванията и услугите. \nСъблазни ме офертата на експреса \"Евростар\" за сеньори - еднодневна разходка из Париж. Затова купувам билет от Кингс Крос Интернешънъл в Лондон с огромно намаление и тръгвам. Заедно с билета получавам джобен план на Париж и метрото му, както и листовка с кратки напътствия. \"Пазете се от джебчии! В Париж има много престъпници, пазете си багажа и не се доверявайте на никого!\"- това е основното напътствие в споменатата листовка. \nВлакът тръгва. Още е тъмно, пет и половина през ноември. След Стратфорд, в това ясно време профучават край нас дървета и сгради. Скоро обаче навлизаме в тунела под Ламанша, английския Чанъл, и вече не се забелязва нищо извън вагона. \nДокато поразгледам джобния пътеводител на Париж и...позвъняват и двата ми мобилни телефона. Ха, че кой ще ми звъни пък толкова рано? А и каква е тая  мрежа, дето има покритие в тунела Я да видя! Охо-о: \"Добре дошли във Франция. Френският Ви снабдител... Приятно прекарване!\" И още не успял да видя дали съдържанието на другото съобщение е същото, слушам по влаковата радиоуредба: \"Излязохме на френска територия. Преместете си часовника с един час напред\". \nПоглеждам през прозореца - сива мекота. Мъгла. Тук-таме в сивотата се появяват и изчезват вятърните мелници на Дон Кихот и Санчо Панса. Ама нали уж Англия беше \"Островът на мъглите\", как така се обърка този свят?! Ние хвърчим по издълбан в земята улей, а мъглявите светлини се появяват и изчезват встрани и над нас. \nДва часа и ето го Париж! А от гара Норд можеш и пеш да отидеш до Лувъра. Никаква проверка, просто слизаш от влака и тръгвай накъдето щеш! \nКупувам еднодневна карта за всички видове транспорт. Метрото само ще го пробвам, ей така - за сравнения...Защото най-добре се наблюдава всичко от втория етаж на градски автобус. \nИзлизам от гарата. Моментално се присламчват до мене двоица мангали и на примитивен английски ми предлагат евро на най-изгодни цени. А бе, имам си евро, оставете ме! Но не! Вървят редом от двете ми страни и искат да ми помогнат - предлагали всякакви услуги, включително екскурзоводски. Едва се откопчах от тях и ето че други двама тръгват след мен с подобни оферти. Ами сега?! Подплашен,  правя кръгом и...отново вътре в гарата Вътре поне има и камери, и полицаи... \nВиждам отстрани някакъв друг изход. Я да пробвам там, че искам да разгледам околностите. Още няма девет по тукашно време, закъде да бързам толкова? Не става. Същата история - десетки мургавеняци са окупирали отвън всеки изход. \nЕто защо били тия предупредителни листовки, а и по влаковата уредба също. Мен са ме ограбвали жестоко в Истанбул, страх лозе пази. Но как да се измъкна от тая гара? Вече половин час търся начин. Най-после откривам топлата връзка на гарата с автогарата, директния преход. Ще взема автобус 42 до Айфеловата кула и разходката си ще почна оттам. Ядец! Втори етаж тук няма. Двуетажните градски автобуси били лондонска привилегия. \nМинавам две-три спирки и гледам - огромна красиво скулптурирана и орнаментирана сграда. Мога ли да мина без снимка пред Парижката опера? Не, трябва да сляза. И след приключване на тази подробност хващам следващия автобус.  Още не изминали и една спирка обаче - друга привлекателна сграда. Е, стига де! Снимам я през прозореца на автобуса, за да продължа. Но... следващата спирка се оказва площад Конкорд.  Това вече не може да се подмине Слизам и решавам, че из Париж трябва да се ходи само пешком. \nОгромен площад. В Лондон няма подобен. Паметници, монументални сгради, Виенско колело... Правя няколко фотоса и тръгвам по моста на Сена. Пустота. В ранната ноемврийска утрин тук-таме се мярка някой. \nПо средата на моста ще се разминем с младо симпатично момиче. И изведнъж - тя се навежда пред мен и ми поднася откъм земята златна халка с полувъпроса дали от мен е паднала. \n- Не-е, аз не нося злато, не е мое... - уведомявам я най-учтиво. \n- Но беше пред вас, ваш късмет си е, вземете го! \n- Ама нямам нищо общо с този пръстен, моля ви! - опитвам се да се измъкна. \nА тя уж гледа пръстена и продължава: \n- Охо-о, 18-каратов! Браво! Пръстенът е ваш, вземете си го - настоява, настоява и накрая го пуска в джоба ми. \n Вадя го и ме впечатлява тежината му. Докато прави втората крачка обаче, тя се обръща назад и ми подвиква: \n - Е, все пак, дайте поне нещо за кафе - това е много скъп пръстен! \nАз съм разработвал навремето Българския държавен стандарт за златото. И го познавам от разстояние, но каква ще е тая толкова тежка жълтеникава сплав? Любопитно. Е-хей, ударили са отвътре и печат - 18 карата, проба 750 ! \nБъркам в джоба си и случайно извадената монета се оказва две евро. Давам й я. На искането да й дам още, отново се опитвам да върна пръстена, но тя си тръгва. \nЕ, сега вече трябва да съм още по-предпазлив! Какви са ония двама бабаджани на края на моста?  \n  Изчаквам приближаваща семейна двойка  и следващите стотина-двеста метра, непрекъснато оглеждайки се, изминавам редом с тях. Вървя така, че отстрани да изглеждаме като компания. \nДвижейки се по южното крайбрежие на Сена, минавам покрай величествената сграда на Двореца на инвалидите и покрай Африканския музей. Правя снимки на мостовете и корабчетата, на пробилата  облаците Айфелова кула. Почти до моста срещу Трокадеро, симпатична девойка се навежда пред мен и ми подава откъм земята златен пръстен-халка, досущ като оная, дето вече притежавам. \n- Падна от вас, вземете си я! - казва ми. \nСякаш сънувам. Взирам се в момичето - и то е май същото. Как е възможно?!? Разделяйки се, ние тръгнахме в съвсем противоположни посоки. Почти час измина оттогава. И как съм бръкнал с ръката си сега, та да ми падне от джоба този проклет пръстен! Тук има нещо много сериозно. Мистика! Каква ли ще е тая магия, омагьосаха ли ме? Та нали някога дори хипнозата на илюзиониста не ме хващаше, та се отказа и извика друг човек за номера си, какво става с мен сега? \nИзпълнен с какви ли не съмнения, бъркам с ръката в джоба си ииии...хооп! Между монетите напипвам пръстен-халка. Изваждам я най-демонстративно и я показвам пред носа й. Тя ококорва сконфузено очи и вече не на английски, а на някакъв румъно-французки избоботва две-три фрази. Макар че не познавам този език, основното разбрах - нещо като: \"Ааа, колега ли си, извинявай, помислих те за чужденец!\" \nКолега! Хахаха!  Продаваме жълти пръстени в Париж За колкото ни дадат. Или колкото успеем да си отмъкнем. О-о, не! И тук съзирам в близост подобни бодигардове. Явно, след туй или ще ме оберат, или ще ме обвинят, че съм откраднал пръстена, или... \nДенят е вторник и времето е студено. В ранната утрин опашката на Айфеловата кула е с реципрочна стойност - не аз чакам да ми дойде редът, а заедно с екипа изчакваме да дойде още някой, да се позапълни малко асансьорът. \nВеличествен е Париж, погледнат от площадките на Айфеловата кула. И това съоръжение е било на косъм да бъде демонтирано след свършване на двайсетгодишния му договорен срок. Добре че се е появило радиото да я ползва за антените си, а после и телевизията... \nГоре духа вятър и е доста студеничко. Правя снимки към всички посоки. Впечатляващи са старите мостове на Сена, Трокадеро, Марсовото поле с Военната академия зад него, Нотр Дам в далечината и другите забележителности на града. \nСлед Айфеловата кула преминавам по моста пешком до Триумфалната арка и след разглеждането й - по улица Шан-з-Елизе  чак до неповторимия Лувър. Тук се срещам с фейсбук приятелката ми Ани, най-щастливата жена, която съм виждал. Тя сама се признава за такава, което не се среща често. След Лувъра ми показва и забележителности, които ги няма в пътеводителя или са споменати някъде в края. Правим си снимки и пием кафе на най-горния етаж на Галери Лафайет - магазина, съперник на Лондонския Хародс по големина, стокооборот и скъпотия. Накрая ме изпраща до гара Норд. По пътя снимам учудилите ме указателни табелки за  булеварди \"Сталинград\" и \"Севастопол\" Да-а, не случайно Париж държи първенство по броя на посещаващите го туристи - по 30 милиона годишно. А освен описваните по туристическите указатели атракции, всеки град си има и прикрити такива. Ако в Лондон това са върлуващите градски лисици, то в Париж са лисиците на два крака - пласьорките на фалшиво злато, които ме припознаха за техен колега. А когато показах пръстена в Пловдив на мой познат, производител на златна бижутерия, той възкликна: \n  - Ама наистина ли само две евро си платил за този пръстен? Значи не тя теб, а ти нея си измамил, защото в България тези халки от стари динари струват над десет лева! \n   Е, браво на мен! И Париж разгледах, и с пръстен от стари динари се сдобих! А и се повозих на един от най-бързите влакове в света - суперекспресът \"Евростар\"... \n                                                     \n", "date": "2017.12.01", "title": " Един ден в Париж "}
{"url": "http://duma.bg/node/156836", "text": "По подражание на световните образци вече имаме своите луди черни петъци като потребители. Зверски намаления, промоции... За разлика от трите дни евтиния в годината, останалите петъци са наистина черни и луди за много неща от първа необходимост. Не е ли всеки божи ден черен петък за ало измамниците? Не са ли много черните петъци и за търговците в храма? А търговията с влияние? А сделките под масата? А продължаващата и \"вечно намаляваща\" контрабанда? \nКак ли се чувстваха на черния петък новите цени на яйцата и маслото, на всички останали продукти, които без предупреждение ни избомбиха на белия четвъртък? \nЧерният петък със зверските намаления е при онези, които непрекъснато обещават реформи и промени в държавата - в социалната политика, в образованието, в здравеопазването и особено в съдебната система. Черният луд петък е особено силен, ако става дума за човешкото достойнство у нас, което вече е на такава безценица, че не вълнува почти никого. \nЛуд шопинг в петък има за всички обещания всеки ден от седмицата. Зареждането е нонстоп. Борим се с бедността, с корупцията, търсим алтернативи. И всичко това е толкова евтино, че е достъпно за всеки обикновен потребител в страната трето десетилетие след началото на промените. \nЕвропейски депутати признават, че най-големият грях на демократите у нас бил, че сме допуснали по време на прехода несправедливостта да управлява човешките ресурси и потребности!? Трябваше да отидат в Брюксел, за да направят разликата. Други евродепутати на пенсионна възраст преди време установиха, че бедността у нас е незаобиколимо явление!? Защото у нас  наистина всеки ден е Черен петък за надеждата, че достойното съществуване и справедливостта предстоят. \nПродължават черните петъци за евтиния пиар на властимащите. Пак ще има бонуси за Коледа, после за Великден, а които оцелеят до следващия 1 юли, ще им бъдат дадени по 5-6 лева за църковни свещи и християнско милосърдие. Такъв е черният петък по нашите географски ширини, дами и господа Граждани за Европейско Развитие на Баджанаците!   \n", "date": "2017.12.01", "title": "Година от черни петъци"}
{"url": "http://duma.bg/node/156838", "text": "Пиша по поръчение на възпитаници на Пловдивския и други университети, завършили френска филология, но неработещи в тази област. От години в българските училища се учи 90 на сто само английски език, докато в миналото поколения българи са изучавали френски. Например Христо Ботев. \nУчебният предмет френски език отдавна е поизтрит от дневниците на училищата в България и учителите по френски от години отиват на улицата. Съвременната училищна система е такава, че по желание на децата, а реално на родителите, се избира за учене езикът на британците, наричани по новому брекзитианци. Сега навред в България се изисква при кандидатстване за работа, даже май и за дърводелец, свободно владеене на английски език. Вече и мераклиите за позиции в кметствата зубрят активно езика, за да могат да заемат длъжност. Английски се учи така масово и заради факта, че хиляди български зрелостници от години се юрват да учат безплатно в британски вузове. Седеммилионна България през последните години има повече студенти на Острова, отколкото Румъния - страна с многократно по-голямо население от нашето. Да не говорим за държави като Чехия, Унгария, Австрия и пр., които не могат да се качат и на малкото пръстче на България до края на века по брой студенти, настанили се в безплатните вузове на Острова. Комай всенародно у нас усилено се учи английски, за всички други езици е въпрос на късмет да се промъкнат в училищата. \nИ през изминалото лято Регионалният инспекторат по образование в Пловдив надлежно съобщи на сайта си вакантните места за учители. Същата картина като от години - поголовно се търсят учители по английски, само веднъж-дваж бяха обявени места за учители по френски език. \nТова е истинското положение с изучаването на френски език в днешна демократична франкофонска България - двадесет и кусур години след историческата закуска на Франсоа Митеран с дисидентите у нас. \nИсторията заприлича на стар виц. Изпратили някога френски чиновници да проверяват доколко българите знаят френски и те попаднали в село, където две волски каруци не можели да се разминат на пътя заради товарите със слама. И тогава чули  френските чиновници един от каруцарите да вика: \n- Жъв упре ли бе, Иване? \n- Жъв упре, Стуене! Жъв упре! Отмести се  малко, де! Жъв упре! \n- Ей, щом и в селата каруцарите говорят френски, какво остава за градовете! Учат българите здраво френски и това си е. Давай да докладваме на министъра! - ликували чиновниците, на които им се счуло, че каруцарите произнасят на френски известната фраза \"Же ву при!\" (Моля!) \nЗа това написах тези редове в името на  десетки, а може би хиляди безработни учители по френски. Заради завършилите френска филология, но орисани да ползват езика на Балзак само като магазинерки, продавачки на билети в градския транспорт или като операторки в общинските тоалетни. Където някой мосю би влязъл по наложителност. \nЕкскюзе моа! Се ла ви!   \n", "date": "2017.12.01", "title": " Се ла ви! "}
{"url": "http://duma.bg/node/156839", "text": "За единия - имотите, за другия - милионите, за нас - сабята, написа почитател на горещите сценарии във фейсбук. Познайте за какво става въпрос от сюжетните линии, които тези дни се преплитат. Държавата тайно се гласи да сключи сделка със Симеон Сакскобургготски и да му даде имотите, които услужливо наричат \"царски\", а те с народни пари са строени. В замяна царските връзки ще работят за външния имидж на премиера Борисов. И не само за имиджа. Като знак на благодарност Сакскобургготски ще оттегли претенциите си към българската държава в Европейския съд в Страсбург, където според юристи шансовете за солидно одрусване на България са почти стопроцентови. А Борисов няма нужда от подобна излагация, точно когато София ще поеме европредседателството. Танто за кукуригу? За държавата - да, за участниците в сценката - съвсем не. \nАко се чудите откъде накъде бившият бодигард на Сакскобургготски покани някогашния си работодател в борда на европредседателството, а сега го води в Саудитска Арабия, намерете отговорите по-горе. Ако се маете защо Симеон Сакскобургготски е толкова активен в медийното пространство в последния месец и демонстрира благоразположение по адрес на Борисов и неговата положителна еволюция, пак се върнете по-горе. \nДали \"царските дворци\" не са комисионата, която Царят ще получи за онова, което ще направи за Генерала? На Борисов му е все тая дали имотите, обитавани от царското семейство едно време, ще се водят на гражданина Сакскобургготски или на държавата. Даже е проблем, ако са на държавата - ще трябва пари да харчи, за да ги поддържа, а това значи разходи. На Сакскобургготски му е останало едното име и потекло, а за да ги държи на висотата на величеството се нуждае от имоти. Що да не даде в замяна част от контактите си? Винаги може да дръпне ръчната и да пусне Генерала по пързалката. Последният в момента е петимен за международен авторитет, защото на родна почва нещата не вървят добре. Единият коалиционен партньор го нарича властелин. Вторият като едното нищо утре ще го изплеска сред тикви в галерията си. А третият само използва повода, че Началникът е по-далеч и предава четата на управляващите с декларация срещу подмолните сделки със Сакскобургготски. \nОт цялата постановка всички печелят, както написа почитателят на горещите сценарии във фейсбук. Излагацията е за държавата. Оставете танца със саби по Арам Хампарцумян, както би казала настоящата председателка на Народното събрание Цвета Караянчева. \nА историята с отказа на Иран да допусне самолета на Борисов? Не й обръщайте чак толкова сериозно внимание, трабанти стар натовски познайник на Борисов и Сакскобургготски. Да бе! То че е по-добре да не се раздухва историята, така е, щото малко грубичко ни показаха другата страна на монетата. Дано да си направят този път изводите хората на Екатерина Захариева. Тук работата няма да е като със Захарова, а доста по-сериозна. Залозите са за милиарди, комисионите - също. Точката на картата обаче е гореща. Целта на нашите играчи - амбициозна. Почти колкото плановете да овладеят най-печелившия бизнес в държавата. Нали разбирате какво тук значат някакви си \"царски\" имоти? \nСлучайно или не, докато Бойко Борисов танцува със саби, Европарламентът призова ЕС да наложи оръжейно ембарго на Саудитска Арабия. Ще кажете, ама САЩ договорили, сключили сделки... Е, те са друга тема. А ние, какво, покрай тях ли? А колко му е утре да чуем от устата на галения от три папи и танцувалия с две величества със саби, че пак е бил в ролята на бял гълъб? Също като с Ердоган, помним. Сега с краля на Саудитска Арабия. Колос! \nА ние - за \"царските\" имоти. Те са вътрешен гаф - един от много, които Борисов прави, а избирателите му прощават със смях и унищожителни псувни в интернет. Танцът със саби, а после с гълъби може да ни отвори много проблеми. И хич не е за завиждане. На тях обаче не им пука.   \n", "date": "2017.12.01", "title": "Танцуващият с гълъби"}
{"url": "http://duma.bg/node/156840", "text": "\nПовече от 30 години учих и работих в София. Пред учите ми градът се променяше. За да се задоволят нуждите на непрекъснато нарастващото население от жилища, от училища, от здравни заведения, от места за отдих и развлечения, обществен транспорт и пр., строителството с всяка година ставаше все по-мащабно, сградите - все по-красиви, външно и функционално отговарящи на нарасналите претенции на ползвателите. \nСтолицата става все по-красива и все по-неудобна (меко казано) за живеене. Разбирам колко е трудно да се управлява развитието на град като София. Има обаче един проблем, с който всички телевизии ни занимават всекидневно, и с основание - протестите на гражданите за строителството върху терени, придобити по Закона са собствеността и ползването на земеделските земи. \nТези имоти са придобити при грубо (може би престъпно) нарушение на закона, от хора, използвали служебното си положение, покровителствани от предшествениците на Йорданка Фандъкова, някои непрекъснато усмихващи се, други - преследващи престъпници, но не на територията на столицата. \nЗа какво става дума? \nСъгласно чл. 2 на ЗСПЗЗ, земеделски земи по смисъла на този закон са тези, които са предназначени за земеделско производство и: \n1. не се намират в строителните граници на населените места; \n2. не са включени в горския фонд; \n3. не са застроени със сгради на: промишлени или други стопански предприятия, почивни или здравни заведения, религиозни общности или други обществени организации, нито представляват дворове или складови помещения към такива сгради; \nЧл. 4 (1) Собственикът е длъжен да ползва земеделските земи само по тяхното предназначение. \nЧл. 5 За земеделската земя, която не се ползва в продължение на три години съгласно изискванията на чл. 4, ал. 1, собственикът или ползвателят плаща на общината данък... И т.н. \nТози закон е променян над 70 пъти, но тези членове не са променяни. Следователно тези земи са придобити в нарушение на закона. Това стана в Студентския град, в \"Младост\" и на много други места.  \nЙорданка Фандъкова е безпомощна (по Конституция частната собственост е свещена и неприкосновена), но ако не потърси отговорност от нарушителите - собственици или държавни служители, тя става съучастник в престъпление. \nАко приемем, че има някои, получили \"правомерно\" правото на собственост на земеделски земи по този закон, би трябвало при отчуждаването им за обществени нужди да им се заплати по пазарни цени на декар земеделска земя (в момента) от съответната категория, а не като урбанизирана територия в столичния град. Те никога не са притежавали такава земя. Те имат нотариален акт или констативен нотариален акт за земеделска земя. Представете си, че някой гражданин притежава овца, а когато дойде купувач, я предлага като състезателен кон. \nТова се върши в София от няколко години. Не е редно с пари на всички данъкоплатци да се заплаща за извършено нарушение (нека други преценят дали е престъпление). \nДокога със съдействието на Фандъкова \"софиянци\" ще ограбват хората от цяла България? Нямат ли съвест тези, които създадоха условия група недобросъвестни граждани да рекетират общината, а чрез нея - цялата страна? Не им ли стига това, че всички в България понасят редица лишения (без да роптаят), за да става столицата ни все по-хубава, все по-представителна, приели, че това е лицето на родината пред света. Не споменавам тези, които живеят в столицата и понасят тази гавра с условията им на живот. Всеки ден им отнемат градинки, междублокови пространства. Отнемат им въздуха. А протестиращите всеки божи ден напомнят, че Фандъкова трябва да се опомни. \n    \n", "date": "2017.12.01", "title": "Строителството в градинките е незаконно  "}
{"url": "http://duma.bg/node/156841", "text": "В БСП-София сме сериозно обезпокоени от финансовата политика на управляващите към БАН - най-големия национален научен център. Обезпокоени сме и от разминаването между декларираните в стратегическите документи намерения за развитие на научни изследвания и БАН и реалностите на Бюджет 2018. Бюджет, който показва, че в България няма място за БАН, наука и иновации. \nНие, от БСП-София, очаквахме, че министър-председателят Бойко Борисов си е взел поука след грубия опит на министъра на финансите Симеон Дянков да подчини българските учени на чужди цели и амбиции. Очаквахме, че приказките за \"феодални старци\", че опитите за ликвидиране на БАН с рязко орязване на бюджета през 2009-2010 г., са забравена срамна страница от първия мандат на ГЕРБ. Очаквахме, че за 2018 г. правителството ще предложи такива финансови стимули за развитие на БАН, ССА и Държавните висши училища (ДВУ), които ще укрепят научния потенциал и научните кадри и ще стимулират научните изследвания. Нещо повече - от януари България поема председателството на Европейския съюз, а всички добре знаем, че средствата, отделяни за наука и образование, са гаранция за изграждане на общество на знанието, приоритет на европейските политики. Какво ще предложим ние?! \nИсторията наказва всички груби политически грешки, които противоречат на националния интерес. Защото опитът да бъде унищожен носителят на знанието у нас, опитът да бъде ликвидирана институция като БАН, не може да бъде оценен като наивност на ГЕРБ. Това е удар срещу бъдещето на България като държава на духа и интелекта. Това е целенасочена политика, която ГЕРБ провежда вече трети мандат. Политика за превръщането на нацията ни в обслужващ персонал, а държавата ни - в територия с охранителни и военни функции. \nБСП-София ще направи всичко възможно да бъдат защитени българските учени и БАН. По време на председателството ние ще използваме всички средства, за да информираме държавите-членки на ЕС за провежданата ликвидационна политика от управляващите по отношение на науката в България.   \n", "date": "2017.12.01", "title": " Геноцидът над знанието обрича нацията и държавата  "}
{"url": "http://duma.bg/node/156842", "text": "Днес БАН ще излязат с черни знамена в знак на протест, защото срещу тях продължава безобразното поведение на ликвидация. Затова искам да обоснова 15-те милиона, които искаме повече в бюджета на БАН и ще бъда конкретен.  \nПърво ще говоря за издръжката на докторантите на БАН. Това са средно около 600 човека на година. От 2011 г. след драстично орязване на бюджета на академията тази издръжка не се осигурява в субсидията на БАН, което е грубо нарушение на чл. 47 и чл. 91 от Закона за висшето образование. Издръжката на докторантите възлиза на 900 хиляди годишно, плюс 3,6 милиона за стипендии, общо четири милиона и половина от тези 15, които ние искаме. Тази сума трябва да се осигурява на академията целево според законовите изисквания.  \nСлед това - средства за задължителни дейности, с които БАН изпълнява национални задължения на държавата. В задълженията на БАН възлизат определени дейности, които тя изпълнява от името на държавата. Всички гледате прогнозата за времето и накрая всички чувате \"Национален институт по метеорология и хидрология към БАН\". Мога да продължавам, но такива задължения БАН има редици. Тук необходимите средства са около 5 млн. и 500 хил.  \nАбонамент и достъп до международна база данни. Научната дейност не може да бъде осъществявана без достъп до тези бази данни. Освен това българските публикации достигат до световните учени точно чрез тези бази данни. Тук говорим за около 800 хил. лв. Средства за отопление, вода и ел. енергия - нещо, което всеки един гражданин плаща. Естествено е, когато работиш, когато ходиш на работа, също да имаш ток и отопление. Такива средства на БАН системно, изцяло, от години липсват в бюджетната й субсидия. Това налага години наред академията да изплаща режийни разноски от собствени средства, включително да взима от парите за проекти, тоест от парите, с които трябва да прави наука, в чиито правила не се допускат такива разходи. Тук говорим за около 5 млн. лв. Всичко това прави 15 млн.лв. Ние не искаме допълнителни 15 млн. лв. за покриване на различни разходи. Ние искаме за оцеляване на БАН.  \nТук ще ви обърна внимание. Настоятелството на Академията, в която участват господин Томислав Дончев и Румяна Бъчварова, определиха, че екзистенц минимумът за съществуването на БАН е 94 млн. лв. Точно тези 15 млн. лв., които ние предлагаме, ще покрият този екзистенц минимум. Тук говорим за липсваща напълно издръжка за съществуване на учените.  \nКакви са изворите? Всички договори за изпълнение на научни проекти на БАН са целеви и в тях може да бъде предвиден само минимален финансов ресурс. Т.е. държавата, ако не покрие издръжката, те чрез различни договори не могат да го направят. Същото се отнася до Оперативната програма за наука. И тук пак ще обърна внимание. Междуведомствената комисия, която трябва да се грижи за прогреса и спасяването на тази Оперативна програма, на която господин Дончев пак е началник, миналата седмица определели, че тя е пред пълен провал. Господин Дончев, дали можете да кажете точно колко ще загуби българската държава по Оперативната програма за наука? Тъй като Вие лъгахте, че това ще спаси българската наука - но това няма да се случи. \nКакви са изводите? Учените от БАН взимат 200 лв. по-ниска средна заплата, отколкото е средната заплата за държавата и двойно по-ниска, отколкото е средната заплата за София. Казвате, че ще давате пари според качеството, извинявайте, но 18% от учените в страната - тези, в БАН, произвеждат над 60% от признатата международна научна продукция на България и 70% от патентите на българските учени. \nЛично госпожа Менда Стоянова доста нагло каза, че парите за БАН са раздаване \"пари на калпак\". Извинявайте, но ако говорим за качество, точно БАН трябва да взима пари. Защото точно при БАН има диференцираност на плащането. Оказа се, че цялата бюджетна сфера, освен в БАН, парите се дават \"на калпак\". Скоро бяха вдигнати и заплатите на заместник-министри и началник-кабинети. Това, което правите вие, е линчуване срещу българската наука. За пореден път доказваме геноцида върху БАН. Там няма пари дори да се платят елементарни режийни разноски. Хората затова и ще излязат с черните флагове. Аз лично ги призовавам да не протестират само с черни флагове, а да си протестират ефективно, докато спасят българската наука.  \nЯсно ми е защо е такова отношението на управляващите от ГЕРБ към науката. Защото господин Борисов не може да го сложиш на една равна линия със знанието, а Винету не знае какво е наука.  \n \nПредлагаме бюджетът на БАН да бъде увеличен с 15 милиона. Моят колега ги обоснова - увеличение на бюджета на БАН, което задоволява минималните нужди и изисквания, които БАН трябва да получи, за да осъществява нормалната си дейност. Но в изказвания преди приемането на бюджета на първо четене, се коментираше едно число - 65 млн. лв., които ще отидат за наука на базата на проектите. Повярвайте, господин министър - всички научни организации искат да работят по проекти, когато има правила. И БАН ще работи. Първо, къде са тези 65 милиона? Къде са, защото не се виждат във Фонд \"Научни изследвания\"? Ако не са там, как ще бъдат разпределяни? За мен това е една голяма загадка, защото 2018 г. започва на 1 януари, а ако няма правила и ред по усвояване на тези средства, няма как те да бъдат от тук нататък усвоени. \nИ не на последно място искам да кажа, че ние през тази година приехме една стратегия за научните изследвания. Там са записани едни числа, които трябва да бъдат съответно осигурени от Бюджет 2018, а за съжаление, това също не се вижда в бюджета. \nНе мога да не се изкажа по тази тема поради две причини. Първата причина е, че като че ли пропуските в образователната система в първите  седем години, в средното и във висшето образование са налице, казвам го и за себе си, и за всички нас, за тях най-пресният и най-ярък пример като че ли сме ние. Втората причина е, че съм възпитаник на БАН. Бях докторант в бившия Институт по социология на БАН, където спечелих редовна докторантура. \nСтрува ми се, че вие до голяма степен подценявате на бюджетно ниво нашето предложение за увеличение на бюджета от 83 на 98 млн. лв. Не само защото мога да кажа, че моите колеги, тогавашните научни сътрудници живееха и продължават да живеят - не се срамувам и не се притеснявам да го кажа - на ръба на нищетата, мизерията и оцеляването. Това не е причината, за да взема повод и да обърна още веднъж внимание към нашето предложение за увеличаване на този бюджет. Искам да ви уверя, че характерът на съвременното знание, характерът на науката, кумулативният ефект на научните открития и иновации върху националните икономики е огромен. България изостава с огромни крачки от глобалното развитие на съвременното знание. Не смятам, че с тези 15 милиона ще догоним света, но вече се страхувам, че като че ли сме закъснели да спасяваме тази държава. \nВсе още в средите на БАН има институти, които в голяма степен имат научен потенциал и научни открития, но нямат възможност да стигнат до регистрирането на полезен модел, до неговото патентоване и имплементиране в икономиката, а от това страдаме всички ние. Едва ли сега е най-подходящото време, виждам, че настроението е много странно в цялата зала, но искам много сериозно да оцените тези мои доводи, защото когато лишаваме елита на българската наука от възможността да даде на самата си държава, на икономиката и на обществото това, което той може да даде, ние много бързо вървим към нещо, което няма да е с приятен край.  \nИначе, мислех да ви разкажа различни мелодраматични истории от битуването ми като докторант в БАН, но смятам, че всички вие сте запознати с положението на тези хора. В резюме, аз не пледирам да повишим тяхното материално равнище, не пледирам само за това, те и без това получават \"много високи заплати\". Пледирам науката да стане онзи кумулативен фактор на българската икономика, както е във всички нормални държави. \nПреди няколко часа се прибрах от заседание на Централноевропейската инициатива от Парламентарната асамблея в Минск и трябва да ви кажа, че дори в държава като Беларус инвестицията в иновационни фондове, обвързването на науката с технологиите и създаването на технологични научни паркове е приоритет. Честно да ви кажа, донякъде ме беше срам, че при нас това не е приоритет. \n    \n", "date": "2017.12.01", "title": "Вие линчувате българската наука  "}
{"url": "http://duma.bg/node/156877", "text": "Един от най-важните закони за държавата пак се приема тихомълком, по късна доба, за да не се коментира много и работата да мине ачик-ачик. А иначе претенциите и воят за това каква \"съвременна и демократична страна\" сме, какво развито \"европейско мислене\" имат управляващите, стигат до небесата.   \nНяма що, най-важните въпроси като това как и къде ще отиват парите ни не трябва да се съобщават на обществото. Затова и съвсем дърварски решиха да приемат набързо бюджета по нощите. Хем няма кой да ги гледа и слуша, хем няма много да се шуми. Пито-платено! Като капак стратегическите ходове и процедурни хватки на ГЕРБ бяха така замислени, че да създават постоянно напрежение с неколкократно удължаване на дебатите и прегласувания на текстове - за да се стигне до малките часове на утрото.  \nНещо повече - абсурдът на това омерзително упражнение еволюира в решения дневните заседания да се отлагат с час-два, за да могат депутатите да се наспят. Вместо всичко да става денем под зоркия поглед на журналисти и наблюдатели.  \nКакво пропуснахме да видим и чуем ли? \nОтново подценени приходи и разходи по план,  подценен БВП и прогнози, чиято цел е накрая да се демонстира свръхсъбираемост. Отново несправедлива данъчна политика, връзване на ръцете за всякакъв външен контрол върху хазната, растящо социално неравенство в обществото - всичко това ще ни се стовари догодина. Отново! Подготвено от ведомството на Владислав Горанов, без нито едно прието предложение на опозицията за промени в бюджетите на отделните министерства. Нито ще има преференциално ДДС за хляба и лекарствата, нито ще има необлагаем минимум по ДОД, а хората с една и съща заплата около минимума у нас ще плащат много повече данъци от румънците, защото у нас се живее много по-зле, дори само заради дрането им с данъци.  \nВ същото време парите за здравеопазване са над 5 пъти по-малко от парите за МВР и над 2 пъти по-малко от парите за образование. После ревем и се чудим защо качеството е толкова ниско. За отбраната изобщо няма и да питам, тези пари очевидно потъват в някоя черна дупка.  \nПрава е Нинова да си задава риторично въпроса \"Какво става в държавата\". Защото докато Симеонов открива тоалетни, ДПС получи едни 22 млн. лв. извън бюджета за \"инвестиционни проекти\". Сякаш извън техните и на ГЕРБ общини не живеят български граждани. Сякаш останалите нямат право на финансиране, въпреки че имат одобрени проекти... Та какво става ли? Ами същото, което наблюдаваме от години: ГЕРБ прави бюджет не за гражданите, а за купуване на влияние, за послушание на непослушните, за задкулисни договорки и за печелене на избори. За тях милиардите, които раздават, изглеждат формалност, след като има роби, които да ги плащат.        \n    \n", "date": "2017.12.01", "title": "Тънки сметки по късна доба  "}
{"url": "http://duma.bg/node/156881", "text": "Думите, които изговарят господата управляващи, взеха да стигат до безумства. То, вярно, като седиш 19 часа в парламента, може и дамла да те стигне, както се видя от изстъпленията на Цв.Цв. посред нощ вчера. Докато опозицията обясняваше, че бюджетът им за нищо не става, парламентарният бос на групата пак намери вината у другите. \"Двугодишното\" управление на Орешарски върнало страната 8 години назад, та сега горките от ГЕРБ трябвало да започнат всичко отначало. Точно година и един месец имахме кабинет на Орешарски, господине, преди да го отвувузелите с \"Кой\" - същият \"Кой, дето си го оставихте в парламента да ви помага. Каквото започнахте през 2009 г. с престъпния бюджет на Дянков, това ни карате да сърбаме и сега. Само с унищожаването на науката каквото престъпление към нацията вършите, другото да не го и споменаваме! \nНе знам кой пиар съветва гербаджиите да се държат като безумци, но те всичките - като от калъп извадени. Ти им показваш черно на бяло снимки от падналата \"велика ограда\", дето уж е граница на Европа, те ти изкарват един Тома Биков да мрънка по телевизиите: \"Лъжете\". Сигурно си вярват, че като стават и лягат с мантрата \"БСП лъже\", някой ще им повярва. Е, поне 61% не им вярват. Хората искат да видят зад решетките тия, дето приватизираха България, а те им поднасят безсмислен сурогат, в който нищо освен пушек и мъгла няма. И като иска Нинова да седнат и да обмислят какво и как да се направи, та да има нещо реално срещу разбойниците, те викат: \"Парламентът не е аналитичен център, та да правим анализи\". Ами, то се видя и с бюджета - нито мислите, нито анализирате. Каквото Горанов ви трупне, това като автомати приемате. А след вас трупове - на хора, на институции, на държава. \nБиков, иди утре да кажеш пак, че лъжа.       \n", "date": "2017.12.01", "title": "Иди кажи, че лъжа"}
{"url": "http://duma.bg/node/156882", "text": "Бойко Борисов каза, че в България му завиждали, защото водел успешна външна политика и затова се разправяли нелепици за неговото управление - по-конкретно за последната му визита в Саудитска Арабия, която вече обраства с митология, подобно на Великото му македонско приключение... Но спри сърце! \nКакто се знае, първа глава от ненаписаната все още книга \"ГЕРБ, каквито ги помнехме и не ги разбрахме\", е озаглавена \"Никой не е по-голям от глупостта си\". Което заглавие идва да ни напомни, че нито една народна поговорка не е подходяща да се използва спрямо гербаджиите в оригиналното си звучение, поради тяхната пълна и тотална безподобност. \nТака и вчера Бойко Борисов рекъл, че като \"важен транзитен център на енергийни потоци от Централна Азия и Близкия изток към Европа, България....\" Нататък не е интересно какво пише, защото казаното дотук е достатъчно, за да получите представа за какъв колос на външната политика става дума.  \nБългария никога не е била център за транзит на енергийни ресурси от други държави, континенти и планети, а само пренася не много големи количества руски природен газ към Турция и Гърция, което скоро ще спре благодарение на политиката на гения, който сега ръси бисери пред кралския саудитски двор. Защото той лично се хвалеше пред американския бизнес, че е спрял руските енергийни потоци и защото съвсем наскоро енергийната Му министърка каза, че без руски газ лелеяният хъб \"Балкан\" няма да го бъде.  \nНо те затова са завистниците, за да очернят всичко добро, което се върши за Татковината от този, който вече трайно се намира на геополитическа орбита и обикаля планетата като един сущий трабант, т.е. спътник от немски.  \nНе ми бил само транзитният център. Най ми били двеста хиляди саудитски крави, за които ще изнасяме фураж. Може да изнасяме, ама може и да не изнасяме. И метро може да строим в Рияд. Може.  \nЕй, кво нещо е завистта бе. Тц. Тц. Тц. \n    \n", "date": "2017.12.01", "title": "Завистливи завистници"}
{"url": "http://duma.bg/node/156843", "text": "Архиерейският събор, провеждащ се в Москва, направи важна стъпки към предоставяне на повече автономия на украинската православна църква. \n\"Участниците в събора единодушно се съгласиха да уважат молбата на Киевския и Украински митрополит Онуфрий да се създаде отделна глава за украинската църква в устава на Московската патриаршия\", съобщиха от пресслужбата на форума. \nТака в устава на Московската патриаршия ще бъде записано, че центърът на управление на украинската църква се намира в Киев. Освен това правомощията на общоцърковния съд ще разпростират на цялата територия на Московската патриаршия с изключение на Украйна. \nОт организацията поясняват, че по този начин просто се установява на хартия това, което досега е било практика. Украинската православна църква представлява самоуправляваща се църква с права за широка автономия в състава на Московската патриаршия. В Украйна съществуват също така непризнатите Киевски патриархат и Украинска автокефална православна църква.   \n", "date": "2017.12.01", "title": "Повече автономия за украинската църква"}
{"url": "http://duma.bg/node/156844", "text": "Европейският съюз не споделя мнението на Турция, че мрежата от мюсюлманския духовник Фетхулах Гюлен е терористична организация и ще трябва да види \"съществени\" доказателства, за да промени позицията си, коментира координаторът на ЕС за борба с тероризма. \nТурция отдавна обвинява своите съюзници от НАТО, включително Съединените щати и Германия, че те са по-загрижени от последвалите репресии на Анкара срещу заподозрените поддръжници на преврата. \n\"Що се отнася до FETO, ние не ги считаме за терористична организация и не смятам, че ЕС вероятно скоро ще промени позицията си\", коментира Жил де Керхов, използвайки абревиатурата на турското правителство за мрежата на Гюлен. \"Необходими са не само условни доказателства - като просто изтегляне на приложение - но и конкретни данни, които показват, че са били замесени ...\", коментира той. \nТурските власти задържаха около 50 000 души, включително учители, полицейски служители, журналисти и консулски служители на САЩ за предполагаеми връзки с мрежата на Гюлен. Около 150 000 души са уволнени. \nМеждувременно турските медии съобщават, че Европейският съд по правата на човека (ЕСПЧ) е отхвърлил жалбата на основната опозиционна Народнорепубликанска партия за анулиране на резултатите от референдума в Турция, който се проведе на 16 април. \nТурските избиратели одобриха по време на референдума с 51,4 процента от гласовете големи изпълнителни правомощия на президентската институция. Народнорепубликанската партия, която агитираше за отговор \"Не\", критикува провеждането на референдума и настоя за анулирането му. \n\"Въпросът за референдума не попада в рамките на Конвенцията за ЕСПЧ\", се изтъква в решението на ЕСПЧ.   \n", "date": "2017.12.01", "title": " ЕС не смята Гюлен за терорист"}
{"url": "http://duma.bg/node/156845", "text": "Руското правителство публикува проектодоговор между Русия и Египет, който позволява на двете страни да използват въздушното си пространство и въздушни бази за военните си самолети, съобщава Ройтерс. \nПравителственият указ, подписан на 28 ноември, разпорежда на руското министерство на отбраната да води преговори с египетски служители и да подпише документа, след като двете страни постигнат споразумение. \nРусия значително е увеличила военното си присъствие в Арктика, заяви генералният секретар на НАТО Йенс Столтенберг. По думите му Москва активно отваря военни бази от времето на СССР, които са били замразени. В тях се дислоцират нови оръжия и радари. Русия пуска и нов флот от ледоразбивачи. Ученията \"Запад-2017\" бяха частично проведени в крайния Север, напомни Столтенберг. \nВ началото на седмицата Кирил Логвинов, който оглавява отдела за НАТО в руското външно министерство, призовал на годишната Конференция по сигурността в германската столица Берлин за подновени опити за възстановяването на доверието между европейските страни и Русия чрез диалог и военно сътрудничество. \nЗапитан дали Русия е обезпокоена заради споразумението между 23 страни членки на ЕС да си сътрудничат във финансирането на съвместни военни проекти и военни командвания, Логвинов посочил, че Москва приветствала всякакви стъпки, които биха помогнали за обединяване на Европа. \n\"Ние не се опитваме да разцепваме и разбиваме която и да е група. Колкото по-добре работят групите една с друга в Европа, толкова по-добре е за нас. Колкото по-бързо заговорят с един глас, толкова по-добре е за нашите отношения с ЕС\", уверил руският високопоставен дипломат.   \n", "date": "2017.12.01", "title": "Русия ще ползва египетски военни бази"}
{"url": "http://duma.bg/node/156846", "text": "Италианката Федерика Могерини, която ръководи дипломацията на Евросъюза, спечели наградата „Жена на Европа“ 2017 г. в категорията „жени във властта“. Това съобщиха от организационния комитет на Women of Europe Awards. \nПочетната награда „Жена на Европа“ се присъжда в четири категории. Претендентите се избират от представители на „Международното европейско движения“ и Европейското женско лоби, представляващо интересите на над 3000 женски неправителствени организации в Европа. \nЗа „Жена на Европа“ се номинират европейки, допринесли за развитието на европейския проект, а също така съдействащи за разширяване на женското участие в дебатите за ЕС и неговото бъдеще. \nЗа пръв път наградата беше връчена през декември миналата година. Тогава почетната награда в номинацията „Жена във властта“ беше връчена на еврокомисаря по конкуренцията датчанката Маргарет Вестагер за политическо лидерство.   \n", "date": "2017.12.01", "title": "Федерика Могерини стана „Жена на Европа“ 2017"}
{"url": "http://duma.bg/node/156847", "text": "Разработената от финансовото министерство на Гърция нова информационна система откри скрити от данъци 500 млрд. евро за периода от 2002 до 2014 година. Това съобщи пред журналисти официалният представител на правителството Димитрис Тзанакопулос, като отбеляза, че именно избягването на данъци е една от причините за тежката финансова криза в Гърция. \n\"Тези данни бяха получени именно благодарение на новата система, разработена от финансовото ни министерство. Тази информационна система сравнява данъчните декларации с банковите депозити и в резултат бяха направени конкретни изводи\", заяви Тзанакопулос. \n\"Цифрата от 500 милиарда изглежда огромна, ако я разделите на годините, за които говорим, и я сравните с БВП, ще видите, че това е близо 20% от брутния вътрешен продукт за този период. Така че говорим за една от основните причини, довели ни до кризата\", подчерта официалният представител на правителството. \nПо думите му не случайно за периода от 1996 до 2010 година Гърция е заемала средна позиция в Евросъюза по разходи, но постоянно е била на дъното по данъчни постъпления. \n\"И именно по тази причина в гръцката икономика имаше постоянен дефицит, именно заради това ние не успяхме да намалим от 1996 до 2010 г. нашия дълг в процентно отношение спрямо БВП. Въпреки ръста на брутния вътрешен продукт, дългът на правителството на Гърция оставаше постоянен в проценти. Това означаваше, че той расте в абсолютно количество. И причината е в продължителното изоставане на данъчните постъпления\", каза Тзанакопулос. \nТой определи като главна политическа цел на правителството да се преодолеят структурните слабости, които в продължение на над 40 години са обременявали гръцката икономика. \nТзанакопулос заяви, че гръцкото правителство подготвя мерки за подобряване на данъчната система и на механизма за събиране на данъците. \nУкриването на данъци в Гърция е почти национален спорт. Един на всеки трима гърци (31,8 на сто) не е платил нито едно евро данъци миналата година, а девет на всеки десет гърци са декларирали доходи под 20 хил. евро, показа отделно изследване на властите, публикувано в атинския в. \"Вима\". От данните от обработката на над 8,5 млн. данъчни декларации се вижда, че през 2016 г. са били декларирани 74,2 млрд. евро, докато за предходната година тази сума е 73,9 млрд. евро.   \n", "date": "2017.12.01", "title": "Атина намери укрити от данъци 500 милиарда евро "}
{"url": "http://duma.bg/node/156848", "text": "Мъж взриви украински съд \nВ съдебната палата в украинския град Никопол, Днепропетровска област, избухна взрив, при който един човек загина, а 7 пострадаха, съобщи полицията. \nПо време на съдебно заседание по дело за убийство бащата на жертвата извадил две гранати и ги взривил. В резултат на взрива извършителят загинал на място. Ранени са били трима подсъдими, двама полицаи от конвойната служба, съдебен служител и присъствал в залата човек.  \n САЩ и Русия намаляват присъствието си в Сирия \nНад 400 американски пехотинци, участвали в кампанията срещу ДАЕШ (\"Ислямска държава\") в Сирия, ще бъдат изтеглени от близкоизточната държава. Това заяви говорител на операция \"Вродена решителност\" на водената от САЩ коалиция в Сирия. По-рано секретарят на Съвета за сигурност на Русия Николай Патрушев съобщи, цитиран от Ройтерс, че Москва вече се подготвя да изтегли военния си контингент от Сирия. \"Приготовленията са в ход\", каза той. \nВучич обвини ЕС в двойни стандарти \nСръбският президент Александър Вучич коментира, че няма \"нито да се подиграва, нито да нарича страхлив\" \"акта\" на Слободан Праляк, т. е. самоубийството му вчера пред Трибунала в Хага. Вучич изтъкна, че въпреки това \"има какво да каже на хората в ЕС относно техните двойни стандарти и изявления за Сърбия и Хърватия по отношение на последните съдебни решения\". \n ЕП призова за оръжейно ембарго срещу Саудитска Арабия \nЕвропейският парламент призова ЕС да наложи оръжейно ембарго на Саудитска Арабия на фона на \"най-големия в света глад\" в Йемен.  Евродепутатите приеха необвързваща резолюция, която призовава шефа за външната политика на ЕС Федерика Могерини да наложи оръжейно ембарго на монархията. \n \n \n    \n", "date": "2017.12.01", "title": "Кратки новини"}
{"url": "http://duma.bg/node/156849", "text": "Палестинските фракции \"Фатах\" и ХАМАС са се споразумели да отложат окончателното прехвърляне на властта в ивицата Газа от ХАМАС на подкрепяното от Запада палестинско правителство с 10 дни и то да стане не на 1 декември, а на 10 декември, предадоха Ройтерс и БТА. \nДвете враждуващи движения подписаха миналия месец споразумение за помиряване под егидата на Египет, след като ХАМАС се съгласи да предаде административния контрол върху Газа, включително ключовия граничен пункт Рафах. \nТова стана 10 години след избухването на гражданска война и превземането на анклава от ХАМАС. \n\"Фатах\" и ХАМАС съобщиха в кратко изявление, че са помолили Египет за отлагане на датата за предаването на властта, за да могат да завършат \"всички приготовления за успешно изпълнение на стъпките за помирението, за което мечтае целият палестински народ.   \n", "date": "2017.12.01", "title": "Отложиха предаването на властта в Палестина"}
{"url": "http://duma.bg/node/156850", "text": "Американският президент Доналд Тръмп призова в сряда британския премиер Тереза Мей да обърне повече внимание на \"разрушителния радикален ислямски тероризъм\" на територията на кралството. Съответното изявление Тръмп направи в туитър в отговор на критика от страна на Мей по-рано. В частност, тя отправи обвинение срещу Тръмп за това, че е публикувал материали с антимюсюлманско съдържание на страната си в микроблогинг мрежата. \n\"Тереза Мей, не се фокусирай върху мен, а върху деструктривния радикален ислямски тероризъм в Обединеното кралство. Ние сме си добре\", написа Тръмп в любимата си социална мрежа. \nСписание \"Тайм\" обаче веднага хвана Тръмп, че е писал ответа си на \"грешната\" Мей. От редакцията на изданието уловиха американския държавен глава, че всъщност е \"тагнал\" в публикацията си друга Тереза Мей със само 6 последователи вместо британската премиерка. По-късно Тръмп усети гафа си и написа наново публикацията. \nКанцеларията на британското правителство порица Доналд Тръмп, че е публикувал материали с антимюсюлманско съдържание, взети от ултрадясната британска групировка Britain First (\"Бритън фърст\"), съобщи „Скай нюз“. \nСпоред представител на правителството Доналд Тръмп не е бил прав да \"ретуитне\" постовете, взети от подобна организация. \nПо-рано лидерът на британската опозиция Джеръми Корбин поиска от правителството на Мей да осъди материалите на Britain First - организация, която лидерът на лейбъристите нарече „гнусна и опасна“. А редица британски парламентаристи отново поставиха въпроса да се понижи статутът на предстоящото посещение на Доналд Тръмп в Лондон – от държавен на по-нисък.      \n", "date": "2017.12.01", "title": "Тръмп се заяде и с Тереза Мей"}
{"url": "http://duma.bg/node/156851", "text": "Русия отхвърли призива на САЩ да прекрати отношенията си със Северна Корея в отговор на поредния ракетен тест на КНДР. „Гледаме на това отрицателно. Многократно сме заявявали, че натискът на санкциите е изчерпан“, каза руският министър на външните работи Сергей Лавров от беларуската столица Минск. \nДипломатът заяви още, че според него последните действия на САЩ са целели провокирането на Пхенян. \nНа 29 ноември КНДР изстреля първата си междуконтинентална балистична ракета от 15 септември насам. Според информацията, предоставена от държавната агенция ЦТАК, новият тип ракета \"Хуасон-15\" е достигнала височина от 4475 км в рамките на 53-минутния си полет и е покрила разстояние от 950 км. Както съобщиха от японското министерство на отбраната, ракетата е паднала на 250 километра от северната префектура Аомори. \nИзстрелването идва въпреки новия кръг от по-строги санкции на САЩ и ООН срещу Пхенян, след като в началото на септември Северна Корея осъществи ядрен опит, който бе най-мощният в историята й досега. \nНа фона на новите призиви за натиск върху КНДР Лавров призова САЩ да каже директно дали се опитва да постигне унищожението на Северна Корея. \n„Сега (САЩ) обявиха мащабни непланирани учения през декември. Впечатлението е, че се прави всичко възможно, за да се пречупи (севернокорейският лидер) Ким Чен Ун и да бъде накаран да предприеме още едно авантюристично действие“, каза Лавров. „Американците трябва да обяснят на всички нас какво се опитват да постигнат – ако си търсят повод да унищожат Северна Корея, то трябва да кажат това директно и то да бъде потвърдено от висшето американско ръководство. Тогава ние ще вземем решение как да реагираме“, допълни той.      \n", "date": "2017.12.01", "title": "Русия няма да слуша САЩ за КНДР"}
{"url": "http://duma.bg/node/156852", "text": "Мюсюлманите могат да станат между 7,4% и 14% от населението на Европа до 2050 г. Това показва публикувано проучване на изследователския център \"Пю\" и разглеждащо три сценария - нулева, средна и висока миграция, предаде Франс прес. \nАмериканският институт, който е световнопризнат с демографските си изследвания, е включил в проучването си настоящите 28 държави членки на ЕС, Норвегия и Швейцария. По негови данни през 2016 г. делът на мюсюлманите в Европа е бил 4,9%, а 53 на сто от всички имигранти в 30-те страни от 2010 до 2016 г. са били мюсюлмани. \nДори да спре сега и за постоянно имиграцията към изследваните държави, мюсюлманите ще се увеличат от 4,9% в средата на 2016 г. до 7,4% от населението през 2050 година. \"Пю\" обяснява това с факта, че \"мюсюлманите са по-млади (средна възраст 13 години) и по-плодовити (средно едно дете повече на жена) от останалите европейци\". \nВторият сценарий се основава на продължаването на легалната имиграция, която отчита Европа през последните години, и на спиране на наплива на търсещи убежище мигранти. При него мюсюлманското малцинство ще достигне 11,2% от европейското население през 2050 година. \nСпоред третия сценарий, ако продължи темпото на мигрантската вълна, отчетено между 2014 г. и 2015 г., до 2050 г. те ще са 14% от населението на 30-те държави. \nСпоред данните, цитирани от британския в. \"Гардиън\", броят на мюсюлманите в Германия може да нарасне от 6,1% през 2016 г. до 19,7% през 2050 г., ако продължи засилената миграция. При същия сценарий в Полша промяната ще е от 0,1% до 0,2% за същия период. \nПри сценария за нулева миграция с изключение на Кипър, където живеят голям брой мюсюлмани (25,4%), Франция ще има най-голям дял - до 12,7% от 8,8 на сто. \nВъв втория сценарий, който е най-вероятният, Швеция ще има най-голям дял мюсюлманско население - 20,5 процента. Във Великобритания ще има ръст от 6,3% през 2016 г. до 16,7 на сто. Мюсюлманското население във Финландия ще нарасне от 2,7% до 11,4 на сто. \nАко засилената миграция продължи до 2050 г., мюсюлманското население в Швеция ще нарасне до 30,6%, във Финландия - до 15%, а в Норвегия - до 17 на сто. \nВ Източна Европа делът на мюсюлманите ще продължи да бъде относително нисък, като единствено в Унгария и Гърция се очаква значително увеличение спрямо 2016 година.     \n", "date": "2017.12.01", "title": " Мигрантите тихо превземат Европа  "}
{"url": "http://duma.bg/node/156853", "text": "\"ЧЕЗ Разпределение България\" е информирало собствениците на енергийни съоръжения, които подлежат на изкупуване, че могат да се свържат с дружеството и да подадат необходимите документи за завършване на процедурите. Придобиването на електроенергийните съоръжения от страна на компанията е важно за инвеститорите, обясняват от ЧЕЗ. Изкупуването позволява да бъдат приключени поетите ангажименти по договорите за присъединяване на съоръжения към електроразпределителната мрежа. \nСлед придобиването им от \"ЧЕЗ Разпределение\" ще отпадне и задължението на инвеститорите за поддръжка на енергийните съоръжения, която изисква ресурси и е в тяхна тежест, допълват от компанията. Изкупуването на обектите ще предостави възможност и за правилното им и законосъобразно експлоатиране. Съоръженията, които подлежат на изкупуване, са изградени от клиентите на \"ЧЕЗ Разпределение\" в периода от 2002 г. до момента по силата на сключени договори за присъединяване. Изпълнението на договорите за присъединяване е законово изискване. През 2016 г. компанията осигури финансиране за приключване за всички изкупувания на съоръжения, собственост на трети страни, чрез част от инвестиционния заем от около 100 млн. евро, получен от Европейската банка за възстановяване и развитие, припомнят от компанията. \n    \n", "date": "2017.12.01", "title": "ЧЕЗ ще изкупува съоръжения, изградени от негови потребители"}
{"url": "http://duma.bg/node/156854", "text": "Цената на тока за бита в България е най-ниска в целия Европейския съюз, показват нови данни на \"Евростат\" за първото полугодие на тази година. През първите шест месеца на 2017 г. общата цена на електроенергията за домакинствата със средно потребление в България е 0,096 евро за киловатчас. Това е доста по-малко отколкото цените в Дания и Германия, където са най-високите цени на електроенергията. Домакинствата там плащат по 0,305 евро за киловатчас, а след тях е Белгия, където цената достига 0,280 евро за киловатчас. \nЦената на тока за домакинствата в съседните ни страни от ЕС са доста по-високи, отколкото у нас. Гърците например плащат по 0,194 евро за киловатчас, а румънците - 0,12 евро. Цените в съседна Сърбия и Македония обаче са по-ниски - съответно 0,066 и 0,082 евро за киловатчас. \nОт \"Евростат\" отбелязват още, че цената на електроенергията намалява в 14 страни от съюза през разглеждания период, увеличава се в 13 и остава без промяна в една. Най-значително увеличение на цените в национални валути се наблюдава в Кипър - 22%, и Гърция - 12,8%, а най-голям спад е отчетен в Италия - с 11,2%, Хърватия - с 10,2%, и Литва - с 9,3%. В България има намаление от 0,2%.     \n", "date": "2017.12.01", "title": " Токът за бита у нас бил сред най-евтините в ЕС"}
{"url": "http://duma.bg/node/156855", "text": "\"Овергаз\" подготвя нова жалба до Брюксел, която е свързана с таксите за достъп и разделянето на газовата мрежа в страната на транзитна и за вътрешно ползване. Това казва изпълнителният директор на \"Овергаз мрежи\" Светослав Иванов в интервю за \"Капитал\", съобщава като анонс dnevnik.bg. Въведеният модел противоречи на Регламент 715 и благоприятства \"Газпром експорт\", твърдят от компанията, която очаква Европейската комисия да образува дело и по този казус. \nВ края на миналата седмица се разбра, че България ще бъде глобена от Брюксел по наказателната процедура, която беше образувана след жалба на \"Овергаз\" от 2011 г. Въпросната глоба реално ще бъде платена от Българския енергиен холдинг (БЕХ), който е нарушил правилата, и ще влезе в бюджета на ЕК. Самата газова компания затова ще търси компенсация за понесените щети в съда, обясни Иванов. \nНа закрито заседание миналия петък парламентът реши България да не признава вина по т.нар. газово дело на ЕК срещу БЕХ и дъщерните му \"Булгаргаз\" и \"Булгартрансгаз\" и задължи кабинета да обжалва решението. \n    \n", "date": "2017.12.01", "title": "\"Овергаз\" готви втора жалба в Брюксел"}
{"url": "http://duma.bg/node/156856", "text": "Според бившия министър на енергетиката Румен Овчаров икономическите ползи от \"Белене\" са безспорни. Това е проект, който няма проблем от гледна точка на икономическата си ефективност, заяви той вчера пред БНТ.  \nИма неща, които колкото и да се опитваш да ги отхвърлиш, необходимостта сама ги вади на дневен ред, коментира Овчаров. \"За \"Белене\" ми се струва, че в крайна сметка ще се случи. Но ще се случи както във вица - и солта ще изближем, и боя ще изядем, пък накрая ще си платим и парите\", коментира Овчаров. \nНа въпрос реалистични ли са разчетите, които БАН направи за проекта, той каза, че те са съвсем нормални. \"Ако си спомняте тези параметри бяха до голяма степен очертани още в изследването на HSBC в значително по-оптимистични параметри през 2012 г. Това беше проучване, което тогава трябваше да реши дали да има \"Белене\" и което беше скрито поради референдума. И даже манипулирано от Делян Добрев по заповед на Бойко Борисов. Така че параметрите на БАН са реалистични. Големият въпрос, който трябва да бъде решен, е чисто политически възможно ли е да се случи \"Белене\". Защото този, поради чиято заповед беше спрян \"Белене\", не е казал, че е съгласен. Даже напротив - американският посланик преди 2 седмици в едно интервю каза, че \"Белене\" бил лош проект. Без, разбира се, да си спомни, че тогава имаше и американски проект, който участва в конкурса за новата централа. И този американски проект беше още по-лош и морално остарял. Не мисля, че Бойко Борисов е станал много по-самостоятелен в решенията си, отколкото беше преди 5-6 години\".  \n\"Нали всички говорят как след години ще се возим на електромобили. Колко електроенергия е необходима, ако 2 млн. леки автомобила започнат да се зареждат с ток всяка вечер? Това са 14 млрд. киловатчаса, колкото е производството на двата реактора \"Козлодуй\" в момента. Те няма как да бъдат произведени от ВЕИ. Друг източник на базова мощност освен атомната енергетика нямаме предвид това, което се случва с въглищните централи\", коментира Овчаров. \nПроектът беше размразен от правителството на Сакскобургготски като компенсация на поетите ангажименти от същото това правителство за спирането на четирите малки реактора, припомни той. Според Овчаров такива параметри за проект на атомна централа - 2000 мегавата за 4 млрд., няма никъде по света и няма и да има. Според него проектът е необратим. \"Доста ми е забавно да гледам как едни хора преди пет години си скубеха косите да казват как не ни е необходимо \"Белене\", сега ни обясняват как сега трябва да го правим. Обясняваха ни как няма никакъв договор, как ще ги напляскаме руснаците. Тогавашният министър даже не си направи труда да отиде и да каже на руснаците спрете да го произвеждате това оборудване, ние прекратихме проекта\", каза още Овчаров.     \n", "date": "2017.12.01", "title": "Икономическите ползи от АЕЦ \"Белене\" са безспорни"}
{"url": "http://duma.bg/node/156857", "text": "Хотели, ресторанти и търговски обекти в зимните ни курорти ще бъдат проверявани дали собствениците спазват авторските права за пускането на музика, видео, филми или телевизия. Проверката ще стартира на 8-ми декември, съобщиха от Министерството на културата. По закон търговските обекти нямат право да пускат на клиентите си музика, видео или филми, ако не са платили за авторските права. \nМинистерството обаче е предупредило собствениците на хотели и ресторанти в зимните курорти за предстоящите проверки. Целта на контрола била да се спре неправомерното използване на закриляни от закона обекти на авторското право и сродните му права. При констатиране на нарушения ще бъдат образувани административно-наказателни производства. \n    \n", "date": "2017.12.01", "title": " Започват проверки за спазването на авторските права по зимните курорти"}
{"url": "http://duma.bg/node/156858", "text": "С 5,6 на сто е нараснал общият индекс на цените на производител през октомври 2017 г. в сравнение със същия месец на 2016 година, съобщиха от Националния статистически институт (НСИ). Увеличение на цените е отчетено в добивната промишленост - с 12,1%, при производството и разпределението на електрическа и топлоенергия и газ - с 10,2%, и в преработващата промишленост - с 3,8%. В преработващата промишленост по-съществено увеличение на цените се наблюдава при производството на основни метали - с 18%, при производството на дървен материал и изделия от него - с 6,7%, както и при производството на хартия и картон - с 4,6%. Намаление е регистрирано при производството на компютърна техника, електронни и оптични продукти и при производството на превозни средства, без автомобили - по 1,9%. \nСпоред данните от НСИ индексът на цените на производител на вътрешния пазар през октомври 2017 г. е нараснал с 5,5% в сравнение със същия месец на 2016 година. Увеличение на цените е регистрирано в добивната промишленост - с 12,6%, при производството и разпределението на електрическа и топлоенергия и газ - с 10,1%, и в преработващата промишленост - с 2,4%. \nПрез октомври спрямо предходния месец общият индекс на цените на производител се е повишил с 0,5%. По-високи цени са регистрирани в добивната промишленост - с 2,1%, и в преработващата промишленост - с 0,6%. Намаление от 0,1% е отчетено при производството и разпределението на електрическа и топлоенергия и газ. \nПо-съществено увеличение на цените в преработващата промишленост се наблюдава при производството на основни метали - с 4,2%, и при производството на химични продукти - с 1,3%, а намаление е регистрирано при производството на тютюневи изделия - с 1,6%, при производството на хранителни продукти - с 0,5%, и при производството на облекло - с 0,1%. \n    \n", "date": "2017.12.01", "title": "5,6% ръст на производствените цени на годишна база"}
{"url": "http://duma.bg/node/156859", "text": "Финансирането от еврофондовете за земеделие не е под риск, както и няма заплаха за подпомагането на бенефициентите. Това обявяват от пресцентъра на Министерството земеделието, храните и горите (МЗХГ). Преди дни стана известно, че след жалба на Националния съюз на земеделските кооперации в България на първа инстанция Върховният административен съд (ВАС) е отменил наредбата на бившия агроминистър Десислава Танева за подмярката от ПРСР 4.1. Ресурсът по подмярката е за 237 млн. евро \n\"В момента Наредбата за изменение и допълнение на Наредба №9 от 2015 г. за прилагане на подмярка 4.1 \"Инвестиции в земеделските стопанства\" от мярка 4 \"Инвестиции в материални активи\" от Програмата за развитие на селските райони в периода 2014-2020 г. (обн. ДВ бр.76 от 2016 г.), е в сила\", съобщиха от МЗХГ. \nРешението на тричленен състав на Върховния административен съд за отмяната на изменението на наредбата по жалба на Националния съюз на земеделските кооперации не е окончателно. Предстои произнасяне на петчленен състав на ВАС, казват от ведомството. \"Независимо от неговото решение няма заплаха и относно размера на бюджета по подмярка 4.1. Всички сключени договори по нея са законосъобразни\", заявиха още от МЗХГ.     \n", "date": "2017.12.01", "title": "МЗХГ: Договорите по подмярка 4.1 от ПРСР са законосъобразни"}
{"url": "http://duma.bg/node/156860", "text": "Депутатът от БСП за България проф. Румен Гечев започва още в идните дни разговори с колегите си от бюджетната комисия в Народното събрание за законови промени, които да ограничат възможността на фирмите за бързи кредити да налагат огромни лихви. \"Онова, което може да се направи, е да се направят допълнения в закона, така че тези такси да имат определени тавани. Те в никакъв случай не могат да надвишават, и то в пъти, пазарните проценти по лихвата или пък да се извлича скрита печалба чрез измамата на клиентите, карайки ги да подписват договори, при които таксата за обслужване е огромна\", каза пред БНР проф. Гечев.   \n", "date": "2017.12.01", "title": " Проф. Гечев ще предложи мерки срещу големите лихви при бързите кредити"}
{"url": "http://duma.bg/node/156861", "text": "Европейската комисия (ЕК) представи вчера нови мерки, с помощта на които системата на ЕС за ДДС да стане по-устойчива на измами и да се затворят \"вратичките\", които могат да доведат до широкомащабни измами с ДДС, съобщават от ЕК. Според най-консервативните оценки измамите с ДДС могат да доведат до загуба на приходи за държавите членки на ЕС в размер на над 50 млрд. евро годишно. Тези средства може вместо това да бъдат използвани за публични инвестиции в болници, училища и пътища, коментира ЕК. \nДанъчните органи на държавите членки и сега си обменят информация за сделки между фирми и за трансгранични продажби, но в по-голямата си част тя се обработва на ръка. В същото време няма система, чрез която правоприлагащите органи на ЕС да получават информация относно ДДС и разузнавателни данни за организирани престъпни групи, участващи в тежки измами с ДДС. \nПредложението на ЕК включва няколко основни мерки. На първо място се планира засилване на сътрудничеството между държавите членки. Предвижда се в Еврофиск - съществуващата мрежа от експерти в ЕС за борба с измамите, да се въведе онлайн система за обмен на информация. Тя ще даде възможност на държавите членки да обработват, анализират и проверяват данните за трансграничната дейност, за да може рискът да бъде оценен възможно най-бързо и най-точно, а служители от два или повече национални данъчни органа ще могат да извършват съвместни данъчни проверки - особено важно при измами в сектора на електронната търговия. \nПредвиждат се и нови начини за комуникация между данъчните власти и европейските правоприлагащи органи (OLAF, Европол и новосъздадената Европейска прокуратура). \nСтоки, които пристигат от страни извън ЕС, с крайно местоназначение в една държава членка, могат да влязат в ЕС през друга държава членка, преминавайки транзитно през нея и без за тях да се заплаща ДДС, тъй като данъкът се начислява, когато стоките стигнат до крайното си местоназначение. Тази особеност създава възможности за отклоняване на стоки към черния пазар и заобикаляне на плащането на ДДС. \nСпоред новите правила данъчните и митническите органи във всички държави членки ще си сътрудничат по-активно, като си обменят информация за стоките, влизащи в ЕС. \nПри търговията с автомобили също понякога се извършват измами заради разликата в начина, по който ДДС се начислява за нови и за употребявани автомобили. Нови или сравнително нови автомобили, при които цялата сума е облагаема, могат да бъдат продадени като употребявани стоки, за които ДДС се начислява само върху маржа на печалбата. Затова служителите на Еврофиск ще получат достъп и до данните за регистрация на автомобили от други държави членки. \nЗаконодателните предложения ще бъдат предадени на Европейския парламент за консултация и на съвета - за приемане.     \n", "date": "2017.12.01", "title": "Брюксел излезе с мерки срещу измамите с ДДС "}
{"url": "http://duma.bg/node/156871", "text": "Мнозинството в парламента се запъна да гледа бюджета на държавата и след полунощ в четвъртък. С многократни удължавания на парламентарното време до 3,20 ч. призори, без ясна причина или може би, за да бъдат избегнати журналистическите диктофони и камери, управляващите демонстрираха загриженост за най-важния закон на държавата. Като добавка през целия ден в сряда имаше сериозни технически проблеми при гласуването и многократно се наложи прегласуване. Управляващите и с този проблем не се съобразиха, а дори може би той бе добре дошъл да тях. \n\"Не ми стана ясно защо утре ще работим от 10 ч., а днес ще работим до 1 ч.? Не знам вие денем не можете ли да работите? Само нощем ли ви идва музата?\", иронизира след полунощ Георги Свиленски от БСП. Той се обърна със същия въпрос и към Цветан Цветанов и допълни: \"Ако ми отговорите, аз ще работя с Вас до 3 ч. през нощта, ако искате, извън Народното събрание обаче, не тук\".  \nШокът за управляващите обаче дойде с предложението на депутата от БСП Васил Антонов за допълнителни 2 млн. лв. за \"Св. Александър Невски\" в София и за Зографския манастир в Атон. Предложението мина с гласовете на ДПС и дори на част от патриотите. Тези пари ги нямаше в приходната част, а депутатите ги гласуваха в разходната, което наложи отначало да се гласува бюджетът. Тогава Менда Стоянова поиска прегласуване. По-късно, осъзнала се за ситуацията, тя изпищя: \"Министерският съвет остава без бюджет!? Министерският съвет остава без бюджет!\" От БСП предложиха да спре заседанието, но Стоянова бе категорична встрани от микрофоните: \"Няма какво да прекъсваме!\"   \n\"Снощи ГЕРБ и ОП скриха дебата за бюджета от хората. Скандалите изместиха дебата по предлаганите от БСП алтернативни политики. За съжаление този бюджет запазва досегашната несправедлива данъчна система, която разпределя по непропорционален начин данъчната тежест между гражданите и ражда все повече неравенства\", коментира вчера Жельо Бойчев от БСП. Той подчерта, че този бюджет се приема със спуснати черни знамена на БАН.  \nДепутатът от левицата доц. Георги Йорданов развенча мита за 427 млн. лв. повече в здравеопазването. Той обясни, че на практика бюджетът е увеличен само със 170 млн. лв. и с тези пари се компенсира увеличението на минималната заплата. Държавното и общинското здравеопазване ще бъдат подложени на геноцид, заяви доц. Йорданов.  \n\"ГЕРБ и ОП лишиха 38 000 майки от 170 лв. на месец, като отхвърлиха увеличението на обезщетението за отглеждане на дете от 1 до 2 г., а това ще струва на бюджета 60 млн. лв. Нима майките не заслужаваха тези пари?\", запита Георги Гьоков. Той припомни, че управляващите лишават над 2 млн. пенсионери от средно по 70 лв. на месец, като отхвърлиха преизчисляването на пенсиите.   \n", "date": "2017.12.01", "title": " Управляващите четоха бюджет до първи петли "}
{"url": "http://duma.bg/node/156872", "text": "Bисшият съдебен съвет (ВСС) ще изслуша шeфoвeтe нa cпeциализираните cъдилищa и пpoкypaтypи за кадровите и битовите им възможности да поемат и делата, свързани с корупция по високите етажи на властта. Дебатът ще е след седмица, реши с пълно единодушие ВСС. Тези дела са от компетентността на спецструктурите от началото на месеца и покрай прехвърлянето им стана ясно, че магистратите, които трябва да ги поемат, са малко, а сградата на спецсъда е прекалено тясна. \nПрокурорската колегия вече прехвърли 10 прокурори и следователи към спецпрокуратурите, но съдийската поиска обективна информация за очакваната натовареност и така се стигна до прокурорското предложение за обсъждане на кaдpoвaтa и мaтepиaлнaтa oбeзпeчeнocт на спецструктурите. Очаква се прогнозна статистика от съда за делата за корупция на година и от прокуратурата - за разследванията, по които се работи в момента. \n    \n", "date": "2017.12.01", "title": " ВСС ще изслуша шeфoвeтe нa cпeциализираните cъдилищa и пpoкypaтypи"}
{"url": "http://duma.bg/node/156873", "text": "В две видински предприятия служители на Инспекцията по труда са установили забавени месечни възнаграждения за сумата от 100 000 лева. Това съобщи Надежда Симеонова, директор на инспекцията във Видин. Дължимите месечни възнаграждения са на предприятия от здравеопазване и озеленяване и са установени през изминалия месец. От началото на годината неизплатените заплати в общо 19 предприятия са за 604 000 лв. След намесата на трудовите инспектори работодателите са дали 215 000 лв. \nПрез октомври са съставени 21 акта на работодатели за неизплатени месечни възнаграждения. Издадени са наказателни постановления за 19 800 лв., като средният размер на глобата е 792 лв.   \n", "date": "2017.12.01", "title": " Две видински фирми дължат 100 000 лева за заплати"}
{"url": "http://duma.bg/node/156874", "text": "Лидерът на БСП Корнелия Нинова изпрати до омбудсмана Мая Манолова писмо, в което социалистите изразяват подкрепата си към нея в борбата й за защита правата на българските работници и служители. Писмото е по повод отлагането от парламентарната социална комисия на разглеждането на ключови мерки за предотвратяването на 20-годишния проблем за неизплатените заплати на работници. Депутатите трябваше да обсъдят текстове, които да осигурят защита на служители и работници. Ключовите текстове ще бъдат разгледани чак на 1 юли 2018 г. Манолова заяви, че е отчаяна и гневна и се разплака. \nВ писмото на БСП се казва, че социалистите споделят тревогата на Манолова от факта, че министърът на труда и социалната политика и народните представители в Комисията по труда, социалната и демографската политика от парламентарните групи на ПП ГЕРБ и \"Обединени патриоти\" са попарили надеждите на служители и работници, които са потърпевши от действията от некоректни работодатели. \n\"С отсрочването на промените в Кодекса на труда управляващото мнозинство лиши 5000 работници и служители от възможността да получат справедливи обезщетения\", се казва още в писмото. ПГ на БСП е внесла изменения на Търговския закон, за да защити тези работници и служители, както редица промени в Кодекса за социално осигуряване, Кодекса на труда в интерес на правата на работещите. \nОт КНСБ също излязоха с позиция, че като съвносител на законопроекта заедно с омбудсмана Мая Манолова напълно споделят и оценяват като основателна реакцията. Според синдиката фаталното отлагане за няколко хиляди работници, чиито вземания зависят от този отлагателен срок, е само \"върхът на айсберга\".\"Никой не говори вече за онези, хиляди, работници, които не можаха да получат дължимите им трудови възнаграждения назад във времето. Става дума за милиони левове неполучени или забавени трудови възнаграждения през годините от началото на прехода досега\", посочват от КНСБ. \n    \n", "date": "2017.12.01", "title": "БСП и КНСБ подкрепиха омбудсмана за правата на работниците"}
{"url": "http://duma.bg/node/156875", "text": "На среща вчера при президента Румен Радев национално представителните организации ще внесат декларация за необходимостта от реформи в системата на ТЕЛК и предложения за подобряване на качеството на живот на хората с увреждания. Това съобщи Адриана Стоименова, заместник-председател на Националния съвет за интеграция на хората с увреждания. \nОт организацията изразяват несъгласие с текстове в концепцията за ТЕЛК. Те дават право на служители на НОИ, които не са медицински лица, да издават експертно решение за трудоспособността на работещи хора с увреждания.   \n", "date": "2017.12.01", "title": "Организации на хората с увреждания искат реформи в системата на ТЕЛК"}
