{"url": "https://duma.bg/izvan-ogledaloto-n192647", "text": "Изборите минаха. Задават се нови още през есента. Независимо от всички статистики и фалшиви избирателни списъци фактът е, че в България реално има около четири милиона и половина избиратели. От тях милион и половина никога не гласуват. Бъдещето ни решават другите три милиона. А когато и половината от тях не отидат до урните, се налагат важни изводи. Първият - че малцинството определя кой и как ще ни управлява, вторият - че контролираните и купените гласове придобиват двойно по-голяма тежест. Но най-важен е третият извод - това поведение на гражданите е знак към всички политици и всички партии. Знак, който означава - не ви искаме такива, каквито сте. Нека ГЕРБ сами си правят изводите и да си се чудят къде им е онзи почти милион гласове от държавна, общинска администрация и фирми на държавна хранилка. Проблемът си е техен и да си го решават. Днес ръководството на социалистите трябва да потърси решение на още по-трудна задача - какво кара хората да не харесват лявата партия такава, каквато е. С всичките й плюсове и с всичките й кусури. Преди три години Нинова и екипът й оглавиха БСП с амбицията да я променят така, че българите да усетят политическа закрила, да прозрат защита на интересите на мнозинството, на хората на труда, а не на олигарси и мощни картели. Да осъзнаят, че наистина може да има социализъм, справедливост и взаимопомощ в XXI век. И да припознаят в избраните за ръководители на всички нива в БСП носителите на този нов социализъм и новата справедливост. Резултатите от (не)гласуването в неделя показват, че това не се е случило. Да, десницата, че и ДПС губят подкрепа в сравнение с 2014 г., а ние увеличаваме резултата си. Е, и? Четири милиона не вярват на ГЕРБ, но четири милиона не вярват и на БСП такава, каквато е днес. За причините може да има различни отговори. Или екипът на Корнелия Нинова се е отказал от тази промяна, или я е започнал, но не му е стигнало времето, или няма достатъчно сили и подкрепа, за да я осъществи, или? Не можем да забравим истина, което важи за партията на българските социалисти през цялата й история, през всичките години на нейното съществуване. Особено през последните 30. А именно - партията винаги е била адекватна на времето и промените в него. И се е обновявала с него. Оставайки вярна на ценностите на социализма, но раждайки нови идеи, нови предложения и личности. Така се оказахме единствената оцеляла партия и останала основен фактор в държавата от всички аналози в Източна Европа след промените от 1989 година. Така преодоляхме кризата през 1997 година. Днес е време да се огледаме. Но не в огледалото и в собствените си очи. А около нас. Да се огледаме в очите на останалите българи - извън постоянните активисти в партийния клуб, извън приятелското обкръжение в социалните мрежи. И да го направим истински. Без интриги и лични сметки.", "date": "2019.05.28", "title": "Извън огледалото"}
{"url": "https://duma.bg/rumen-radev-izborite-ne-sa-indulgentsiya-za-koruptsionnite-skandali-n192643", "text": "В коментар за изборния ден президентът Румен Радев подчерта, че резултатите от вота не трябва да бъдат анализирани и определяни като вид индулгенция за корупционните скандали. Изборите са политически акт, те не могат да заместят прокуратурата и съда, не могат да опростят грабителства и престъпления, категоричен бе той. Държавният глава призова партиите да направят анализ какво реално се случва в България и как посоката на развитие на страната ни да съвпада с европейската. \"Два пъти по-голямата избирателна активност в Европа в сравнение с рекордно ниската в България показва, че ние продължаваме да се отдалечаваме от Европа не само като качество на живот и като качество на управление, но и като динамика и пълноценност на протичащите в останалите европейски държави и при нас процеси\", коментира той. Радев благодари на онези, които са гласували, и отбеляза, че с рекордно ниската активност огромното мнозинство на българите са нанесли \"шамар\" не само за политическата класа. Радев контрира и думите на Мария Габриел, че \"играе\" за БСП. \"Най-удобно за управляващите е да ме \"пакетират\" ако не в партия, в идеология, но това няма как да се получи. Моите критики към управлението не са от вчера. Не са обвързани с никаква партия, не са обвързани с никаква предизборна кампания. Моите критики са систематични, така както са систематични корупцията и беззаконието, които пораждат точно такъв стил на управление\", увери той.", "date": "2019.05.28", "title": "Румен Радев:   Изборитe не са индулгенция за корупционните скандали"}
{"url": "https://duma.bg/ninova-iska-nov-izbor-na-predsedatel-na-bsp-n192646", "text": "Oтговорността за второто място на евровота трябва да е солидарна и да се понесе както от основните партийни организации, така и от председателя на партията. С тези думи Корнелия Нинова обяви, че ще предложи днес на Националния съвет да започне процедура по пряк избор на партиен лидер. Тя подчерта, че за първи път председателят ще бъде излъчен по новия устав, който предвижда пряк вот от всички членове. Нинова също ще се включи в надпреварата и ще подаде оставка, след като НС приеме правилата за процедурата. По думите й процесът ще отнеме максимум 2 месеца. Националният съвет ще реши дали да насрочи общински конференции навсякъде. На тях трябва да бъде направен анализ на резултатите от вота и избор на ново ръководство при необходимост. Макар БСП да е увеличила гласовете, получени за евролистата на левицата, лидерът на партията Корнелия Нинова призна, че изборите са изгубени. Тя подчерта, че отговорността трябва да е солидарна и да се понесе както от основните партийни организации, така и от председателя на партията. Нинова обяви, че ще предложи на днешния пленум да започне процедура по избор на партиен лидер. \"За пръв път ще проведем избор по новия устав и всички членове на партията ще могат да гласуват. Ще се явя на избор пред цялата партия, заедно с всички останали кандидати, ако НС одобри това предложение. След това ще трябва да изготвим правила за избора, начин на правене на кампанията, срок и време, в което да се проведе. Вярвам, че до месец-два ще приключим с тази процедура\", обяви Нинова. Тя уточни, че ще подаде оставка едва след като бъдат ясни правилата за надпреварата. Изпълнителното бюро предлага Националният съвет да насрочи партийни конференции във всички общини за анализ и оценка на изборните резултати и представянето на БСП. \"На конференциите трябва да има точка за избор на общинско ръководство - общински съвети и председатели. Ще предложим и провеждане на областни съвети, отново с анализ и оценка на резултатите и избор на областен председател\", заяви Нинова. Тя подчерта, че идеята е местните и областните организации сами да решат да оставят или не лидера си. ДУМА припомня, че според чл. 18 от Устава на БСП при предсрочно прекратяване на мандат същият социалист не може да бъде избиран отново за председател на ОбС, РС, ГС, ОблС на БСП преди изтичането на текущия мандат и не по-рано от една година от прекратяването. Нинова подчерта, че за резултатите от евровота има външни и вътрешни фактори. Първите включват купен и корпоративен вот, натиск върху администрацията и страх у избирателите. Вътрешните причини ще бъдат обсъдени днес на пленума. Лидерът на БСП подчерта, че ще бъде направен обстоен анализ на представянето на евровота. \"Голямата ни тревога е ниската избирателна активност, особено на фона на тази в Европа. Това е урок за всички партии, да си вземем поука защо хората не харесват всички нас. Ниската активност представлява и слаба легитимност, и слабо представителство на партиите. Всички взети заедно ще представляваме по-малко от 2 млн. българи. Това е проблем за партиите и за държавността. Ниската активност прави значим корпоративния, фалшифицирания, купения вот, което е удар по демократичния избор\", обобщи Нинова. Ръководството на БСП поздрави всички гласували на евровота независимо за коя партия. \"Благодаря на всички, които ни подкрепиха. Знам, че сте разочаровани, но не унивайте, продължаваме напред със същите сили\", заяви лидерът на социалистите. Нинова изрази удовлетвореност от изключително високия процент избиратели на БСП, които са се възползвали от възможността за преференция. Според нея по този начин социалистите са доказали, че това е най-демократичната партия. По-късно членът на ИБ Крум Зарков потвърди, че според паралелното преброяване на БСП лидерът на ПЕС Сергей Станишев е събрал достатъчно преференции и от пето място става втори в евролистата. Други размествания не се очакват и така в ЕП би трябвало да отидат първите петима кандидати на левицата.", "date": "2019.05.28", "title": "Нинова иска нов избор  на председател на БСП"}
{"url": "https://duma.bg/deputatite-mozhe-da-se-varnat-v-parlamenta-n192641", "text": "Едно от предложенията, които ИБ на БСП отправя до членовете на Националния съвет, е парламентарната група да се върне в Народното събрание. Корнелия Нинова обясни, че депутатите от \"БСП за България\" ще отидат в пленарната зала, за да внесат законопроекти, свързани със социалните помощи и с промените в правомощията на главния прокурор. Социалистите подготвят и текстове, отнасящи се до избора на българските представители в Европейската прокуратура. Нинова смята, че отсъствието на БСП от парламента не се е отразило сериозно на изборните резултати. Тя уточни, че социалистите не се отказват от тезата си, че са необходими предсрочни парламентарни избори. \"Нищо не се е променило в политиката на БСП по отношение на ГЕРБ. Нито за икономическите показатели на страната, нито за състоянието на здравеопазването, на образованието, на сигурността, на корупцията и т.н., за да имаме промяна в позицията си. Оставаме на същата позиция по политиките и по оценка на правителството\", категорична бе председателката на БСП.", "date": "2019.05.28", "title": "Депутатите може да се върнат в парламента"}
{"url": "https://duma.bg/otnovo-haos-pri-predavaneto-na-protokolite-n192642", "text": "За пореден път предаването на протоколите от провелите се в неделя избори предизвика хаос, образуваха се опашки, създаде се напрежение сред членове на секционни комисии. Хората беснееха заради дългото чакане. Едва преди обяд вчера успяха да предадат изборните книжа някои от ръководствата на СИК в София-област. Хората висяха изнервени на дълги опашки още от малките часове на изборната нощ. Почти 12 часа след края на изборния ден пред РИК в Хасково все още чакаха стотици хора, които не бяха предали изборните резултати. Според членове на комисията причината за забавянето са масово сгрешени протоколи на секционните комисии. Множество грешки при отчитането на машинното гласуване бяха установени в протоколите във Враца. Появи се информация, че хора са спели в автобусите и училището, където се прави преброяването. Имало и колабирали членове на СИК. Заради неправилно попълнени протоколи в 10 секции се наложи повторно преброяване на бюлетините. Установено бе объркано окомплектоване на документи и във Велико Търново. В Смолян имаше проблеми при отчитането на резултатите и от ръчното, и от машинното гласуване.  Застъпване на графика доведе до забавяне на предаването на протоколи от СИК в РИК в София, оправда се говорителят на ЦИК Александър Андреев.", "date": "2019.05.28", "title": "Отново хаос при предаването на протоколите"}
{"url": "https://duma.bg/peti-sme-sred-sotsialistite-v-evropa-n192640", "text": "Резултатите на БСП поставят партията на пето място сред социалистическите и социалдемократическите партии в Европа, стана ясно от думите на Корнелия Нинова. \"На фона на това, което се случи в Европа, при много по-висока избирателна активност, от 28 държави и 28 социалистически и социалдемократически партии БСП е пета по резултат. Преди нас са само Малта, Португалия, Испания и Кипър\", уточни тя.  Нинова опроверга обвиненията, че ядрото на БСП, партийните членове, не са излезли да гласуват. \"Това категорично не отговаря на фактите и на числата. Ние имаме 450 005 гласа - това е ядрото на БСП, и твърдя отговорно, че БСП излезе да гласува на тези избори. Всяко обратно твърдение е упрек към тези хора и неуважение към тях, което не можем да позволим\", категорична бе тя. Въпреки второто място след ГЕРБ Нинова отбеляза, че има и добри новини за левицата. \"Факт е, че само ние като партия увеличаваме в абсолютен брой гласовете спрямо предишните европейски избори. През 2014 г. сме имали 424 037 гласа, а сега имаме 450 005. Това не се наблюдава при нито една друга партия. Всички други партии, които изпращат евродепутати, имат намаление на гласовете в абсолютни стойности\", подчерта тя. Лидерът на социалистите смята, че БСП е успяла да консолидира лявото в България. Тя обоснова това с факта, че другите претендиращи за леви формации заедно не събират и 2%.", "date": "2019.05.28", "title": "Пети сме сред социалистите в Европа"}
{"url": "https://duma.bg/bsp-izprashta-petima-deputati-v-ep-n192645", "text": "БСП ще има петима депутати в Европарламента и ще е с един представител повече в сравнение с изборите през 2014 г. Това показват междинните резултати от обработени 95,20% от протоколите в ЦИК. Според тях ГЕРБ печели 30,94% от гласовете, а БСП - 24,24%. ДПС е с резултат 16,36%, ВМРО със 7,42%, а \"Демократична България\" с 6,24%. Много под бариерата от 5,88% е \"Воля\" с резултат от 3,60%. Седма се класира Десислава Иванчева с 1,58%. Партията на Волен Сидеров събира едва процент от вота, а коалицията зад Валери Симеонов - 1,15%. Опцията \"Не подкрепям никого\" са избрали малко над 3% от хората. На тези избори ГЕРБ регистрираха спад в гласовете, сочат резултатите. Преди 5 години те са получили 680 838 гласа, докато в неделя са подкрепени от около 574 хиляди избиратели. За ДПС са гласували 303 714 души, следвани от ВМРО с 137 714 действителни гласа. \"Демократична България\" печели 115 750 гласа. \"Воля\" е подкрепена от 66 917 гласа. БСП е първа сила в областите Видин, Добрич, Монтана, Пазарджик, Плевен и Ямбол. ГЕРБ са запазили предимство в Благоевград, Бургас, Варна, Велико Търново, Враца, Габрово, Кюстендил, Ловеч, Перник, Пловдив, Пловдив-област, Русе, Силистра, Сливен, Смолян, София, София-област, Стара Загора, Хасково и Шумен. ДПС събира най-много гласове в Кърджали, Търговище и Разград. Малко под 50% от избирателите са използвали преференция при гласуването, с която посочват кой кандидат от партийната листа лично предпочитат, показват данните на \"Алфа Рисърч\". По данни на социолозите много висок е делът на използвалите преференции в \"Демократична България\", в БСП и във ВМРО. От ЦИК уточняват, че резултатите от тях ще станат ясни най-рано в сряда.", "date": "2019.05.28", "title": "БСП изпраща петима депутати в ЕП"}
{"url": "https://duma.bg/balgariya-e-na-danoto-v-es-po-izbiratelna-aktivnost-n192644", "text": "България се нарежда пета отзад напред в ЕС с 30,8% избирателна активност, сочат данните на ЕП. След нас са само Словакия с 22,74%, Чехия с 28,72% и Хърватия, където 29,65% са пуснали бюлетина за евровота. Активността в страната е била по-ниска само през първата година от членството ни през 2007 г., когато за първи път сме избирали евродепутати. Тогава 29,22% от българите са отишли до урните. В неделя най-много са гласувалите в Белгия - 89%, следват Люксембург - 84%, Малта - 72,6%, и Дания - 66%. Средната избирателна активност в ЕС е най-високата от 25 години насам. В изборите за нов ЕП с мандат 2019-2024 г. са се включили 50,95% от избирателите в 28 страни членки, а това е по-малко само от резултатите до 1994 г. При 100% обработени протоколи на секциите извън страната \"Демократична България\" печели 28,76% от гласовете, ГЕРБ - 22,16%, БСП - 15,42%, ВМРО - 7,06%. На европейските избори през 2014 г. най-много от гласувалите извън страната са подкрепили ГЕРБ - 38,87%. За ДПС са гласували 15,95%, а за РБ - 14,34%. \"Коалиция за България\", в чийто състав беше и БСП, е получила 5,4%.", "date": "2019.05.28", "title": "България e на дъното в ЕС по избирателна активност"}
{"url": "https://duma.bg/speshnite-meditsi-nosiha-lentichki-za-mezhdunarodniya-si-praznik-n192637", "text": "С оранжеви лентички и надпис \"Идвам да помогна\" работеха лекарите и медицинските специалисти в Центъра за спешна медицинска помощ в София. Инициативата е по повод Световния ден на спешната помощ - 27 май. Медиците, които не бяха на смяна, поднесоха венци пред Докторския паметник в столицата с минута мълчание в памет на загиналите лекари по време на изпълнение на служебния си дълг. Лекарите и сестрите от Спешна помощ апелират за превенция на агресията срещу тях. По повод Световния ден и в навечерието на 85-годишния юбилей на \"Спешна помощ\" в София представители на българския спешен център участваха в Петия международен конгрес по спешна медицина в Сърбия.", "date": "2019.05.28", "title": "Спешните медици носиха лентички за международния си празник"}
{"url": "https://duma.bg/kabinetat-namalyava-partiynite-subsidii-sas-zadna-data-n192636", "text": "Правителството предлага на Народното събрание промени в Закона за политическите партии, с които субсидиите им да се намалят със задна дата - от 26 май 2016 г., и да станат 11 лв. за получен действителен глас. Решението бе прието вчера на неприсъствено заседание на Министерския съвет. Според кабинета по този начин общата субсидия на партиите за последните 3 години трябва да се намали с около 18,6 млн. лв., като годишната икономия ще е 6,5 млн. лева. Управляващите се принудиха да внесат законовата поправка, след като в \"Шоуто на Слави\" обявиха, че през 2018 г. парламентарно представените партии и коалиции са получили по 13,20 лв. за спечелен глас вместо записаните в Закона за бюджета 11 лв. Така за миналата година вместо полагащите им се общо 32 млн. лв. политическите формации в НС са получили с над 6 млн. лв. повече.  След като гръмна скандалът, от БСП припомниха, че отдавна настояват за намаляване на партийната субсидия и са внесли законопроект, но останалите партии са били против. Левицата настоя главният прокурор Сотир Цацаров да разпореди проверка, което той направи преди няколко дни. Под натиска на медиите финансовият министър Владислав Горанов оправда голямото разминаване с пропуски в законодателството. \"Държавата плаща на една партия не само за получените гласове, а и за действително подадените гласове за други кандидати, които не са прескочили бариерата за влизане в Народното събрание и не получават субсидия. Тези гласове се преразпределят в актива на т. нар. правоимащи, тоест тези в парламента, и увеличават субсидиите им. Така един глас, даден за партията Х, носи субсидия за У, която има повече от 4%\", заяви той в опит да се измъкне от отговорност за скандала. \"Коригираме закона така, че да отговаря на обществените очаквания и това, което винаги е било справедливо\", сети се вчера министърът, докато инспектираше заедно с премиера Бойко Борисов строителството на тунела под Шипка. Така че, ако някой е надвзел повече - да ги върне веднага!, допълни Борисов, все едно не той е бил премиер през всичките тези години.", "date": "2019.05.28", "title": " Кабинетът намалява партийните субсидии със задна дата"}
{"url": "https://duma.bg/obedineni-patrioti-pak-sa-zaplasheni-ot-razpad-n192639", "text": "Партньорите от \"Обединени патриоти\" (ОП) пак се изпокараха, а коалицията им за пореден път е пред разпад. Този път до раздора се стигна след успеха на ВМРО и гарантирано депутатско място в ЕП с възможност за втори представител. Хората на Красимир Каракачанов събраха над 7% подкрепа, докато НФСБ на Валери Симеонов и \"Атака\" на Волен Сидеров общо имат около 2% и са далеч под бариерата за излъчване на представители в ЕП. На пресконференцията в изборната нощ Каракачанов и водачът на листата му Ангел Джамбазки намекнаха, че ВМРО ще поиска преформатиране на ОП в управлението заради провала на \"Атака\" и НФСБ. От ВМРО подчертаха, че са предложили на Сидеров и Симеонов да се явят заедно на изборите, но \"те решили да се премерят\" и резултатът бил виден.  Каракачанов похвали Симеонов за \"джентълменския тон\" по време на кампанията, но обвини Сидеров в непочтеност. Вицепремиерът даде да се разбере, че вече не иска \"Атака\" в патриотичната коалиция, защото работата на парламентарно ниво с атакистите щяла да е трудна и не знаел \"как ще се гледат в очите\". Джамбазки заплаши Сидеров със съд заради личните нападки срещу него по телевизия \"Алфа\" през цялата кампания. \"Тези хора се занимаваха с гадости и резултатът е видим. Не можем да си позволим с подкрепата, която имаме, да бъдем непоследователни. Не може единият да пуска тока, а другият да го гаси\", възмути се той. Според него върху ВМРО била съсредоточена изключително \"кафява\" кампания, а поведението на \"Атака\" по време на изборите било, \"меко казано, непочтено\". \"В политически план предстоят разговори, но в личен всяка една клевета и лъжа ще мине през съда, където някои хора ще получат възможност да докажат лъжливите си твърдения. Ако не го направят, ще бъдат осъдени\", закани се Джамбазки в телевизионно интервю. \"Резултатът от вота дава по-голяма сила и самочувствие на ВМРО. Ние представляваме българския патриотизъм и родолюбие\", изтъкна Джамбазки. Лидерът на НФСБ обаче смята, че състоянието на коалицията и вътрешните взаимоотношения се определят единствено от взаимоотношенията в самата коалиция, а не от изборите. \"Определя се не от опозицията и не от желанието на други хора, които искат тази коалиция да се разглоби\", коментира Симеонов вечерта след вота.  Каракачанов допусна, че може и да има пренареждане в листата на ВМРО, оглавявана от Джамбазки, тъй като 70% от подкрепилите ги на вота били гласували преференциално.", "date": "2019.05.28", "title": "\"Обединени патриоти\" пак са заплашени от разпад"}
{"url": "https://duma.bg/demokratichna-balgariya-glasi-koalitsii-za-mestniya-vot-n192638", "text": "\"Демократична България\" (ДБ), която най-вероятно ще получи мандат за Европарламента, вече е в кампания за местните избори, обяви на брифинг водачът на листата й Радан Кънев. \"Продължаваме с решимост към местните избори. Започваме с кампания в София, ще правим и местни коалиции\", заяви лидерът на \"Да, България\" и съпредседател на ДБ Христо Иванов. Според него тази победа е \"преди всичко на Радан Кънев\", който бил най-силният десен кандидат и най-подходящият да се бори за важните каузи в ЕП. В демократичното пространство има утвърдено обединение на демократите и то е показало ясна физиономия, отбеляза Иванов. Лидерът на ДСБ и съпредседател на \"Демократична България\" Атанас Атанасов (ДСБ) смята изборния резултат за задоволителен. Той изтъкна, че коалицията е влязла в \"А\" група и е показала, че ще бъде фактор в политиката.  Кънев не пропусна да атакува БСП. Според него изборните резултати показали, че \"бившите комунисти\" не могат да са алтернатива на ГЕРБ. \"Наша отговорност е да изградим тази алтернатива\", каза бъдещият евродепутат. Кънев обяви, че ще е част от групата на ЕНП в ЕП, но щял \"все така критично\" да работи срещу ГЕРБ.", "date": "2019.05.28", "title": "\"Демократична България\" гласи коалиции за местния вот"}
{"url": "https://duma.bg/sofiya-zapochva-da-razduva-grupite-v-zabavachkite-n192634", "text": "Две седмици след като зам.-кметът на София Тодор Чобанов обяви, че след първо класиране за детски ясли и градини все още има 3000 свободни места, вчера той предложи увеличаване на максимално допустимите бройки в групите с 3 деца. Чобанов вкара в комисията по образование доклад, който предвижда по молба на директорите при недостиг на места и при средна посещаемост в три поредни месеца на под 18 деца в градинска група бройката на новоприетите малчугани да бъде увеличена. Завишаването ще е възможно, при условие че са спазени здравните изисквания към детските градини. Така излиза, че ако директорите се възползват от всички допустими норми от местни и държавни документи, в градините ще могат да бъдат приемани по 28 деца в група. Тепърва в общината се очакват предложенията с искания за завишаване от ръководствата, които ще бъдат одобрявани от Столичния общински съвет.  ДУМА припомня, че на първото класиране на 11 май в София бяха приети малко над 10 000 места, а неприети останаха над 7000. Според данните на СО в сравнение с миналата година кандидатите са били над 2000 повече.  Съветниците от ресорната комисия решиха още тази година 56 деца с изявени дарби да получат стипендии. 250 ромски ученици пък ще продължат да бъдат извозвани до близки училища в районите \"Възраждане\" и \"Овча купел\", приеха още съветниците. ", "date": "2019.05.28", "title": " София започва да раздува   групите в забавачките"}
{"url": "https://duma.bg/borisov-pak-podkara-dzhip-inspektira-magistrali-n192635", "text": "Ден след евровота премиерът Бойко Борисов продължи с популистките си обиколки из страната, подкарвайки отново джип и хвалейки се с пътища и магистрали. Начело на цяла правителствена делегация вчера той инспектира обходния път на Габрово, където коментира за първи път изборите. \"Доволен съм, щом сме победили, при това участие на президента, даже ми е много драго за Асеновград, че отидоха и Радев, и Корнелия накуп и ги бихме с над 1000 гласа, при прякото участие на президента срещу нас в полза на БСП. Благодаря на хората, че не се подведоха по тази злоба, тази жлъч и всичко останало\", заяви Борисов. \"Никой не ме изненада, изненада ме злобата. Просто все едно играха за последно, прекрачиха всички граници. Със справедливост по комунистически ни върнаха в едни други времена - на Народния съд. Когато някой излиза и се приема за единствената институция в държавата и сочи с пръст кой да арестувате и кой да влезе в затвора - това е било 1945 г. Това е справедливост по комунистически. Имаше ли разследвания при Тройната коалиция или кабинета \"Орешарски\" - нямаше. Не може да си разследващ журналист само срещу едните. Или си разследващ, или не си разследващ\", продължи той да се връща в миналото. Премиерът не смята, че има необходимост от предсрочни избори. \"Да дадем 50-60 млн. за нови избори и след това за местните още 50-60 млн. Все едно ей така извират парите. Ако бяхме направили тези избори заедно с парламентарните, днес щяхме пак да говорим с кой да се коалираме\", опита той да разубеди опозицията.", "date": "2019.05.28", "title": "Борисов пак подкара джип, инспектира магистрали"}
{"url": "https://duma.bg/fiat-kraysler-predlozhi-na-reno-da-se-sleyat-v-holding-n192630", "text": "\"Фиат-Крайслер\" формално отправи предложение на френския си конкурент \"Рено\" за сливане, от което може да се появи третият по големина производител на автомобили в света. Подробностите са били обсъдени на среща от борда в централата на \"Рено\", съобщава Ройтерс. Ако бъде одобрена от ръководствата и акционерите, както и ако получи съгласието на антимонополните регулатори, сделката ще доведе до производител, способен да продава 8,7 милиона коли годишно.  Обединената корпорация ще бъде листвана на борсата като регистрирана в Холандия холдингова компания. На акционерите на \"Фиат-Крайслер\" ще бъдат изплатени 2,5 млрд. евро специален дивидент. Всяка от двете компании ще получи по 50% от холдинга чрез емитирането на нови акции.", "date": "2019.05.28", "title": "\"Фиат-Крайслер\" предложи на \"Рено\" да се слеят в холдинг"}
{"url": "https://duma.bg/chez-shte-prodava-aktivite-si-i-v-rumaniya-turtsiya-i-polsha-n192629", "text": "Чешката група ЧЕЗ (CEZ) планира продажба на активите си освен в България и в Румъния, Турция и Полша в рамките на стратегията си да се концентрира върху пазара в Чехия, според генералния директор на компанията Даниел Денеш, цитиран от \"Аджерпрес\". \"В рамките на тази нова стратегия искаме да напуснем България през следващите години. Обмисляме и изтегляне от Румъния, от Турция, смятаме да напуснем и Полша, където имаме две топлоцентрали на въглища, за да намалим емисиите на въглероден диоксид на групата\", заяви шефът на ЧЕЗ в интервю за в. \"Хосподарске новини\", цитирано от Ройтерс. Денеш добавя, че продажбата на тези активи би донесла на компанията \"десетки милиарди крони\". Той напомня, че ЧЕЗ има за цел да увеличи оперативната си печалба до 75 млрд. крони (3,26 млрд. долара) в периода 2024-2025 г. от 49,5 млрд. крони през 2018 г. ЧЕЗ постепенно спря разширяването си на Балканите през последните години, след като инвестира масивно в региона преди повече от десетилетие, отбелязва агенцията. В България ЧЕЗ вече води преговори с \"Еврохолд\", за да продаде активите си след неуспешен опит за продажба към друга българска компания миналата година. От \"Еврохолд\" пък съобщиха вчера, че са подобрили финансовите си резултати. Нетната им печалба е скочила 7 пъти до 5,6 млн. лв. В Румъния ЧЕЗ купи през 2005 г. бившия филиал за дистрибуция и доставка на електроенергия \"Електрика Олтения\" (Electrica Oltenia). Групата притежава и най-големия вятърен парк в Европа с мощност 600 мегавата във Фънтънеле-Коджалак.", "date": "2019.05.28", "title": "ЧЕЗ ще продава активите си и в Румъния, Турция и Полша"}
{"url": "https://duma.bg/prevozvachite-iskat-sreshta-s-novite-ni-evrodeputati-n192631", "text": "Превозвачите искат среща с новоизбраните български евродепутати на 1 юли. По думите на председателя на УС на Съюза на международните превозвачи Ангел Траков очакванията на бранша са те да защитят досегашната позиция на българското правителство. За целта обаче трябвало да се запознаят в подробности с всички дискриминационни текстове в пакет \"Мобилност 1\", съобщава Нова тв. Изпълнителният директор на Съюза на международните превозвачи Йордан Арабаджиев заяви, че се надява сред новите евродепутати да няма такива, които да изпускат самолетите си за важни гласувания. Той увери, че от бранша ще настояват за среща с тях още преди 1 юли. Ще очакваме поне двама българи да има в транспортната комисия на ЕП, които да отстояват позицията на българския транспортен бизнес, а защо не и следващият еврокомисар по транспорта да не бъде българин, заяви Арабаджиев. Европарламентът одобри и трите промени в пакета \"Мобилност\", на които се противопоставят българските евродепутати и превозвачи. Пакетът \"Мобилност\" влезе в дневния ред на пленарната сесия на ЕП на 27 март по предложение на председателя на Алианса на либерали и демократи за Европа (АЛДЕ) Ги Верхофстат.", "date": "2019.05.28", "title": "Превозвачите искат среща с новите ни евродепутати "}
{"url": "https://duma.bg/radev-varna-zakona-za-darzhavnata-sobstvenost-n192632", "text": "Президентът Румен Радев наложи вето на Закона за изменение и допълнение на Закона за държавната собственост. Още днес Комисията по правни въпроси ще проведе заседание, на което ще разгледа наложеното от президента вето върху промените.  Държавният глава изрично заявява своята подкрепа за основната цел на промените в този закон - да се оптимизира и ускори процесът по изграждане на значими национални обекти. Той приветства и промените за насърчаване на инвестициите в индустриалния сектор. Независимо от това президентът смята, че не е постигнат баланс между обществения интерес и защитеното от конституцията право на собственост и вместо ефекта на ускоряване се създава риск от забавяне на важни инфраструктурни обекти. Според президента и сега предварителното изпълнение на отчуждителни актове е приложимо за национални обекти - магистрали, пристанища, летища, газопроводи и др. С предложените промени към тях се добавят обекти с национално значение, определени като такива със закон или с акт на Министерския съвет. Предвид липсата на критерии, по които Министерският съвет обявява обектите с национално значение, приложното поле на предварителното изпълнение може да засегне множество частни имоти без гаранции, че това са обекти за общо ползване в обществен интерес. Държавният глава възразява и срещу неравнопоставеността между дребните и едрите собственици на земеделски земи и горски територии, които ще се обезщетяват по различен начин. Тази промяна създава сериозен риск, вместо да се ускори процесът на изграждане на значими национални обекти, той да бъде забавен.  Очаква се управляващото мнозинство от ГЕРБ и \"Обединени патриоти\" да прегласува отново текстовете в парламента. По времето на втория мандат на Борисов Конституционният съд се произнесе, че предварителното отчуждаване на имоти е противоконституционно. Сега обаче управляващите твърдят, че новите промени за отчуждаване на имоти са съобразени с решението на КС, защото са въвели \"парична гаранция\", която гарантирала справедливо обезщетение за собствениците.", "date": "2019.05.28", "title": "Радев върна Закона за държавната собственост"}
{"url": "https://duma.bg/restavrirat-sas-78-000-leva-rotondata-sv-georgi-n192633", "text": "Близо 78 000 лева ще даде Столичната община за реставрация и консервация на ротондата \"Св. Георги Победоносец\" в центъра на София. Парите са предвидени в доклад, който ще бъде гласуван от Столичния общински съвет в четвъртък. Общо 205 000 лв. се отделят за довършване или ремонт на храмове в града. Един от тях е \"Св. Благовещение\" в жк \"Дружба 2\", който се строи повече от 6 години. Църквата се изгражда в двора на параклиса \"Св. Илия\" - периодично започват строителни дейности, които се прекъсват след няколко дни. В момента се прави опит да се покрият куполите й. С 50 000 лв., които дава общината, ще бъде направен опит строежът да бъде завършен.  Над 36 000 лв. са предвидени за \"Успение Богородично\" в кв. \"Курило\" - за ремонт на стени и тавани, смяна на дограма, нова елинсталация и изработка на иконостас. За арменската Апостолическа църква \"Света Богородица\" в кв. \"Красно село\" се отделят 40 000 лв. за довършителни дейности. Парите ще дойдат от корекция в разходната част на бюджета. ", "date": "2019.05.28", "title": " Реставрират със 78 000 лева ротондата \"Св. Георги\""}
{"url": "https://duma.bg/populistite-nyama-da-promenyat-evropa-n192624", "text": "Европа е изправена пред промяна, тъй като традиционните левоцентристки и десноцентристки партии бяха отстранени от популистки, екологични и крайнодесни партии на изборите за Европейски парламент. Крайната десница получи предимство в неделя след четири дни на гласуване в блока, като партиите, водени от италианския популист Матео Салвини и френския крайнодесен лидер Марин льо Пен, станаха сред най-големите в европейското събрание. Както Салвини заяви пред своите поддръжници в централата на партията му в Милано, \"правилата се променят в Европа\". Това също беше добра вечер за Зелените, които са загрижени за околната среда, яхнали \"зелената вълна\", задвижвана от последните демонстрации заради промените в климата. Резултатите от изборите за Европейски парламент показаха, че зелените партии в Германия, Франция, Великобритания и в няколко други държави са на четвърто място на изборите със 70 места, което е увеличение от 18 в сравнение с изборите през 2014 г. В Германия Зелените заеха второ място с над 20% от гласовете. Повече от 400 милиона души са имали право на глас на изборите, а около половината са го упражнили, сочи цялостната оценка. Избирателната активност беше най-висока от две десетилетия насам. Гласуването беше възприето като решаващо за бъдещето на блока както от страна на защитниците на ЕС, така и от опонентите му. Новият Европейски парламент обаче не позволява на евроскептичните групи да диктуват неговото законодателство. Нито партията \"Национален сбор\" на Мари льо Пен, нито тази на Матео Салвини (57 места), нито Партията на европейските консерватори и реформисти на торите и полските ултраконсерватори (61 места), нито \"Брекзит\" на Найджъл Фараж (54 места) са в състояние да променят новото мнозинство при гласуване. Отсега нататък три групи ще трябва да намерят компромиси: Християндемократите (ЕНП, 180 места), Социалдемократите (Социалисти и Демократи, 152 места) и либерално-центристите (АЛДЕ + Ренесанс, 105 места). Зелените постигат добър напредък, но по същество това остава недостатъчно да се превърне в \"необходим\" за трипартийното мнозинство, което вече се появява, оформя в последните проучвания. Битката за постовете се очертава да бъде груба, тъй като ЕНП със своето немско \"острие\" Манфред Вебер (победител в Германия) няма да позволи да бъде погребана. Тя ще разчита на третата сила, групата на либерали и центристи (с пристигането на 20 избрани макронисти), за да се опитат да охладят амбициите. \"Ние сме отворени за всички кандидати\", каза председателят на групата на алианса на либералите и демократите Ги Верхофстад. Той определи приоритетите, по които ще преговаря през следващите седмици: \"Борба за защита на климата, просто данъчно облагане, европейско решение за миграционна криза\". Топката обаче е в лагера на Европейския съвет, който сам съгласно договорите трябва да започне процеса за избор на следващия председател на комисията. Държавните и правителствените ръководители също планират неофициална вечеря във вторник вечерта, за да обсъдят разпределението на постовете.", "date": "2019.05.28", "title": "Популистите няма  да променят Европа"}
{"url": "https://duma.bg/pet-kvartala-v-sofiya-sa-bez-topla-voda-n192628", "text": "Топлата вода в пет района на София e спряна до 31 май заради профилактика, съобщиха от \"Топлофикация-София\". Без топла вода са части от кварталите \"Лагера\", \"Хиподрума\", \"Красно село\", \"Бели брези\" и \"Стрелбище\". В жк \"Лагера\" без топлоподаване са между ул. \"Плиска\", ул. \"Хризантема\", ул. \"Житница\", бул. \"Цар Борис III\" и ул. \"Христо Матов\". Без топлоподаване е и част от кв. \"Хиподрума\" между ул. \"Лерин\", ул. \"Кюстендил\", ул. \"Видлич\" и бул. \"Цар Борис III\". Както и част от кв. \"Красно село\" - между ул. \"Хайдушка гора\", ул. \"Дойран\" и ул. \"Кюстендил\". Без топлоподаване е и жк \"Бели брези\" между ул. \"Смърч\", ул. \"Битоля\", бул. \"Гоце Делчев\", бул. \"България\", ул. \"Кюстендил\" и ул. \"Дойран\". Част от жк \"Стрелбище\" също е без топла вода - между бул. \"Гоце Делчев\", ул. \"Твърдишки проход\", ул. \"Нишава\", ул. \"Руен\", ул. \"Добри Христов\", ул. \"Дедеагач\", ул. \"Нишава\" и бул. \"България\". Следващото спиране на топлата вода в столицата е планирано за периода 10-18 юни. Тогава то ще засегне всички абонати в кв. \"Дианабад\", както и част от кварталите \"Изток\" и \"Лозенец\". ", "date": "2019.05.28", "title": "Пет квартала в София са без топла вода"}
{"url": "https://duma.bg/podgryavane-n192627", "text": "Според анализ на БНБ от края на миналата седмица инфлацията през 2019 г. ще надхвърли 4%. Основната причина ще бъдат високите цени на храните и лошата международна конюнктура. Както може да се каже в случая, храните ще изядат парите. Ако прогнозата се сбъдне, това ще бъде най-голямото поскъпване на живота от 11 г. насам. Преди време управителят на БНБ ни убеждаваше, че с приемането на еврото също може да се очаква здравословна инфлация. Доколко има \"здравословно\" обедняване е отделен въпрос, но току-виж нашите властници допринесли за развитието на финансово-икономическата теория. Тези два примера обаче са показателни за друго - започва подгряването на обществото какво може да ни очаква в близките години.  Напоследък традиция стана всеки месец официалната инфлация на годишна база да надхвърля 3%, което всички усещаме по джоба си. Един от аргументите, който ни втълпяват управляващите, е, че под техните грижи непрекъснато забогатяваме, защото заплатите се увеличават. Явно там не разбират, че едно е да ти расте заплатата на фиш, а съвсем друго е да ти се увеличават парите в дебитната карта. Последното в днешни условия за обикновените граждани е невъзможно, защото тенденцията разходите на домакинствата да нарастват по-бързо от доходите им е трайна. Доказват го и данните на НСИ за първото тримесечие на тази година. Затова, като се разхождаше по предизборните студиа на телевизиите миналата седмица, въпросът, който премиерът деликатно заобикаляше, бе именно този - как забогатяваме, като харчим повече, отколкото получаваме. А иначе условия за инфлация у нас има - икономическите дисбаланси, нестабилният  растеж, обвързаността ни със страни в рецесия като Германия и Италия, сривът на инвестициите. Затова не бива да се учудваме, че сме щели да стигнем средноевропейските доходи след близо 45 години.", "date": "2019.05.28", "title": "Подгряване"}
{"url": "https://duma.bg/sled-dazhd-kachulka-n192625", "text": "По стар изпитан обичай от ГЕРБ отново действат на принципа \"след дъжд качулка\". Този път тушат със закъснение пожара с държавното финансиране на парламентарните партии. Преди изборите телевизионно предаване разкри, че вместо по 11 лева на глас големите централи са прибирали по 13. И като взе да се възмущава фейсбук общността, та се притесниха сите политици, че дори и главният прокурор реши да провери има ли нарушение в харчовете за партийно субсидиране. ГЕРБ запазиха мълчание, докато минат евроизборите. Финансовият министър Владислав Горанов едвам-едвам промълви, че имало законодателна дупка и затова партийците се били облажили... Къде спахте през последните 3 години, господин министър? Не можахте ли по-рано да се обадите, че има проблем, че държавата харчи повече от законово указаното? А кой точно ги писа, че и приема тези закони? Пак ли Станишев, Орешарски и Виденов са виновни? Или комунистите, дето избиха десетките дядовци на премиера? Горанов би трябвало поне малко да се засрами, защото точно финансовото министерство разписва тези разходи. Нали има бюджети, сметки, планове? Или поредният гаф трябва да ни покаже, че ГЕРБ наистина имат проблем с числата и ги тълкуват според обстоятелствата? Не са виновни партиите, че са прибирали пари, които някой им е дал. Виновен е Горанов, че толкова време си трая за \"законодателната дупка\", за която съпартийците му имат вина. Сега, след като медийният дъжд отми мъглата около финансирането, кабинетът се сети да взема решения със задна дата. А най-абсурдното е, че партиите ще бъдат наказани за бездействието на Горанов. Който ял, ял, сега кабинетът иска раздаденият обяд да се върне. Скъпичък е този \"обяд\" - над 18 милиона. Кой знае дали скоро няма да се окаже, че Горанов или друг негов колега е \"проспал\" още някоя законодателна дупка, която струва милиони на данъкоплатците... ", "date": "2019.05.28", "title": " След дъжд качулка"}
{"url": "https://duma.bg/zaev-napravi-chistka-v-partiyata-n192623", "text": "Целият изпълнителен комитет на Социалдемократическия съюз на Македония (СДСМ), шестте заместник-председатели на партията, генералният, организационният и международният секретар на партията и координаторката на Форума на жените са освободени в неделя вечерта на заседание на Централния комитет на СДСМ. Това съобщи лидерът на партията и премиер Зоран Заев на заседанието, като благодари на всички за досегашната  им дейност. Заев информира, че за нов генерален секретар е избран Люпчо Николовски и той вече няма да бъде министър на земеделието. Според решенията, които са взети с консенсус, са освободени Александър Кирацовски (генерален секретар), Миле Зечевич (организационен секретар), Дане Талевски (международен секретар), Цветанка Ласкова (координатор на Форума на жените) и шестимата заместник-председатели на СДСМ: Фросина Ташевска Ременски, Оливер Спасовски, Петре Шилегов, Благой Бочварски, Дамян Минчевски и Мухамед Зечири. В изявление за журналисти след заседанието на Централния комитет на партията премиерът Зоран Заев обяви, че ще има смяна на няколко министри в правителството и на заместник-министри и други служители. Заев при това каза, че не вижда никаква причина да предложи оставката си от премиерския пост. Ще има промени в министерски позиции, заместник-министри и други служители в правителството, както и на директори на държавни предприятия, агенции - навсякъде, където буквално няма резултати, където се е показала арогантност, където няма демократичен капацитет, успехи, ще се направят промени. Те ще бъдат толкова сериозни, каквито са тук в политическата партия, каза Заев. Попитан колко министри ще бъдат обхванати от промените, Заев отговори, че няма конкретна бройка, но посочи, че те ще бъдат повече от трима. Вестник \"Нова Македония\" спекулира, че се очаква да бъдат сменени осем министри. Заев очаква обратна информация за предстоящите промени от лидера на Демократическия съюз за интеграция (ДСИ) Али Ахмети, който е коалиционен партньор в правителството. Подобна информация очаква и от лидерите на другите формации - Алтернативата на Африм Гаши, ДПА на Мендух Тачи, както и от всички останали участници в управлението. Според него положението в опозиционната партия ВМРО-ДПМНЕ е много по-лошо дори от времето, когато тя се е ръководела от Никола Груевски. \"ВМРО-ДПМНЕ трябва да следва нашия пример. Там всичко е за смяна. Аз лично работех с Груевски, но в момента положението там е много по-зле. От този отговор сами си направете изводите за какво става въпрос. Не е моя работа да се грижа за подобрението на опозицията, но мой дълг е да призова в държавата да има по-отговорна опозиция, защото това е единственият начин властта да бъде по-отговорна и по-изпълнителна\", посочи Зоран Заев.", "date": "2019.05.28", "title": "Заев направи чистка в партията"}
{"url": "https://duma.bg/vissh-rumanski-politik-v-zatvora-n192622", "text": "Лидерът на управляващата в Румъния Социалдемократическа партия (СДП) Ливиу Драгня ще трябва да влезе в затвора, след като загуби обжалване на присъда за корупция, постанови Върховният съд на страната. Драгня има 24 часа да се яви в полицията, за да влезе присъдата в действие. Решението на съда дойде само ден след референдума в Румъния, на който избирателите отхвърлиха мерките на управляващите, затрудняващи борбата с държавна корупция. Референдумът се проведе едновременно с евроизборите. Макар да не е правно необвързващ, той нанесе двоен удар срещу СДП, която загуби и евроизборите. Нейните реформи на съдебната система и промените в законодателството за борба с корупцията предизвикаха остри критики от страна на Брюксел и Вашингтон. В референдума, организиран по инициатива на центристкия президент Клаус Йоханис, който често влизаше в сблъсъци със СДП, има положения, забраняващи всякаква амнистия и помилване за престъпления, свързани с корупция.", "date": "2019.05.28", "title": "Висш румънски  политик в затвора"}
{"url": "https://duma.bg/kratki-novini-n192618", "text": "Френската полиция арестува трима души след експлозията в град Лион миналата седмица, която рани 13 души. Това бе съобщено от властите в страната. Заподозряният 24-годишен алжирски гражданин бе арестуван заедно с майка си и друг алжирец - студент, който е приятел на семейството, съобщиха от прокуратурата в Париж. Заподозреният е студент по ИТ, който преди това не е бил известен на полицията. Все още никой не е поел отговорност за взрива в Лион.  Венецуелската опозиция участва в посредническите усилия на властите на Норвегия за регулиране на кризата в страната, а не води преговори с правителството на президента Николас Мадуро, заявил лидерът й Хуан Гуайдо в щата Лара. \"С други думи, това не са преговори и не е диалог\", държеше да уточни той. Според него тези срещи трябва да доведат до смяна на правителството и до избори във Венецуела. \"Ако не, ние ще останем на улиците и ще се движим към възстановяване на демокрацията\", изтъкна Гуайдо.  Двама души загинаха в торнадо, което разруши хотел в град Ел Рино, щата Оклахома, през изминалата нощ, предадоха медиите. Властите изясняват броя на безследно изчезналите. Спасителните операции и издирването продължават. Материални щети са нанесени и на намиращи се близо до хотела каравани и на още няколко сгради. ", "date": "2019.05.28", "title": "Кратки новини"}
{"url": "https://duma.bg/tramp-ne-tarsim-smyana-na-rezhima-v-iran-n192620", "text": "САЩ не търсят смяна на режима в Иран, заяви президентът Доналд Тръмп в хода на посещението си в Япония. \"Ние не търсим смяна на режима, не търсим ядрени оръжия\", каза той на пресконференция в Токио. Тръмп също посочи, че може да сключи сделка с Техеран. \"Смятам, че Иран ще иска да говорим и ако те искат, и ние искаме\", отбеляза той. Изявлението му идва дни след засилването на напрежението в Персийския залив. Тръмп каза също, че лидерът на КНДР Ким Чен Ун е \"много интелигентен\" човек, който осъзнава необходимостта да се откаже от ядрените оръжия, за да развива страната си. Той обаче добави, че САЩ ще запазят санкциите срещу КНДР и не възнамеряват излишно да форсират процеса на ядрено разоръжаване на Корейския полуостров. ", "date": "2019.05.28", "title": " Тръмп: Не търсим   смяна на режима в Иран"}
{"url": "https://duma.bg/evroizborite-nov-balans-ili-razbalansirane-n192617", "text": "Евроизборите 2019 се оказват най-куриозните - приличат на пъзел, сглобен погрешно. Големите губещи остават лидери, а големите победители не стават лидери. Освен това на този вот бе регистрирана най-високата избирателна активност, откакто се провеждат избори за Европарламент - 51,5 на сто. Само че този положителен сам по себе си факт доведе до още по-голямо раздробяване на Европа. По-високата активност отиде при тези, които все пак не изкачиха политическия Олимп, а и са на противоположни полюси  - либералите, десните популисти и \"Зелените\". Тоест тя отиде за \"политическото разпарчетосване\", а не за консолидация, за повече съгласие, а не съгласие, за по-мъчително, а не по-безболезнено вземане на решения.   Всъщност големият въпрос след този вот е до какво доведе той - до разбалансиране или нов баланс в Европа? Еднозначен отговор засега няма, най-вероятно той ще се оформи след месеци, в хода на самия политически процес.  Новият баланс показва, че евроелекторатът все по-малко вярва на досегашните фаворити, макар те да остават лидери. Най-ощетена е Европейската народна партия (ЕНП), която губи цели 44 мандата и ще може да разчита на 180 мандата. Резултатът прилича на наказателен вот срещу ЕНП. Сходно е положението и с втората политическа сила - Партията на европейските социалисти (ПЕС), която губи 38 места и ще има 148 мандата. Така лидерите ще имат общо 332 мандата и губят досегашното си мнозинство от 401, което им позволяваше да командват парада както в Европарламента, така и донякъде на политическата сцена в Европа. Сегашният \"наказателен резултат\" е доста под 376-те мандата, необходими за одобряването на новия председател на Еврокомисията.   На първо място сред победителите, които обаче няма да изместят лидерите, са точно техните противници - десните популисти и евроскептиците. Фракцията \"Европа на нациите и свободата\", в която влиза Марин льо Пен, е с най-висок брой нови мандати - 22. Сега тя ще има 59 евродепутати. Избирателят даде 16 повече мандата и на \"Европа за свобода и пряка демокрация\", в която участва Партията \"Брекзит\" на Найджъл Фарадж и \"Алтернатива за Германия\". Тази пък формация ще има 57 мандата. А сумарният брой на двете сили ги прави третия по сила политически блок в Европарламента - 116 мандата. Партията на Марин льо Пен вече призова за формирането именно на такъв блок.    Парламентарната група \"Алианс на либералите и демократите\" (АЛДЕ) увеличи броя на своите мандати с 11 до 79 депутати и ще има повече места от двете формации на популистите поотделно. А ако към тях се добавят и депутатите от партията на френския президент Еманюел Макрон \"Република, напред\", то либералите могат да разчитат на 107 места. С този показател обаче те не могат да задминат прекия си съперник и ще останат четвъртата сила в Европарламента.  С 18 нови депутата до общо 70 засилва присъствието си групата на \"Зелените\" - Европейски свободен алианс. Този успех е сигнал към Брюксел, че трябва да вкара проблемите на климата в челната тройка приоритети, наравно с печалбите на корпорации/банки и социалната справедливост.  Очертаващото се трето място за популистите предполага разнобой. Те са твърдо решени да променят \"правилата на играта\" в Евросъюза - да засилят ролята на националните правителства и орежат прекомерните пълномощия на Брюксел, да отслабят диктата на Европарламента и на Европейската централна банка, да се сложи край на либералната политика на ЕС по отношение на мигрантите, ЛГБТ и други малцинства, да отстояват християнската същност на Европа и традиционното семейство. На първо време разнобоят ще се почувства в избирането на нов председател на Еврокомисията. Най-вероятно повечето парламентарни фракции като ЕНП, ПЕС, АЛДЕ (eвентуално и \"Зелените\") ще се обединят срещу популистите. Техният сбор ще им осигури мнозинство. Това ще е нов баланс в Европарламента. Но ако различията между тях надделеят, ще имаме разбалансиране на Европа. ", "date": "2019.05.28", "title": "Евроизборите: Нов баланс   или разбалансиране"}
{"url": "https://duma.bg/novak-v-politikata-izbran-za-prezident-na-litva-n192621", "text": "Независимият кандидат Гитанас Науседа спечели президентските избори в Литва. 55-годишният икономист и политически новак получи 65,86% от гласовете срещу 32,86% за консерваторката Симоните. Науседа обеща да преодолее пропастта между богатите и бедните в Литва, която е сред най-силно изразените в 28-те страни членки на ЕС, а също да сближи градските и селските региони. \"Всички хора могат да живеят с достойнство в тази малка страна\", каза  бившият банков съветник пред репортери. Науседа също намекна, че иска да смекчи острата реторика на Литва срещу Русия, но настоя отношенията да бъдат подобрени само ако Москва промени политиката си към Украйна.", "date": "2019.05.28", "title": "Новак в политиката избран   за президент на Литва "}
{"url": "https://duma.bg/samo-bsp-be-opozitsiya-na-gerb-n192610", "text": "В изборната нощ като че ли най-важният въпрос беше дали Корнелия Нинова ще подаде оставка. Дали „Демократична България” ще излъчи евродепутат. Коментатори сякаш се радваха, че пак същите печелят изборите. В резултатите от тези избори, обаче, има важни неща, които остават по-встрани от вниманието. Разочарование и апатия обзема българския избирател – досега у нас активността е била 39% на евроизборите 2009 г., 36% – 2014 г., и сега по-малко от 29%. Защо ли? В някои страни от Западна Европа избирателната активност беше рекордно висока, до над 50%. У нас нямаше дебати за бъдещето на Европа, федерализация, екология и т. н. Говореше се преди всичко за вътрешни проблеми. И основният въпрос за избирателя беше – има ли алтернатива на Борисов? Но тъй като тези избори не са вътрешни, парламентарни, мобилизацията на избирателя е слаба, с други интереси. Някои гледаха да вкарат своите хора в Европарламента, а не да свалят ГЕРБ от власт. Оказа се, че като опозиция срещу ГЕРБ се очертава само БСП, по-точно \"две женици\", както ги нарече Борисов. Мъжете от другите партии не се борят срещу ГЕРБ, а му пригласят и го обслужват. Борисов си купува политолози, политици и цели малки партийки. Медиите го четкат и галят. Целият ресурс е в него, той \"разпределя порциите”, заедно с Доган (справка – кого подкрепят медиите на Пеевски и чий бизнес набъбва все повече). И няма партия, като да е тръгнала срещу Борисов, освен двете \"женици\". Видя се някакъв абсурд – някои политолози и анализаторки тип буруджиевки громяха БСП преди изборите, сочеха я с пръст като метафизическо зло. А след изборите започнаха да викат – кой ще понесе отговорност, че БСП загуби от ГЕРБ? Тв водещи и герберски коментатори в изборната нощ поставяха въпроса за оставка на Корнелия Нинова, за \"двете женици\" – виновни били за загубата. Всъщност нападките са по една основна причина – че само те засегнаха Борисов. Срещу тях вървеше кампания, медийна, вътрешнопартийна и т. н. Ако може някак хем да не засягат много Борисов, хем да го бият на избори. Сякаш не става въпрос за най-корумпираната страна в ЕС, за власт, която се разтърсва от скандали за злоупотреби и облагодетелстване. Но големите медии така поставиха нещата, сякаш е неприлично да разкриваш корупция. Впрочем някои резултати на тези избори са симптоматични, но не се коментират много: – Иванчева е седма политическа сила, изпреварва с гласове 4 партии и коалиции, включително Валери Симеонов, \"Атака\" и Калфин - Първанов. Защо ли? Ще отчете ли някой този симптом на доверие в съдебната система? – Въпреки многото заплахи за антиевропейски вот, у нас няма такъв. ВМРО дори не е антиевропейска партия (както плашат политици и медии) и не е победител в изборите. Фарадж във Великобритания печели победа над двете традиционни големи партии там. Все едно у нас \"Атака\" да победи БСП и ГЕРБ. Аналогично Марин льо Пен във Франция също спечели изборите. В Италия печелят най-десните, евроскептиците на Салвини. Фарадж и Салвини ще бъдат най-големите партии в Европарламента. А у нас се радват, че в други страни националистите отстъпили. Европа е пред реформи. Брекзитът е потвърден на избори, исканията за втори референдум са несъстоятелни. – ГЕРБ за първи път на избори има под 600 хил. гласа, при 90% твърди избиратели, според сондажи за структурата на вота. На парламентарни избори може да се очаква по-лошо. – БСП губи, но 7% от гласовете за нея са дошли от избиратели на ГЕРБ на предишните избори, според структурата на вота. – \"Демократична България\" събра около 120 хил. гласа и е на ръба. На предишните евроизбори имаше 144 хил., като Реформаторски блок. – Резултатът на ВМРО се дължи преди всичко на Джамбазки, защото на последните избори, на които се явява самостоятелно, ВМРО има 60 хил. гласа (около 3 пъти по-малко от сега). Победата над ГЕРБ не беше на тепсия за БСП, както се изразяват някои. Скандалът с имотите на управляващите и специално на Цветанов удари сериозно ГЕРБ. Но Борисов изигра много умело ситуацията. Той започна да иска оставки и се облече целия в бяло, раздаващ наказания и справедливост, молещ за прошка. Той е добър, а едни лоши около него се облагодетелствали. В продължение на месец излизаха данни за толкова имоти на хора от властта, че във всяка цивилизована държава правителството щеше да потъне вдън земя. Вместо това медиите тушираха скандала и го превръщаха в нещо като атракция. Не всички от данните за корупция и имоти излизаха от БСП и Елена Йончева. Натрупаха се много в кратък срок от време. Получи се обратен ефект. Пресоли се манджата. Зрителят и читателят се ошашавиха. От ГЕРБ взеха да отвръщат декларативно, че това били фалшиви новини. Борисов обясни скандални разкрития за своите имоти с реплика, че е бил братовчедите си и не си говори с тях. За недекларирана къща каза, че била зайчарник, всичко било законно. Като Цветанов. Борисов, който специално събори едно барбекю в имота на Доган в Бояна, сега се правеше на луд за цяла къща. И т. н. Впрочем имотните придобивки на Борисов тепърва ще му създават проблем за другите избори. Сега той се измъкна. Наказа Цветанов и неколцина от неговите, подаде оставка ключовият земеделски министър. И Борисов яхна джипа и юнашки даде газ по строителните обекти, да реже лентички на цехове и цехчета, някои за втори път ги откриваше. И се прегръщаше с пенсионерки и работници. Аз съм прост, вие сте прости... Но сегашната победа няма да помогне на Борисов за парламентарните избори. Те неминуемо се доближават и той като астероид върви плавно надолу, неотклонно и необратимо.                                   ", "date": "2019.05.28", "title": "Само БСП бе опозиция на ГЕРБ "}
{"url": "https://duma.bg/evropa-svetat-i-nie-n192611", "text": "Зад гърба ни са изборите за Европарламент. Занимаваме се с това коя партия колко спечелила, не се питаме защо българите масово не излязоха да гласуват. Отговорът според мен е кратък: защото не вярват в ползата от ЕС. \"Европа е с нас!\"; \"Европа ще ни спаси от мигрантите\"; \"Ние сме Европа\"; \"Духът на Европа е в нас\"... - продължават да повтарят като в изтъркан шлагер нашенските неолиберали и евроатлантици. \"Европа е с вас!\" - уверяваха ни фрау Меркел и мосю Юнкер, който от време на време бащински потупваше по раменете и погалваше по вратлето нашия премиер. Европа е с нас, но къде е Европа? Защото, докато ние сънувахме елейни сънища, а брюкселските чиновници ни омайваха с щедри обещания за \"светло бъдеще\", самата Европа продължаваше и продължава да се гърчи и тресе в конвулсия от проблеми, които заплашват не само нейната историческа и културна идентичност, но и съществуванието й въобще.          Прогресивно остарява нейното население.   Успоредно с тази неблагоприятна тенденция остава заплахата от нова \"мигрантска инвазия\". По данни на Евростат само през 2017 г. в Европа са дошли 1.5 млн. емигранти от други страни. Над 35 млн. са вече чуждоземците в Стария континент. Ако през 1990 г. мюсюлманите в Европа са били 29.6 млн., през 2015 г. те надхвърлят 40 млн. Расте и броят на джамиите във водещите европейски страни. В Германия те са 2750; във Франция - 2200; във Великобритания - 1500. В цяла Европа тече процес на пълзяща ислямизация, докато в резултат на т. нар.   секуларизация масово се затварят християнски храмове и намалява броят на вярващите християни.  Още по-стряскащи са прогнозите за следващите десетилетия. Ако тази тенденция се запази, през 2050 г. мюсюлманите ще съставят около 14% от населението на Европа. В Германия те ще наброяват близо 6 млн., във Франция - около 9 млн., в Италия - 4.5 млн., в  България - 15% от населението.  На практика в Стария континент се осъществява незабележима подмяна на религиозната и културната идентичност на населението. Онова, което ислямът не е успял да постигне чрез въоръженa инвазия в Европа през VIII и XIV в., сега е на път да се осъществи чрез демографската експанзия на мюсюлманите мигранти.  Вече цяло десетилетие бележити европейски интелектуалци предупреждават за надвисналата опасност над Стария континент. Световни медии не престават да алармират за настъпващия \"Армагедон\". Вместо да реагира адекватно на тревожните сигнали, така нареченият политически елит на ЕС продължава да тъне в безхаберие и неведение. \"Ислямът е зло, което Европа се отказва да забелязва\" - пише приживе известната италианска журналистка Ориана Фалачи, като в публикуваното през 2004 г. \"Интервю със себе си\" заключава: \"Европа я няма вече. Има Еврабия\". Известната швейцарска писателка Бат Йе'ор недвусмислено пророкува, че Европа рискува да бъде покорена от \"мигрантския и ислямски натиск\" като Византийската империя. Като основна причина за тази опасност Йе'ор посочва неспособността на европейските политици да осъзнаят и разберат  непримиримата агресивна същност на ислямизма; абсурдна е тяхната надежда за помирение между мюсюлмани и християни. Налице е прогресиращ упадък на западната цивилизация.  Живеем в жесток и безмилостен свят. Живеем в свят без правила и закони, без морал и без съвест, без милосърдие и човечност. Сякаш някога е имало нещо като присъда над жестокостта и съчувствие към невинните жертви...  Над 2 млрд. души от населението на планетата днес живеят в бедност и глад. От тях 753 млн. едва оцеляват с по-малко от два долара на ден. Докато 1 процент от богатите вече владеят над 50 процента от благата на Земята.    Над 240 млн. са наркоманите, близо 20 млн. - т. нар. анонимни (регистрирани) алкохолици.   На всеки 4 секунди в света става по едно самоубийство, или над 800 000 всяка година.    Броят на убитите иракчани от войната в Ирак надхвърля 160 000; на афганистанците от войните там - над 5 млн., на сирийците - от войната - над 500 000, а само на децата - над 15 000. Близо 20 000 са досега терористичните атентати в Европа, като в тях са загинали около 15 000 души.   Това е само малка част от тревожната  статистика. Днешният свят преживява дълбока екзистенциална и социална, духовна и материална, морална криза. Като прибавим най-новите данни за екологическото замърсяване на планетата и надпреварата в ядреното въоръжаване, ще ни стане още по-ясно докъде се е докарало човечеството в началото на XXI в. Повечето учени обясняват това \"пропадане\" с т. нар. корпоративен капитализъм, който е на път да подмени държавите с мафиотски структури и да започне да \"произвежда\" още по-голямо социално неравенство и антагонистични кризи, граничещи с  катастрофа.             Светът затъва в хаос, твърдят авторитетни международни наблюдатели. Причината е в продължаващото геополитическо пренареждане на света, което го прави все по-неуравновесен и хаотичен. Самият Тръмп е обхванат от маниакалната амбиция да възвърне изгубеното \"величие на Америка\". Русия едва ли ще се откаже от политическия реванш заради изгубената от Съветския съюз \"студена война\". Китай е на път да стане свръхдържава, която ще съперничи на САЩ. Не е за подценяване дори Индия, която набира скорост като водеща страна. Турция постепенно се освобождава от опеката на САЩ и започва да придобива самочувствие на регионална сила. Докато Европейският съюз продължава да \"изпада от класацията\" на глобалните субекти.    Живеем в жесток свят, но в никакъв случай не бива да се отказваме от мисълта да го направим по-добър. Светът утре не бива по нищо да прилича на днешния глобален свят.            предлага известният словенски писател и културолог Славой Жижек. Според него \"капитализмът не може да съществува вечно\", тъй като нищо не е вечно. Ученият смята, че рано или късно човечеството ще бъде принудено да избере \"някоя от версиите социализъм\" независимо от провала на съветския експеримент. Така прогресиращата роботизация ще доведе дотам, че ще стане излишна \"експлоатацията на труда\".    Жижек не изключва сред евентуалните сценарии за бъдещето да бъде \"марксовият комунизъм\", изчистен от доктринерските деформации на миналото. Другият негов сценарий предвижда т. нар. рентизъм - обществото да бъде управлявано от високоинтелигентна \"рентиерска класа\". Третият сценарий е за \"социализъм\" - с планирано и контролирано потребление. Последния вариант Жижек определя като \"екстерминизъм\". При него капиталистите ще си осигурят по генетичен път дълголетие, докато простосмъртните работници (служители) ще могат да живеят не повече от 25 г. Не подлежи на никакво съмнение, че в подобно общество ще има катастрофален \"конфликт на интересите\". След провала на неолибералната утопия и продължаващата агония на капитала не върви ли днешното човечество именно към подобен \"екстерминизъм\"? Жижек не отговаря на този  въпрос.        \"докато се обръща палачинката\" на световната политика? Непрекъснато се самовъзхваляват и умилкват около \"големите началници\" на САЩ и Европейския съюз. А иначе? Иначе продължават да си глождят кокала и заплашително да ръмжат - да не би някой \"опозиционер\" да им го отнеме.  Неотдавна психологът Петър Иванов съобщи ужасяващи данни за \"изчезването на България\". Според изчисленията на авторитетния учен от цялото население на страната - 6,8 млн. души  - българите са едва 4,5 млн., циганите - 1,5 млн., турците - 800 000. На всеки 7 минути намаляваме с по... един човек. Емигрирали са два милиона млади българи. \"Не е вярно, че България е на второ място в света по смъртност\" -  опонира известният специалист на оптимистичните прогнози. Страната ни уверено държи палмата на първенството по биологично \"изчезване\". България се управлява от политически елит със \"слугински манталитет\", който със зъби и нокти се стреми да запази статуквото. Държавата е превърната в \"треторазрядна буферна периферия\".  По-страшното е, че докато България страда от \"неизлечимата болест\", никой не си мръдва и пръста за нейното спасяване. Нито едно българско правителство досега не се е захванало с решаването поне на един проблем, от който зависи оцеляването ни като етнос и държава. Вместо това нашенските управници продължават да преливат от пусто в празно и да сипят суетни хвалебствия за някакви мними \"успехи\". А народецът ни блажено спи и си трае, не отива дори да гласува, не виждал полза. Докога може да продължава това унизително самоубийствено поведение? ", "date": "2019.05.28", "title": "Европа, светът и ние"}
{"url": "https://duma.bg/zashto-n192612", "text": "На хората наистина им писна от проценти, партийно надскачане, социологически и всякакви там проучвания и някакви извадки, пък макар и представителни. И това е така, защото повсеместно българското население извади дебелия край с посредствено съществуване, а тревожно много и с... чиста мизерия.  За тези наши сънародници Европа и нейното междудържавно обединение е нещо по-отдалечено, в много случаи и неразбираемо. Те имат свои ценности, предавани от поколения, които следват като дълг към предците си. Харесват и общоконтиненталните норми на поведение за морал, етика и солидарност. Но в ограничения свят на нарастващ недоимък все по-трудно припознават като своя кауза партийни избраници, които ще отстояват правата им в далечния във всяко отношение за тях Брюксел. Бих искал думите ми да не прозвучат като упрек към когото и да било, а най-малкото срещу отрудените хора, водещи титанична битка за съществуване в създадената през последните години агресивна среда за що-годе поносим живот. Напротив, разбирам техните вълнения и нагласи, пък и вероятното им неучастие в европейския изборен процес. Но дали тяхното отсъствие пред урните не е и своеобразен протестен вот? И то не срещу определените личности да ни представляват в Европейския парламент и точно против определена партия, а срещу откраднатото цяло десетилетие от нашия живот. Абсолютно наясно съм, че подобна теза ще срещне много противници. И това ще бъдат хора, които са намерили и намират добра реализация в сегашната система на управляем хаос, но и такива с отлично приложими професии за новото време. Обществото ни обаче не се състои само от приближени на управляващите и разширяващи се кръгове около тях, от високоплатени компютърни специалисти, фирмаджии, отделно далавераджии, но и покорни държавни чиновници. Далеч по-голямата част от българите стене в окото на кризата и се гърчи на самия край на опашката в Евросъюза. Ето защо липсата и на техния глас в изминалия неделен изборен ден бе всъщност крясък за промяна на политическото статукво у нас, но и призив Европа да изостри слух за проблемите ни. Закономерно някои ще възприемат думите ми като своеобразно оправдание за отстъплението на БСП с няколко пункта пред управляващата ГЕРБ. Но преценете сами. Не е ли по-важно, че левицата не губи, а прибавя привърженици към своето електорално тяло, а ГЕРБ продължава отстъплението. И защо поначало се възприе разбирането, че тези избори са много показателни за бъдещите нагласи на гражданите, когато точно на тях отзивът у нас е по-скромен, а този път - катастрофално нисък. Да не говорим и за непрецизираният във времето, независимо от безспорните факти, натиск от опозицията с изваждането на светло на корупционни практики. Те наистина отвратиха обществото, но явно по-малко онази негова част, която все още възприема магистралите, пречиствателните станции и запушването на устите на справедливо протестиращите с наши пари като \"основни приоритети\" за... оцеляване. При това за сектори, които освен средства искат активна политика и дългосрочна стратегия, от които управляващите упорито странят.  Това са само някои от причините за изпращането в Брюксел на един или двама депутати по-малко от левицата, което не е драма, но не е и повод за успокоение. Та представляващите ни трябва да водят не своите, а нашите битки в столицата на Европа. А тук, на място, неизбежно предстоят големите сражения между БСП и ГЕРБ на местния вот и все по-неизбежните предсрочни парламентарни избори.     ", "date": "2019.05.28", "title": " Защо?"}
{"url": "https://duma.bg/libiya-e-razkasvana-otvatre-i-otvan-n192613", "text": "Със залеза на западния свят виждаме едно ново преобразуване на международните отношения. Системата става все по-комплексна и приветства появата на нови и опасни играчи. Това са лидери, които искат да ревизират старите граници, да се борят за власт и да разширяват влиянието си. Това са хора и групи от хора, които искат да променят обстановката в своите страни, но без да копират и да възприемат изцяло западния модел на демокрация.  Става въпрос основно за държавите, бивши колонии, от Африка, Близкия изток и Азия. С ограничаването на западното влияние, ускорено от унизителното отношение на президента Тръмп към традиционните съюзници на САЩ, както и от възхода на националистическите настроения в Европа, лидерите на различни държави по целия свят се опитват да захвърлят оковите на западната хегемония и така да предизвикат доколко устойчив и обединен е западният алианс.  На дневен ред е конфликтът в Либия, който заплашва да премине в гражданска война. Пратеникът на ООН за Либия Хасан Саламе призова за незабавни действия за прекъсване на потоците от оръжие към воюващите страни в Либия, като предупреди, че продължаващата битка за Триполи е \"само началото на дълга и кървава война\". \"Насилието в покрайнините на Триполи е само началото на дълга и кървава война по южните брегове на Средиземно море, застрашавайки сигурността на непосредствените съседи на Либия и по-широкия Средиземноморски регион\", каза още Саламе.  в Либия и бурния преходен период след революцията от февруари 2011 г. Някои от тях са вътрешни и са причинени от слабите институции, оставени от режима на Муамар Кадафи, което затруднява постигането на помирение сред силно разединеното общество. По-опасна е външната намеса от страна на регионални и международни сили, които подкрепят враждуващите страни в либийския конфликт както политически, така и военно. Сътресенията в Либия засягат не само либийския народ, но също така има отрицателно въздействие върху съседните на Либия страни и на целия регион, както и върху Европа. Продължаващият конфликт доведе до огромен поток от мигранти и бежанци на Стария континент и до разпространението на терористични групи, използващи африканската страна като база. Разделението между политическите и икономическите институции в Либия през последните четири години - включително двете паралелни правителства в Триполи и в Източна Либия, които се конкурират за власт, са основната причина за нестабилността и страданията на населението. В момента Либия има разделена централна банка, което означава, че няма централизирана парична и фискална политика. Това предизвика високи нива на инфлация и рязък спад в стойността на либийската валута. Ситуацията се усложнява от липсата на ликвидност в банките за широката общественост.  Друг проблем пред стабилността и институционалното изграждане в Либия е нарастващият брой и власт на милициите. След разпадането на режима на Кадафи слабите структури на националната армия и полицията не успяха да се обединят и консолидират,  Те са превзели контрола на важни държавни институции и активи като министерски сгради, летища, петролни съоръжения, гранични пунктове, пристанища и военни казарми. Основните воюващи страни в конфликта са базираното в столицата Триполи Правителство на националното съгласие (ПНС) начело с премиера Файез ал Сарадж и въоръжените сили на генерал Халифа Хафтар. Ситуацията в страната ескалира в началото на април, когато Либийската национална армия (ЛНА), предвождана от \"Силния човек\", поведе военна офанзива срещу правителството в Триполи. В момента силите на Хафтар са разположени в южните предградия на града, където сраженията продължават. По данни на Световната здравна организация до момента повече от 510 души са убити, 75 000 са напуснали домовете си, а над 2400 са били ранени. Съветът за сигурност на ООН не успя да постигне съгласие по проекторезолюция, която изисква прекратяване на огъня в Либия и връщане на масата на политическите преговори за слагане край на конфликта. Съобщението за операцията, стартирана от армията на Хафтар, дойде само дни преди планираната национална конференция, организирана от Мисията на ООН за подкрепа в Либия. Очакваше се тази конференция да постигне пробив в политическата безизходица и да помогне  за разрешаване на либийския конфликт, който би включвал провеждането на нови избори за обединяване на разделените институции в страната. Подобна политическа сделка щеше да сложи край на личните амбиции на Хафтар за постигане на абсолютна власт в Либия, подкрепена от основните му международни поддръжници - ОАЕ, Египет и Саудитска Арабия. \"Силният човек на Киренайка\" провежда своята кампания под наслова за освобождаване на Либия от фиктивното правителство, унищожаване на военните милиции, които засилиха своето влияние в страната след елиминирането на Муамар Кадафи, и борба срещу тероризма. В свое интервю пред френски медии в неделя Хафтар заяви: \"Разбира се, че целта е политическо решение. Но за да се върнем към политиката, трябва да приключим с милициите. Проблемът в Триполи е въпрос на сигурността.\"  Добро начало на усилията за стабилизиране на Либия би било да се ограничи разрушителната външна намеса, подклаждаща конфликта. Страни като ОАЕ и Египет открито пренебрегват международните санкции срещу оръжията, което се потвърждава от подробни доклади от експертния комитет на Комитета по санкциите на ООН за Либия. Двете страни доставят тежко оръжие и провизии на либийския командир Халифа Хафтар. Катар и Турция пък отдават политическа подкрепа за противниците на Хафтар в Западна Либия. Халифа Хафтар е подкрепян също така от Йордания, Франция и Русия, като тези държави оказват на либийския военен лидер политическа и военна подкрепа. в отношението си към северноафриканската държава. Най-големи интереси в страната имат Италия и Франция, които инвестират в енергийния и петролния бизнес на Либия. Съперничеството между Париж и Рим е добър пример за това как липсата на международен консенсус удължава нестабилността в Либия. Франция е обвинявана в двойствена игра, като се опитва да влезе в ролята на посредник между двата либийски лагера. Правителството на Сарадж бе създадено в Триполи през 2016 г. с подкрепата на ООН. От този момент Париж влезе в ролята на медиатор и организира две срещи между воюващите страни през юли 2017 г. и през май 2018 г. Безспорно е обаче, че Франция отдава предпочитанията си за Халифа Хафтар. Италия от своя страна подкрепя правителството на Сарадж, подчертавайки своите петролни интереси в Либия. Известно е, че италианският петролен гигант \"Ени\" и френският \"Тотал\" се съревновават за богатите находища в Сирт и Западна Либия.  Плахият отговор на международната общност към офанзивата срещу Триполи показва, че много страни виждат в генерал Хафтар решение на ситуацията в Либия. Хафтар се надява още да се възползва от нарастващото недоволство сред цивилното население в Западна Либия. Престъпността, несигурността и корупцията нарастват, а условията на живот значително се влошават. Носталгията по епохата на Кадафи се е промъкнала в Либия и се допуска усещането, че Хафтар може да обедини страната и да върне стабилността и реда. Либия спешно се нуждае от ефективен и функциониращ национален процес на помирение, който включва всички политически, военни, регионални и племенни играчи, участващи в конфликта. Наличието на едно национално авторитетно правителство и обединяването на армията, агенциите за сигурност и всички суверенни икономически институции е от решаващо значение за стабилизирането на страната и подготовката й за демократичен избирателен процес.", "date": "2019.05.28", "title": "Либия е разкъсвана отвътре и отвън"}
{"url": "https://duma.bg/koy-shte-specheli-voynata-mezhdu-kitay-i-sasht-n192614", "text": "За двете години президентство на Доналд Тръмп в Белия дом вече свикнахме да наблюдаваме някои нетрадиционни решения от него, а той си спечели славата на агресивен лидер, тъй като за това време успя да се изпокара с почти всички. Освобождението на Венецуела от \"диктатора\" Мадуро, изглежда, няма да му се получи, но пък през това време Тръмп продължава да води една друга, търговска война.  Тя достигна своеобразен връх с вкарването на китайската компания \"Хуауей\" в черен списък на американските власти, като по този начин те се надяват да спънат, дори да задушат дейността й. През последните години това е най-бързо развиващият се в световен мащаб производител на смартфони и телекомуникационно оборудване, добре познат и в нашата страна.  Но както се случва напоследък в Америка, желанията надхвърлят възможностите и само дни по-късно администрацията на Тръмп облекчи санкциите за период от 90 дни, тъй като се оказа, че американските компании, които работят с \"Хуауей\", не са готови за такава рязка промяна в бизнеса си и ще понесат значителни загуби и затруднения. Въпреки това големи производители на компоненти като \"Интел\" и \"Куалком\" обявиха, че спират да работят с досегашния си китайски партньор, а \"Гугъл\" заяви, че няма повече да предоставя операционната си система \"Андроид\" за новите модели смартфони на \"Хуауей\". Мярката обаче няма да засегне вече продадените или произведени устройства, а само бъдещите такива. Ако междувременно ситуацията не се промени, това означава, че ако си купите телефон \"Хуауей\" оттук нататък, няма да можете да използвате приложения като \"Ютюб\", \"Джимейл\" и др., които са част от услугите на \"Гугъл\".  Решението на Тръмп дойде, след като преговорите за търговска сделка между Китай и САЩ на практика спряха поради непреодолими различия между двете страни. Въпреки че по-рано те бяха постигнали договорка, през април Тръмп обяви, че Пекин \"мами\" и използва това като аргумент да наложи нови мита върху китайската продукция, внасяна в Щатите. Разбира се, Пекин не му остана длъжен и наложи собствени ограничителни мита за американски продукти. Тази размяна на удари, съпътствана и от интензивни срещи на масата за преговори, върви вече повече от година и вместо ситуацията да бъде разрешена, тя, изглежда, върви към все по-силно влошаване. Няма и как иначе да бъде, тъй като интересите на Вашингтон и Пекин са противоположни, а намирането на компромис ще изисква значителни отстъпки и от двете страни. В същото време обаче икономиките им са в такава степен взаимнообвързани (както нагледно демонстрира и случаят \"Хуауей\"), че всякакви резки движения носят негативни последици не само от другата страна на океана, но и у дома. Тогава защо Тръмп предприема такива драстични мерки? В предизборната си кампания Тръмп издигна обещанието да \"направи Америка велика отново\" като основен стълб на програмата си. Всъщност именно то бе и посланието, което му спечели толкова много поддръжници в деиндустриализираните райони на Средния Запад и Юга на САЩ, а червената шапка с въпросния лозунг стана символът на неговия избирател. Още преди да бъде избран за президент, Тръмп хвърли вината за неволите на американския работник върху Китай и сегашната търговска война е логично следствие от този курс.  Но проблемът е много по-сложен. Ако тези две държави не се радваха на взаимноизгодно сътрудничество през последните около 40 години, всичко щеше да бъде лесно. Но Америка не може да живее без китайското производство, а Китай има нужда от американските пари и технологии. Днес Пекин е обвиняван, че е \"откраднал\" технологиите на САЩ и това е тайната на възхода му. Обвиненията в нечестна игра обаче са, меко казано, пресилени. Разбира се, промишлен шпионаж съществува и се практикува. Но той далеч не се практикува само от китайски компании, нито пък е започнал с възхода на Китай. Това е дейност, стара като света. Освен това основният фактор, който доведе дотам, че компании като \"Хуауей\" да се представят по-добре от американските си конкуренти, не кражбата на технологии.  Почти всичко, което Китай е получил от Америка, е резултат на доброволна размяна. Но и САЩ получиха немалко облаги от Китай - изключително евтина работна ръка и поне за някои свои стоки и суровини - нов, огромен пазар. А това означава стотици милиарди долари в джобовете на американския бизнес за всички тези години. Знаете ли кое е най-богатото семейство в Америка и в целия свят? Семейство Уолтън, притежатели на веригата \"Уолмарт\". А тя на свой ред е най-голямата верига за търговия на дребно в света. Именно тази верига се превръща в прозорец на Китай към американския пазар, наводнявайки Щатите с евтини, но и достатъчно качествени китайски стоки. А през годините семейството посредник успява да натрупа такова богатство, че много поколения занапред ще могат да водят повече от охолен живот. Към май 2018 г. тяхното общо богатство се измерва на 175 милиарда долара.  Но докато едни трупат несметни купчини пари, много други трябва да платят цената на този успех. Точно това се случва в индустриалния център на Америка, за който споменахме по-горе. През тези 40 години на сътрудничество почти не остана стока, на която да не пише \"Made in China\". А голяма част от тези стоки са именно на американски концерни, изместили производството си в азиатската държава поради несравнимо по-ниските разходи. Всъщност е толкова евтино да произвеждаш в Китай, че е по-изгодно да произведеш нещо там, след което да платиш разходите по транспорта му до Америка - и пак ще имаш по-евтин продукт, отколкото в класическата схема на местното производство. Хиляди и хиляди фабрики и други производствени мощности бяха затворени в Щатите в този период, като на места дори се наблюдават т. нар. градове призраци - в миналото организирани около конкретно производство, но след неговото преместване от другата страна на Тихия океан градът на практика престава да функционира, а жителите му постепенно се изселват към други селища. Подобен процес наблюдаваме и в България след 1989 г. в Северозапада, където държавата се оттегли от икономиката, а понастоящем регионът е най-бедният в цяла Европа. Същите тъмни петна се образуваха и на картата на САЩ, основно във вътрешността на страната. През 2016 г. Тръмп умело използва неизбежното социално напрежение, което този процес на глобализация на икономиката роди, за да спечели на своя страна милиони бедни американци, които се чувстваха изоставени от политическите си представители. И в момента американският президент се опитва да запази доверието им предвид битката за втори мандат, която го чака през следващата година.  Това е в основата на враждебното отношение на Тръмп както към Китай, така и към Европа. В риториката на Тръмп те са виновни за вътрешните проблеми на САЩ, затова са и непрестанните обвинения в нечестна игра. Така стопанинът на Белия дом може да гради образ на човек, който се бори срещу външните заплахи в името на работниците - дори когато това не е съвсем така.  А това не е така, защото не китайците или европейците са виновни за това, че американският бизнес елит е готов на всичко в името на печалбите. Втората причина това да не е така е, че чрез митата и агресивната си икономическа политика Тръмп нанася щети именно на тези, които уж защитава. Когато по-рано Тръмп наложи мита на различни китайски стоки, Пекин отговори, като наложи 25% мито върху износа на американска царевица. С този изключително точно премерен ход Китай удари именно американските фермери в Щатите, където Тръмп спечели най-много гласове през 2016 г. В резултат голяма част от тях са изправени пред фалит, защото Китай беше основният консуматор на американската царевица. А в Европа тя не е желана, тъй като голяма част от нея е ГМО. С митата Тръмп може и да е ограничил в някаква степен вноса, но в същото време сложи бариера и пред износа. Друг проблем, който възниква след действията на неговата администрация, е, че митата ще бъдат платени не от Китай, а от американския потребител. Китайският производител пак ще получи същите пари за своята продукция. Просто крайната цена за потребителя ще бъде увеличена така, че да компенсира митническите разходи на производителя или вносителя. След последните санкции на стойност 200 милиарда долара, наложени тази година, гореспоменатата верига \"Уолмарт\" вече оповести, че буквално е принудена да вдигне цените в своите магазини. Така тези 200 милиарда ще излязат не от джоба на Китай, а от този на редовия американец, който пазарува там. Просто световната икономика - и особено тази на Китай и САЩ - е дотолкова глобализирана, че всякакво затваряне зад националните граници е пагубно и постига единствено обратен ефект. Преди да се усети той обаче в пълната си тежест, ще мине известно време и Тръмп се надява, че дотогава ще успее да си осигури следващия мандат.  Тази размяна на удари, особено през последните два месеца, е прелюдия към следващата среща на Тръмп и китайския лидер Си Дзинпин, която трябва да се състои на срещата на върха на Г-20 през юни в Осака, Япония. Атаката срещу \"Хуауей\" - в която беше включен дори арест за дъщерята на основателя на компанията при нейно посещение в Канада - има за цел на първо място да упражни натиск върху китайското ръководство, така че да склони на отстъпки, които иначе не би направило.  Но според много коментатори, включително американски, Вашингтон сериозно надценява мощта си. Да, \"Хуауей\" ще има временни затруднения. Но, първо, ще се обърне към други производители на процесори, памети и други компоненти - каквито има съвсем наблизо в Южна Корея и Япония. Второ, \"Хуауей\" вече е започнал да разработва собствена операционна система за телефоните си, така че в бъдеще изобщо ще отпадне необходимостта да ползва тази на \"Гугъл\". Допълнителен коз в ръцете на китайците е и това, че има версии на \"Андроид\" с отворен код, т. е. безплатни и свободно достъпни, и те ще могат да бъдат инсталирани на устройствата на \"Хуауей\", въпреки че няма да предоставят пълната функционалност, която имат сега. Така Тръмп може да нанесе временен удар на Пекин, но в дългосрочен план буквално ще го принуди да стане независим от американския хардуер и софтуер. Последиците от това за самите САЩ ще бъдат катастрофални - в отговора си към Тръмп от \"Хуауей\" заявиха, че само сегашните санкции ще нанесат щети за 11 милиарда долара на американските производители и че имат запаси за няколко години напред, тъй като са очаквали подобни действия. Заради загубата на такъв важен клиент в бъдеще щетите за американския бизнес ще се увеличат многократно. Всички сме чували за китайската мъдрост, че ако достатъчно дълго стоиш на брега на реката, все някой ден ще видиш по нея да плува трупът на врага ти. Точно това правят в момента китайците - защото вече са достатъчно силни, за да могат да си го позволят. Ученикът просто задмина учителя. Никак не е случайно, че \"Хуауей\" вече може да изгражда телекомуникационни мрежи от пето поколение, докато в Америка са още в процеса на планиране. Никак не е случайно, че миналата седмица в Китай направиха тестове на влак, който развива невероятните 600 км/ч, докато в Америка няма нито една високоскоростна жп линия. Непосредственият губещ от тези пререкания обаче са потребителите на \"Хуауей\" в Европа. Тук компанията има огромни интереси, но по всяка вероятност няма да успее в близкосрочен план да предлага същото качество както досега. Както вече споменахме, това се дължи най-вече на опасността да не можем да ползваме услугите на \"Гугъл\" през телефон от тази марка. Всеки, който има смартфон, знае колко много означава това.  Друг голям проблем за Европа са обвиненията, че \"Хуауей\" е свързан с китайското правителство и де факто шпионира за него. Тъй като китайската компания предлага най-модерното оборудване, много европейски държави се канят да работят с нея при осъвременяване на телекомуникационната си инфраструктура. Това обаче вече предизвика неколкократно размахване на пръст от страна на Вашингтон. Но ако за \"Хуауей\" има съмнения, за американските технологични гиганти многократно е доказвано, че никак не се свенят да работят заедно с американските служби. Така че тук става въпрос за нещо повече от търговска война - Америка иска да запази възможността да подслушва целия свят. Парадоксално, това става чрез обвинения в същите грехове, каквито тя самата има колкото искаш. Несъстоятелността на обвиненията в шпиониране се доказват и от последните изявления на Тръмп, който каза, че въпросът за \"Хуауей\" ще бъде поставен при евентуални следващи преговори с Пекин. Очевидно с цел да бъде използван за разменна монета. А това издава, че натискът върху компанията е чисто политически. Ако реално имаше опасност, нима Тръмп би изтъргувал националната сигурност на страната си толкова евтино? Не, просто цялата история е фалшив претекст за рекетиране на Китай, а оттам и на Европа. Китай знае това и вероятно няма да се огъне, колкото и да му струва това. Европа също не дава признаци за подчинение на американския президент - макар да не е ясно как ще реагира, ако натискът от Белия дом продължи. Дори приятелската Великобритания засега отказва на Тръмп по този въпрос. Единствените две държави, които обявиха, че ще бойкотират \"Хуауей\", бяха Япония и Австралия.  Така че за момента Тръмп, изглежда, сътвори война, която няма как да спечели. Обратното - действията му по всяка вероятност ще ускорят залеза на Америка като световен лидер на геополитическата и технологичната сцена. Междувременно обаче ще има много невинни жертви. Европейците може да сме една от тях и това е най-опасното в цялата ситуация.", "date": "2019.05.28", "title": "Кой ще спечели войната между Китай и САЩ?"}
{"url": "https://duma.bg/ankara-se-luta-iz-razbarkaniya-pazel-na-blizkiya-iztok-n192615", "text": "Няма спор, че през последните дни Турция е заета предимно с вътрешни въпроси, но това в никакъв случай не означава, че тя е загърбила своите приоритети на международната сцена. Напротив, не се изпускат от поглед ситуацията в Сирия, случващото се между САЩ и Иран, обстановката в Ирак или \"енергийните войни в Източното Средиземноморие\", които нагнетяват напрежение между Анкара и Атина. Активността в тази посока и по тези въпроси не само не е намаляла, но и има нови висоти. Особено по отношение на т. нар. дипломатически престрелки между Гърция и Турция за \"понтийския геноцид\", което всъщност е отражение на настоящото  или как да се разпределят порциите при предстоящия добив на газ от това находище. Различните становища относно случилото се през 1919-1922 г. в Гръцко-турската война, в която Атина окончателно загуби Мала Азия, са толкова противоречиви, че допълнително усложняват отношенията. Двете страни се обвиняват в \"манипулиране на историята\" и в геноцид, но в същото време техните министри на отбраната се срещат в Атина за уточняване на позиции и размяна на мнения. Сигурно ще се въздържат да коментират подписания договор между Франция с Република Кипър за военно сътрудничество, с който Париж си осигурява ползването на военноморската база \"Евангелос Флоракис\" в Кипър. Само че това е въпрос, който живо интересува Анкара. Там преценяват, че самолетоносачът \"Шарл де Гол\" ще осигури охраната на проучвателните дейности на  френската компания \"Тотал\" в района на газовото находище.  Турция отговаря с традиционни за нея сигнали - в периода 13-25 май прави голямо военно учение \"Денис Курду\" (\"Морски вълк\") едновременно в Егейско, Черно и Средиземно море с 25 000 военнослужещи, 157 самолета, 131 кораба и 33 хеликоптера.   Всичко това на фона на събитията в сирийската северозападна провинция Идлиб, което е постоянна тема за разговори не само между Москва и Анкара. Военните министри Хулуси Акар и Сергей Шойгу са разговаряли за пореден път по телефона за Идлиб и за мерките за намаляване на напрежението в региона, което е договорено в Сочи на срещата на президентите Владимир Путин и Реджеп Ердоган. Няма как да се скрие, че има разминаване в мненията за случващото се в Идлиб, където тези дни сирийската армия на президента Асад с въздушната подкрепа на руските военни извършва настъпление срещу радикални групировки в Сирия. Според Анкара руската страна е определила тези групировки за терористични, настоява за ликвидирането им, и то без да се приема за първостепенно положението на цивилното население.  Турция твърди, че това е сериозен проблем при 3 млн. цивилно население в Идлиб и около 45-60 000 радикални бойци. Но не споменава, че някои от тези радикални ислямистки групировки през цялата гражданска война в Сирия са били подкрепяни от Анкара и тя се старае да ги съхрани с цел влияние и в бъдеще. След двете военни операции \"Ефратски щит\" и \"Маслинова клонка\" на територията на Сирия Анкара трудно може да скрие, че  от неудобни за нея бойци, най-вече сирийски кюрди, провежда политика за налагане на турски език, за поставяне на \"свои хора\" в местната власт и укрепва своето присъствие в областта. Съгласно споразумението от Сочи турската страна е предприела дипломатически мерки за разоръжаване на тези групировки без сражения. Цели се оттеглянето им навътре в региона на Идлиб поне на 15 км. Изграждането на постове за следене за прекратяване на огъня е също част от споразумението от Сочи, както и отваряне за движение на шосета М4 от Халеп до Лаские и М5 от Халеп до Хама.  Да, но Анкара забави изпълнението на договорките и на практика \"целта не бе изпълнена\", признават  турски наблюдатели. Въпреки многократното удължаване на срока за изпълнение. Пролетта на 2019 г. донесе и увеличаване на  престрелките и нарушаване на приетото като условие прекратяване на огъня. Армията на Асад се намеси и шосета М4 и М5 вече се контролират от нея. Но сраженията на юг и на югоизток от Идлиб не спират и това според Турция може да предизвика човешка криза с нови бежанци.  Така Турция плаши и Европа, и Русия. Ако намерението на Анкара е било да се печели време, за да се осигури спасяване на \"своите\" в Идлиб и да се гарантира целостта на Сирия, за да не възникне каквото и да било независимо образувание на сирийските кюрди, подкрепяни от САЩ, задачата е изпълнена частично. Защото по тази тема разговорите на държавния секретар Майкъл Помпео и колегата му Сергей Лавров в Сочи са знак, че като играч на терена Турция ще трябва да се съобразява с техните договорки и интереси. На този етап е известно, че ще се създаде онази комисия, която ще разработва конституцията на Сирия, но териториалната й цялост се гарантира от Русия и САЩ. Президентът Башар Асад е участник в бъдещото устройство на страната, а ще се спори за състава на самата комисия. Кюрдите и в този случай вероятно ще са разменна монета. Растат и съмненията, че може и да не са направили правилния избор за своята подкрепа в сирийския конфликт.  В същото време Анкара има своите противоречия със САЩ въпреки \"съюзническите стратегически отношения\". Има срок от САЩ да реши до 2 седмици отказ от доставка на руските системи С-400. Президентът Ердоган неведнъж отговаря, че \"всичко свърши, ще се доставят\". Убеден  е, че \"все някога ще ни дадат и Ф-35\". Вашингтон поставя доставките на самолетите Ф-35 в зависимост от отказа за доставка на руските С-400. Въпросът е ще издържи ли Турция на този натиск, или по-скоро \"как ще отиграе топката\". Дори за 80-милионна държава като Турция е трудно да отстоява независима от геополитическите играчи политика. Налага се \"две крачки напред, една назад\", което едва ли може да се приеме за баланс в геополитиката.   Що се отнася до Иран, с който Турция традиционно поддържа добри търговско-икономически отношения, повечето анализатори в Анкара са убедени, че  Независимо че Пентагонът предложи изпращане на войски в региона на Близкия изток с цел отбрана срещу потенциална иранска заплаха. Турски експерти считат, че \"съсредоточаването на Тръмп върху вътрешните проблеми и ограничаването на американските средства зад граница\" са знак, че се цели не война с Иран, а \"да се сложи Техеран на колене с икономически и дипломатически атаки\", определяни от Техеран като \"психологическа война\".  Преобладаващото мнение в Анкара е, че и Иран няма намерение за разгаряне на военен конфликт, но ще търси настойчиво пътища за изход от настоящата тежка за него ситуация заради наложените санкции. Далеч по-изгодно за него ще бъде да действа в региона чрез \"Хизбула\", хусите в Йемен или шиитски групировки в Ирак и Сирия. В случая с Иран обаче Вашингтон не успя да създаде \"коалиция на желаещите\", която да подкрепи излизането от ядреното споразумение. За Турция \"това е грешка на Белия дом\". Но тук въпросът е в същия дух - ще издържи ли Иран. Факт е, че ЕС, Русия и Китай подкрепят ядреното споразумение, тоест има несъответствие между позициите на Вашингтон и Брюксел и това се използва от Иран.  Но амбициите му да дели мегдан с Русия и САЩ на територията на Сирия едва ли се посрещат със съответно разбиране от Москва, да не говорим за Вашингтон. А когато в играта е и Израел, става още по-сложно. Факторите са много и никой не е в състояние да действа самостоятелно, на своя глава. Анкара явно го отчита.", "date": "2019.05.28", "title": "Анкара се лута из разбъркания  пъзел на Близкия изток"}
{"url": "https://duma.bg/zadushnitsa-n192609", "text": "Никой не беше го наричал да стане така, но стана - на Задушница в Раднево Велислава Дърева представи своята книга \"Атентатът 25-а\" (издателство \"Синева\", 2019 г.). Събота, ранен следобед, но в Радневската художествена галерия се бяха събрали много хора - залата беше пълна. Дошли бяха да чуят от Велислава истините по оня атентат, който отвори \"портите Адови\". Никой не каза: \"Я па тая, пак ще ни занимава със своя атентат!\" - всички слушаха и със слушането чуваха добре - за книгата; за събитията от 1923-та и 1925-а; за Коста Янков, който се сражава с целия софийски гарнизон \"Като офицер. Като мъж\"; за Вълчо Иванов; за светите имена на Хербст и Гео Милев... И за Тодор Павлов, с разочарование за повечето от нас: \"Неговата мисия е да спре атентата, да предаде решението - \"Никакъв атентат, защото е дело недостойно и самоубийствено!\" Или поне - \"Атентатът се отлага\". Не. Нищо подобно. Тъкмо обратното -  съгласил се е с това \"дело недостойно и самоубийствено\". В залата имаше атмосфера - като на Задушница. В родното място на Гео на това представяне почетоха паметта на световния поет... И самата Велислава беше с превъзбуден дух, потръпваща, думите й бяха ярки, овладяващи, развълнувани, излъчваха и предаваха на останалите вълнения, тревожни въпроси, съпреживявания... Почна се от Стара Загора - от къщата на Касабови - строга и одухотворена подредба на дома, вдигнат от бащата Мильо Касабов. Ширнат чемширов двор - изпълнен в този ден с детска гълчава от малчуганите, които под ръководството на учителя си Стефанов рисуваха тук по традиция, оставена от първата педагожка на България, сестрата на Гео Милев - Пенка Касабова. Като прекрачи човек през портата, влиза сякаш в друг свят - на доброто, на родолюбието, на достойнството, жив упрек за днешното ни скверно битие. Музейна експозиция, от която потръпваш. И окото на Гео Милев - изкуственото око в стъклена витрина, върху което пада само лъч светлина... Тя го снима. И на снимката стана обратно - от изкуственото око на Гео бликна светлината - обвиваща и всепроникваща. Тя попари душата и запали очите на Велислава, замрежи ги - като да споменеш скъпи покойници на Задушница. Накъса думите й. И в Раднево всичко беше трепет, потрес от онези жестокости през 1925-а и стъкмените провокации от Цанковото правителство и от разни други хора от страната и извън нея... И големият въпрос - защо чак сега, защо от историците само един - преди 40 години! - е разлиствал архивите по атентата? Защо след него само двама - публицисти! - са се ровили в тях - и единият е Велислава Дърева? Мисля, че политиката е тази, която е била и е пречка и преди Девети, и след Девети, преди Десети и след Десети да се разровят архивите... А някой спомена името на видния антикомунист Антон Тодоров и в залата се чу въздишка - баща му бил местен и герой на социалистическия труд. Сигурно има какво още освен показаното в книгата на Велислава Дърева да се извади от прашните 3000 и повече на брой страници... Но важното е, че Велислава Дърева с книгата си \"Атентатът 25-а\" повдига отново завесата - с предизвикателството на великолепен публицист: историците са на ход! Ако имат куража и достойнството да бъдат обективни - да кажат и те, че Коминтернът и ръководството на Комунистическата партия са били против атентата в храма \"Света Неделя\", и да отговорят на въпроса защо царят изобщо не е тръгвал за опелото на убития генерал. Че Указът за военно положение, издаден уж заради атентата, е написан преди самия атентат. Че трагичната съдба на истинския духовен елит на българската нация е методичното му унищожаване по списък и по заповедите на Цанков и генералите Русев и Вълков... Че Военната организация на партията е въвлечена в една чудовищна провокация... И защо генерал Вълков не го съдят на Народния съд през 1945-а, а много по-късно... За това стана дума на Задушница в Раднево - в разговора на местните хора с Велислава Дърева, с издателя Христо Георгиев и журналистката от вестник \"Дума\" Велиана Христова. В една трудно обяснима атмосфера на съпреживяване и съпричастност - атмосфера на почит към жертвите на фашизма и жажда за истината... Като на Задушница. И на всичко отгоре - домакинята на срещата, уредничката на галерията \"Алена\", се оказа внучка на Васил Карагьозов - един от поетите и интелектуалците, захвърлени от офицерите на Трета секция в общия трап. И той носел широкопола филцова шапка... Велислава пише: \"И все си мисля, че онази \"черна филцова широкопола шапка с черна копринена кордела\", изровена от масовия гроб в Илиенския форт, е негова. На Йосиф Хербст\". А дали не е на Карагьозов? Важно ли е чия е шапката... Важното е, че тях двамата и световния интелектуалец Гео Милев, и много други като тях са ги \"безследно изчезвали\" - по 40-50 на нощ, по план, с въженца от войнишка палатка около шията... А тайните на това \"изчезване\" още ги има... Велислава разрови пепелта и жаравата пламна. И тя пари не само на жертвите и убийците от 25-те години на миналия век, но и на много съвременници. Така е с историята - все някога ще те опари, ще те запали... Така стана с книгата на Велислава Дърева \"Атентатът 25-а\". Тя пари и запалва...", "date": "2019.05.28", "title": "ЗАДУШНИЦА"}
{"url": "https://duma.bg/spasyavayki-pchelite-spasyavame-sebe-si-n192616", "text": "Една подписка \"броди\" из Европа. На 27 май започна събирането на подписи за инициативата \"Спасете пчелите\". Освен за защита на пчелите подписката настоява опазването на биологичното разнообразие да стане приоритетна цел на европейската аграрна политика. По такъв начин ще може драстично да се намали използването на средства за растителна защита и изцяло да се забранят особено опасните пестициди, пише \"Дойче веле\". За успеха на инициативата са нужни подписите на хора от най-малко седем европейски страни, като изискваният минимален брой подписи за всяка страна е съответно различен. Под петицията трябва общо да са се подписали най-малко един милион европейци. Ако тези условия бъдат изпълнени в рамките на една година, инициаторите могат да представят исканията си на публично изслушване в Европейския парламент. Освен това Европейската комисия трябва детайлно да разгледа исканията и да обясни кои мерки според нея са нужни или желателни. \"Спасете пчелите\" стартира първоначално в Бавария, където постигна грандиозен успех. Инициативата получи 1,7 милиона подписа и наложи на регионалното правителство неотложното си искане за защита на пчелите. Всъщност за пчелите в Европа настъпиха тежки времена. Все по-малко хора консумират мед, расте производството на фалшиви негови версии и на практика всяка година 100 000 тона мед се внасят в Евросъюза от Китай. Експертите твърдят, че за 20 години сме изгубили повече от един милион кошери и броят им продължава да расте. Засегнатите пчелни семейства в някои райони достигат 80 процента. уникален механизъм за опрашване на всички плодови, ягодови, селскостопански и диворастящи растения - пчелата. Малцина са тези, които биха премерили сили с този дребен работохолик. Учените са пресметнали, че средно семейство от 30000 пчели за един ден каца на 2 милиона цветчета. По-точно, кацали. Защото напоследък армията от работни пчели просто се топи пред очите ни. Защо изчезват пчелите? Учените засега не успяват да посочат със сигурност причинителя. Има различни хипотези. Някои (преди всичко индийски учени) твърдят, че за това е виновна радиацията от мобилните телефони. Според теорията сигналите объркват навигационните системи на пчелите и те не успяват да се върнат в кошерите си. Далеч по-сериозни от тази хипотеза са други причини - глобалното затопляне, пестицидите и генно модифицираните храни. Глобалното затопляне спомага за разпространението на плесени и кърлежи, които са токсични за пчелите, казват експертите. Генно модифицираните храни пък могат да произвеждат цветен прашец, който е смъртоносен за пчелите. Най-тежък е проблемът с пестицидите, масово употребявани в селското стопанство. България се сблъска с този проблем и тази пролет. Имаше многобройни отравяния на пчели в Смолянско, в района на Бургас, Добрич, Сливен, Плевенско. Пчелари се оплакаха, че масовият мор сред пчелите продължава вече четвърта година поред. Те настояват да се въведе наказателна отговорност за отравяне, затвор и отнемане на правото за субсидии с държавно подпомагане. Пчеларите смятат, че отравянето на пчелини в едно село  Истината е, че в битката за реколта първи загиват пчелите. В опитите си да постигнат все по-богати реколти фермерите активно използват химикали. В Европа и САЩ големият интерес към пестицидите и инсектицидите избухва през 50-60-те години на миналия век. Именно по същото време пчеларите регистрират известни промени в поведението на пчелите. По това време обаче малцина обръщат внимание на тревожния сигнал - изгодите от богатите реколти били по-важни. Днес развитите страни се отказаха от някои видове токсични химикали. През април 2018 г. Евросъюзът гласува за частична забрана на химически вещества от класата на неоникотиноидите, чието използване убива пчелите. Все още обаче съществуват пестициди, които са вредни за пчелните колонии. Те не само ги убиват, но и отслабват имунитета им и пчелите се оказват безпомощни пред болестите. А експертите потвърждават, че през последните години пчелите наистина са започнали много да боледуват. Истинска битка се води за широкоспектърните хербициди, съдържащи глифозат, например \"Раундъп\" на \"Монсанто\". Те са истински унищожители на плевелите. Глифозатът се използва вече от 40 години. Всяка година само в Германия се изпръскват над 5 хиляди тона глифозат - в частни градини, в градски паркове, край железопътни линии. Най-големи количества от този хербицид се използват в селското стопанство: близо 40% от обработваемата земя в Германия се третира с глифозат. Противниците на \"Раундъп\" обаче твърдят, че той убива не само плевелите, но и човека. Наскоро в САЩ \"Монсанто\" бе осъден да плати 2 млрд. долара на семейна двойка, която доказа в съда, че именно \"Раундъп\" ги е разболял от рак. Все още обаче няма пълно единодушие по въпроса за вредата на глифозата за хората. Няма обаче вече спор за въздействието му върху околната среда. Европейската агенция за химикалите ECHA например окачестви глифозата като препарат, който не причинява рак, но пък предизвиква тежки увреждания на очите и при дълга употреба е отровен за водните организми. Експертите са категорични, че хербицидът е особено опасен за пчелите. Затова учените препоръчват да не се пръска глифозат върху цъфтящи растения, за да не се застрашават пчелите. В света всяка година заради климатични аномалии и човешка дейност загиват до 20% от тези полезни насекоми. Експертите смятат, че това ще доведе до фатални последствия за цялата ни цивилизация. Присъдата е следната: пчелите умират, значи умираме и ние. Учените подчертават, че пчелите са главните опрашители на планетата. Благодарение на тях растат култури, които дават една трета от целия обем на продоволствените ресурси на човечеството, започвайки от лука и картофите и завършвайки с кафето, пъпешите и портокалите. Без всичко това човечеството трудно ще се изхрани. Пчелите,  Без пчели на хората ще им останат само ръж, пшеница, овес. Тези култури се опрашват от вятъра. Това обаче не само ще е малко, но и няма да е много вкусно. На 153 млрд. евро годишно се оценява приносът на пчелите в производството на продоволствени култури в света. Именно толкова ще струват щетите за икономиката от тяхното изчезване. Следващият етап ще е гибелта на много животни. И крайното звено в тази верига, колкото и ужасно да звучи, ще е човекът. А според прогнозите на песимистите, ако нещата продължават така, към 2035 г. тези трудолюбиви насекоми могат да изчезнат напълно. Някои припомнят пророчеството на Йоан Богослов, според което преди Края на света първо ще изчезнат пчелите, а след това апокалипсисът ще настигне и хората. Която и да е причината за смъртта на пчелите, не можем да отречем участието на човека. Може би вече е твърде късно, за да ги спасим, но можем поне да обърнем внимание на тези трудолюбиви създания, които убиваме, преди да са изчезнали напълно. Човекът трябва да спре да се надява, че през ХХI век техническият прогрес ще му позволи да стане независим от природата. Начинът, по който хората се отнасят с природните богатства, до голяма степен ще определи общото им бъдеще.", "date": "2019.05.28", "title": "Спасявайки пчелите, спасяваме себе си"}
{"url": "https://duma.bg/nad-160-izdatelstva-s-shtandove-v-ndk-n192607", "text": "Най-голямото пролетно книжно изложение в България - традиционният Пролетен базар на книгата, започва днес. Любимото събитие ще предложи на многобройната си публика вълнуваща разходка сред хиляди книги, представяйки над 160 български книгоиздатели и книготърговци на три нива в НДК. В рамките на шестте дни на изложението посетителите могат да се насладят на традиционната културна програма, наситена с премиери на книги, четения и срещи с автори. На щандовете на издателствата, както и на сцената на културната програма, която ще се проведе в Мраморното фоайе, предстоят десетки срещи с автограф с писатели и поети, сред които Божана Апостолова, Боян Биолчев, Деян Енев, Димо Райков, Здравка Евтимова, Костадин Филипов, Петър Величков, Таня Иванова, Цочо Бояджиев. Паралелно с Пролетния базар ще се състои и Софийският международен литературен фестивал за деца и младежи. Програмата на второто издание също ще бъде в Мраморното фоайе и предлага  разнообразни събития, подходящи за всякакви възрасти - срещи с автори, преводачи и художници от България и чужбина, сред които Алесандро Гати (Италия), Борис Стоилов, Бьорн Суртлан (Норвегия), Гюдрюн Скретинг (Норвегия), Иглика Дионисиева, Петя Миладинова; майсторски клас по творческо писане с Петя Кокудева; творчески работилници; изложба на илюстратора Любен Зидаров. Официалното откриване е днес, 28 май, в 10.30 ч. в Мраморното фоайе на НДК, с участието на Детската вокално-театрална формация \"Таласъмче\". Част от церемонията е и откриването на изложбата \"Любен Зидаров. Майсторът на детската илюстрация\". Базарът може да бъде посетен до 1 юни от 10 до 20 ч., на 2 юни от 10 до 18 ч., научи ДУМА от Асоциация \"Българска книга\". Известният гръцки писател Макис Цитас пристига за Международния литературен фестивал. Той ще представи детската си книга \"Бездомният Костас\" днес, 28 май, от 13 ч. В превод на български излиза и сборникът му с разкази \"Облечи си жилетката\" (изд. \"Персей\"), който също ще има премиера - в Съюза на българските писатели, ресторант \"Парнас\" - довечера от 17.30 ч. Входът и за двете събития е отворен за всички, които искат да се срещнат с харизматичния писател и да вземат автограф от него. Български театър планира постановка по големия му хит \"Бог ми е свидетел\". \"Бездомният Костас\" (издание на \"Изида\") е смятана за една от най-добрите гръцки книги за деца. Цитас е обаятелна личност и една от важните фигури в съвременния литературен живот на Гърция. Световноизвестният мим Герасим Дишлиев ще открие новия щанд на бутиковото издателство \"ICU\" - днес, от 12.30 ч., щанд 331. Геро, както го наричат приятелите, ще изиграе пантомимен етюд специално за читателите на \"ICU\". През следващата година зрители от цял свят ще гледат Герасим в най-новия спектакъл на \"Сирк дю Солей\". Издателство \"ICU\" е подготвило специален жест към гостите на откриването - всеки може да си изтегли ваучер за отстъпка върху всички книги на \"ICU\", като максималната е 50%. Романът \"Анхедония\" от Димо Райков ще бъде представен довечера от 19 ч. Авторът пристига в България специално за премиерата. На 29 май от 19 ч. в Мраморното фоайе ще бъде представен \"Чуй щурците\" от Татяна Попова - романът, който спечели Деветия национален конкурс \"Хермес\" (щанд 325). През юни писателката ще вземе участие в \"Пловдив чете\". На 1 юни от 15 ч. ще бъде представена детската книга \"Миш и Маш\" от Анита Тарасевич с участието на художничката Надежда Кацарова. Събитието ще бъде част от Софийския международен литературен фестивал за деца и младежи.", "date": "2019.05.28", "title": "Над 160 издателства с щандове в НДК"}
{"url": "https://duma.bg/akademiya-za-kotki-tarsi-novi-mutsunki-n192600", "text": "Нови муцунки търси първата академия за котки инфлуенсъри в страната ни. В следващите два месеца проектът ще се гмурне в изключително модерната в момента професия с тази разлика, че ще развива не хора, а домашни любимци. В рамките на кампанията на всяко коте (и стопанина му) се предоставя шансът да се бори за титлата Catfluencer на България в специално създадения инстаграм профил на проекта. След като бъдат избрани, участниците в академията ще трябва да се справят с различни, типично инфлуенсърски предизвикателства за период от три седмици. 15 от най-въздействащите муцунки ще бъдат определени за финалисти от специално жури, а крайната дума ще има широката публика. Стопаните, които решат да запишат своя любимец, ще се напътстват от най-добрите инфлуенсъри в страната и ще получат безплатна храна (в рамките на кампанията), която ще се погрижи за здравето на котенцето както отвътре, така и отвън.  Всичко това е страхотна идея, но би останала само такава, ако всъщност не крие зад себе си важна кауза - по-малко безстопанствени котки по улиците. Целта е да се намери сигурен и уютен дом за повече домашни любимци. Надяваме се, че с този проект ще натрупаме достатъчно гласност и ще успеем да променим нагласите на хората, които нямат търпение да присъединят още един нов член към своето семейство, сподели Елизабет Гранвил-Попова, старши бранд мениджър в Purina България.  CatfluencerBG е уникална възможност по забавен начин всеки, който желае, да се потопи в бляскавия живот на инфлуенсърите и да се докосне до тази толкова интересна и в същото време немного добре позната професия. Заедно ще помогнем на кауза, която се бори за това повече котки да открият своя нов стопанин, убедени са идеолозите на проявата.", "date": "2019.05.28", "title": "Академия за котки търси нови муцунки"}
{"url": "https://duma.bg/datata-n192608", "text": "1876 - УМИРА БАЧО КИРО, УЧИТЕЛ, КНИЖОВНИК И РЕВОЛЮЦИОНЕР (Р. 1835 Г.). Рожденото му име е Киро Петров Занев. През 1870 г. създава първия селски читалищен и училищен театър в България. Оглавява тайния революционен комитет в Бяла черква. През пролетта на 1876 г. организира дружина от над 100 души, която се присъединява към четата на поп Харитон. Участва в легендарната защита на Дряновския манастир, откъдето успява да се спаси. След предателство е заловен от турците, осъден на смърт и обесен. 1900 - СЪЗДАДЕНА Е БОЛНИЦА \"ПИРОГОВ\". На тази дата дружеството \"Червен кръст\" основава \"Свето Троицко общество сестри милосърдни\" с цел подготовката на милосърдни сестри на БЧК. През ноември 1900 г. отваря врати и лечебницата \"Червения кръст\" в София, по-късно преименувана на Институт за спешна медицинска помощ \"Н. И. Пирогов\". Днес се нарича Университетска многопрофилна болница за активно лечение и спешна медицина \"Н. И. Пирогов\". 1930 - РАЖДА СЕ ДИМИТЪР ТОЧЕВ, ПОЕТ (УМИРА 2006 Г.). Автор на десетки книги, театрални, телевизионни и радиопиеси, текстове на популярни песни. Негов е текстът на \"Светът е за двама\", определена като един от десетте български хита на столетието. Кавалер на два ордена \"Кирил и Методий\" и на \"Златното перо\". Лауреат на национални и световни награди. 1933 - РАЖДА СЕ ДИМИТЪР МИШЕВ, РАДИОИНЖЕНЕР, АКАДЕМИК (УМИРА 2003 Г.). Работи в областта на телевизионната техника, разработва методи, системи и апарати за дистанционни изследвания на Земята от Космоса, участник в създаването и развитието на телевизията в България. Преподавател в МЕИ, директор на Централната лаборатория по слънчево-земни въздействия при БАН, вицепрезидент на Международната астронавтична федерация. 1966 - ПУСНАТ Е НА ВОДА ВЪЗСТАНОВЕНИЯТ \"РАДЕЦКИ\". В чест на 90-годишнината от героичната гибел на Христо Ботев 1 200 000 български деца събират средства за построяването на копие на легендарния параход, превърнат в музей. Австрийският \"Радецки\" е построен през 1851 г. в корабостроителница \"Обуда\", Будапеща. Излиза от употреба през 1918 г. и е унищожен през 1924 г. Носи името на фелдмаршал Йозеф Венцеслав Радецки - славянин, словак по произход. В центъра на Виена има негов паметник. 1986 - УМИРА ЛЕА ИВАНОВА, ЛЕГЕНДА В БЪЛГАРСКАТА ЗАБАВНА МУЗИКА (Р. 1923 Г.). Рожденото й име е Лилия Иванова. Израства в Цариград, където учи в Робърт колеж и пее в детския хор на Българската екзархия. Изпълненията й са в стил суинг, тя е и една от първите изпълнителки на джаз у нас. Близо 30 години от живота й са свързани с певеца и композитора Еди Казасян, с когото са и семейна двойка. Работи във вариетета от висока класа в чужбина, изнася концерти в Европа, САЩ, Канада, Южна Америка, Близкия изток. Сред най-популярните й песни са \"Чико от Порто Рико\", \"ЦУМ, ЦУМ, ЦУМ\" и др.", "date": "2019.05.28", "title": "Датата"}
{"url": "https://duma.bg/razkriha-nay-chestite-lazhi-v-saytove-za-zapoznanstva-n192597", "text": "Потребителите в социалните мрежи съставиха списък на най-честите лъжи, пускани в сайтовете за запознанства, като на първо място е тази да се изкараш за нов посетител, пише порталът Бъзфийд. Това е най-популярният метод за укриване на истината, както и внушенията хората да се правят на неопитни в отношенията между партньорите. Втората най-тиражирана лъжа е несъществуващото \"повишение\" в социалната стълбица, което излиза от профила на търсещия запознанства. Лъже се за постове и заплати. В тройката на популярните лъжи влизат и мнимите пътешественици. Те най-често се представят за блогъри и фрилансъри, кръстосващи четирите краища на планетата и работещи на екзотични места. Много от потребителите си признали, че когато става дума за бивши партньори, най-често се лъже, че раздялата е станала по приятелски начин и се поддържат цивилизовани контакти с половинката. Тази неистина се пуска с цел да се внуши доверие и неконфликтност. В топ 5 се оказали и гордите единаци, поддържащи фалшивата теза: \"По-добре сам, отколкото с този, който ти попадне.\" Те уверяват, че дълго време не били готови за нова връзка, но сега бил дошъл моментът.", "date": "2019.05.28", "title": "Разкриха най-честите лъжи в сайтове за запознанства"}
{"url": "https://duma.bg/izbraha-mariya-ilieva-za-pevitsa-na-godinata-n192598", "text": "На церемонията по връчването на Годишните музикални награди на БГ Радио в Пловдив слушателите определиха Мария Илиева за най-добра певица на 2019 г. А Любо Киров грабна титлата при мъжете. В препълнената зала \"Колодрум\", на една от най-бляскавите сцени в страната, медията раздаде престижните отличия за 17-и път. Наградата \"Ана Мария Тонкова\" за БГ вдъхновение - символ на изключителен принос и пример за всеотдайност към българската музика, бе връчена на братя Аргирови. За БГ песен бе посочена \"Чужди усмивки\" на Тото H, която грабна приза и за БГ текст. Отличието за БГ албум отиде при Михаела Филева за \"Нова страница\". БГ дует/вокална група стана \"СкандаУ\", БГ група - \"Ку-Kу Бенд\". Статуетката за БГ дебют взеха момичетата от 4Magic. В категорията за БГ видеоклип победител стана \"Печат от моята душа\" на Миро, който го режисира. https://www.youtube.com/stereoroom", "date": "2019.05.28", "title": "Избраха Мария Илиева за певица на годината"}
{"url": "https://duma.bg/shalche-za-chuvalche-pak-shte-podkrepi-spaseni-priyateli-n192599", "text": "Следобеда на 9 юни (от 12 до 18 ч.) SOHO, Animal Rescue Sofia и Ador Barador отново се обединяват в кампанията SoDOGGY: шалче за чувалче vol. 2, след като с първото издание успяха да осигурят прехраната на 300 кучета и котки в приют \"Фермата\" в продължение на повече от месец. Сред уюта на зелената къща на ул. \"Искър\" 4 в София всеки ще може да избере от десетки различни цветни и класически десена кучешки и човешки шалчета и аксесоари на цена 34 лева или точно за колкото организаторите имат договорка за закупуване на чувалче с храна от 17 кг. Желаещите да подкрепят каузата не е необходимо да носят каквото и да било за четирикраките приятели или пък да даряват точно тази сума. На място ще бъде разположена касичка, като срещу всяко направено дарение ще се дава сертификат и безалкохолна напитка. Всички събрани средства след събитието ще се използват за нуждите на спасените животни в приюта. Междувременно негови представители ще разказват за дейността си сред непринудената обстановка на градината и двукраки и четирикраки гости.", "date": "2019.05.28", "title": "\"Шалче за чувалче\" пак ще подкрепи спасени приятели"}
{"url": "https://duma.bg/uchenitsi-na-mario-hosen-sviryat-sas-simfonieta-sofiya-n192603", "text": "\"Симфониета \"София\" и ученици на Марио Хосен изнасят концертите на Моцарт \"Геният на музиката\". Събитието е на 30 май от 18.30 ч. в концертната зала на ОКИ \"Надежда\" в София. Диригент ще бъде Свилен Симеонов. Солисти са студенти и курсисти на проф. Марио Хосен: Боряна Желева, Виктор Василев, Владена Минева, Далия Чолакова, Лиляна Попдимитрова, Лора Маркова и Славина Тенева.", "date": "2019.05.28", "title": "Ученици на Марио Хосен свирят със \"Симфониета \"София\""}
{"url": "https://duma.bg/hudozhestveni-obekti-ot-darvo-i-metal-v-galeriya-misiyata-n192601", "text": "Изложба на студенти от специалностите резба и метал се открива днес, 28 май, от 18.30 ч. в галерия \"Мисията\" на Културния институт към Министерството на външните работи в София, ул. \"Александър Жендов\". Участват студентите от I курс специалност метал с ръководител проф. Велислав Минеков и студенти от II курс специалност резба с ръководител доц. Роберт Цанев. Експозицията \"Художествени обекти от дърво и метал\" показва резултат от сътрудничеството между двете специалности за създаване на художествени обекти със сходен характер. Изложбата, която може да се разгледа до 15 юни, е част от програмата за партньорство между НХА и Културния институт към МВнР за насърчаване на младите автори да представят свои произведения в галерийно пространство.", "date": "2019.05.28", "title": " Художествени обекти от дърво и метал в галерия \"Мисията\""}
{"url": "https://duma.bg/gastrol-n192604", "text": "Френско-тунизийският тенор Амади Лага ще изпълни ролята на Калаф в уникалната постановка на Старозагорската опера - \"Турандот\" с огромни кукли, която гостува в Народния театър \"Иван Вазов\" на 30 май от 19 ч.", "date": "2019.05.28", "title": "Гастрол"}
{"url": "https://duma.bg/ognyan-draganov-poluchi-prestizhnoto-otlichie-stara-zagora-n192605", "text": "Директорът на Държавната опера в Стара Загора Огнян Драганов получи престижно отличие - индивидуалната награда \"Стара Загора 2019\", за своя съществен принос в развитието и възхода на операта. В обосновката на наградата бе подчертана и неговата лична заслуга като творец експериментатор и създател на иновативни и креативни проекти в областта на съвременните музикално-сценични изкуства.", "date": "2019.05.28", "title": " Огнян Драганов получи престижното отличие \"Стара Загора\""}
{"url": "https://duma.bg/horat-na-sofiyskite-momcheta-specheli-parva-nagrada-na-festival-v-polsha-n192606", "text": "Хорът на софийските момчета при читалище \"Цар Борис ІІІ - 1928\" в София с диригентка проф. д-р Адриана Благоева спечели първа награда в категория \"Детски и младежки хорове\" на 38-то издание на Международния хоров конкурс за църковнославянска музика \"Хайнувка\" в Полша. Форумът се състоя в гр. Бялисток под почетния патронаж на президента Анджей Дуда. Фестивалните концерти бяха отразени от Полската национална телевизия и Полското национално радио. В петте категории на конкурса участваха общо 27 хорови състава от България, Молдова, Грузия, Русия, Гана, Беларус, Украйна, Латвия, Сърбия, Полша, Естония и Словакия. Българското хорово изкуство бе представено от Хора на софийските момчета. В състезателната програма на състава бяха включени творби от Добри Христов, Стоян Бабеков, Александър Архангелски, Степан Дегтярьов, Сергий Трубачов, Алексей Туренков, Василий Титов и др. В рамките на фестивала българският състав изнесе още два концерта в Бялисток и близки населени места. Хорът на софийските момчета се представи по повод 24 май със самостоятелен концерт, организиран от Българския културен институт в Будапеща, на 20 май в катедралата \"Св. Анна\" в унгарската столица. Изявата бе заснета от Унгарската национална телевизия.", "date": "2019.05.28", "title": "Хорът на софийските момчета спечели първа награда на фестивал в Полша"}
{"url": "https://duma.bg/nameriha-zaveshtaniyata-na-areta-franklin-n192595", "text": "Три саморъчни завещания бяха намерени в дома на певицата Арета Франклин, едното от които под възглавници във всекидневната й, съобщи Асошиейтед прес. Последното е от март 2014 г. То разпределя богатството на Кралицата на соул музиката сред членове на семейството й. Част от написаното в него е нечетливо, има задраскани думи и фрази в полето. Намерено е в тетрадка под канапе. Арета Франклин почина през август миналата година от рак на панкреаса. Тогава не беше намерено завещание. Трите саморъчни версии са открити този месец. Другите две завещания са стояли в шкаф, ключът за който е намерен едва сега. Те са от 2010 г. Дейвид Бенет, който 40 години е адвокат на Арета Франклин, регистрира завещанията преди дни. Юристът уточни, че ги е показал на четиримата синове на певицата или техни представители, но не е постигнато споразумение кое от тях да бъде признато за валидно. Двама от синовете й не са съгласни със завещанията. Според законите на щата Мичиган, където почина Арета Франклин, състоянието й се поделя поравно между синовете й.", "date": "2019.05.28", "title": "Намериха завещанията на Арета Франклин"}
{"url": "https://duma.bg/sokolov-propuska-starta-na-ligata-na-natsiite-n192593", "text": "Силвано Пранди обяви волейболистите на България за първите два кръга от Лигата на нациите. От петък до неделя нашите ще играят в Мендоса с домакина Аржентина, Канада и Португалия. Оттам направо \"лъвовете\" летят за Китай, където от 7 до 9 юни ще играят срещу домакините, световния шампион Полша и финалиста от първото издание на Лигата на нациите Франция. В самолета снощи не се качи топволейболистът ни Цветан Соколов, който получи 20 дни почивка. Турнето пропускат още либерото Теодор Салпаров, капитанът Виктор Йосифов, и центровете Николай Николов и Теодор Тодоров. В отбора се завръща Николай Пенчев, който пропусна контролите със Сърбия. Неговото място тогава зае Мартин Атанасов, който сега отпадна. Мачовете в Южна Америка ще са повторен дебют за Професора начело на България. Групата: разпределители: Георги Братоев и Георги Сеганов; диагонали: Николай Учиков и Велизар Чернокожев; посрещачи: Тодор Скримов, Валентин Братоев, Николай Пенчев и Розалин Пенчев; центрове: Светослав Гоцев, Красимир Георгиев, Алекс Грозданов и Николай Колев; либера: Мартин Иванов и Петър Каракашев.", "date": "2019.05.28", "title": "Соколов пропуска старта   на Лигата на нациите"}
{"url": "https://duma.bg/davat-badmintona-na-tsatsarov-n192594", "text": "Европейските шампионки по бадминтон Габриела и Стефани Стоеви ще сезират главния прокурор за нарушения, извършвани от федерацията по бадминтон по отношение финансирането на тяхната подготовка и участието им в състезания. Адвокатът на сестрите Радостин Василев оповести, че подозират злоупотреби с отклоняване на пари от наградни фондове, които хасковлийките са спечелили още през 2015 г. Най-успешната ни женска двойка обяви, че повече няма да играе за България, а федерацията се закани да спре  състезателните им права. В момента ММС извършва проверка, но въпреки това Стоеви ще сезират и главния прокурор Сотир Цацаров. Ако бъдат установени злоупотреби и нарушения, сестрите от Хасково, които вече се състезават у нас за Пазарджик, ще настояват за отнемане на лиценза на федерацията. Както и да се развият събитията обаче, двете са категорични, че повече няма да играят за България. Пред журналистите Василев показа документи, уличаващи централата в отклоняване на средства към трети лица, както и в нередности при документалното оформяне на програмата на сестри Стоеви за 2019 г., изпратена към Министерството на младежта и спорта с цел разпределяне на бюджета. Той извади ордер, с който на неназована дама, нямаща нищо общо със сестри Стоеви, са изплатени $1500. \"През 2018 г. двете момичета са изкарали от наградни фондове и участие в комерсиални турнири премии в размер на 150 000 лв.\", каза Василев и обясни, че парите се превеждат от международната федерация на българската, която трябва да ги предостави на Стоеви. \"Българската федерация с твърденията си, че им е предоставила над 100 000 лв., фактически им е предоставила това, което си е тяхно.\" Бившият адвокат на футболния ЦСКА настоява за отговор на въпросите как федерацията е получила пари за финансиране с документ без подпис, както и какви пари Габриела и Стефани са получили по пера за 2018 и 2019 г. с фактури.  \"Категорично става въпрос за присвояване на средства от трети лица. Кой е подписвал, кой е получавал, тепърва ще се изяснява този въпрос. Възможни са 2 престъпления - или някой е подписал момичетата и техния треньор и ги е представил, или ММС отпуска пари на хвърчащи листове\", обобщи Василев.", "date": "2019.05.28", "title": "Дават бадминтона на Цацаров"}
{"url": "https://duma.bg/ilian-iliev-ne-znae-dali-ostava-n192587", "text": "\"Искам да благодаря на моите футболисти, на моя щаб, с които прекарахме страхотни моменти през този сезон. В този момент бих заменил тази награда, ако можеше това, което сполетя Черно море, да не се беше случвало\", заяви тъжен наставникът на Черно море  Илиан Илиев, който бе определен за Треньор на годината в 19-ата анкета \"Футболист на футболистите\". Варненецът призна, че “моряците” са минали през детектора на лъжата, след като се разрази сериозен скандал по подозрения, че половината отбор е играл симулативно срещу ЦСКА-Сф при домакинската загуба с 1:3.  “Поне на мен никой не ми е казал, че момчетата, които напуснаха в сряда, са го направили поради извънфутболни причини. А иначе на Ради Василев и Кононго им бяха предложени договори, но те решиха да продължат кариерите си извън България. Другите момчета предпочетоха да потърсят други отбори, тъй като нямаха много шанс за изява\", сподели Илиев. Той отказа да коментира изобщо дали приема твърдението, че футболистите му са играли симулативно и са се провалили на детектора на лъжата. \"Смятам, че това е абсурдно. Никой треньор не вярва в подобни неща. Във футбола всеки греши, а най-много треньорите. За тези 7-8 дни не можем да осъзнаем какво се случи. Нашите фенове също не разбират. Доста е неприятно. Ако зависеше от мен, аз нямаше да освободя никого. В сряда от ръководството просто ми казаха, че не мога да разчитам на тези играчи”, поясни Илиев. А на въпроса “Как се е чувствал, след като толкова много е дал като футболист и треньор, да минава на детектор на лъжата”?, легендата на Левски заяви: “Със сигурност на никого не е приятно, но беше доброволно. Всеки може да откаже, тъй като не е поставен до стената. Може да каже, че не иска и точка. Никой не сме задължавали. По принцип имам договор с Черно море. Ще бъде трудно, тъй като се разделихме с 10 играчи и трябва да вземам 10 нови. Ще преценяваме”, завърши Илиев, който има договор за още един сезон с “моряците”.", "date": "2019.05.28", "title": "Илиан Илиев не знае дали остава"}
{"url": "https://duma.bg/todor-nedelev-pak-e-%E2%84%961-n192589", "text": " Нападателят на \"сините\" получи и приз за Голмайстор на Първа лига. И тримата призьори са включени в националния отбор за евроквалификациите с Чехия и Косово през юни. Наставникът на \"моряците\" Илиан Илиев пък заслужи купата за Треньор №1, като изпревари новия национален селекционер Красимир Балъков, водил през сезона Етър, и миналогодишния победител Николай Киров (Ботев Пд).  \"Смятам, че тази награда е по-ценна дори от \"Футболист на годината\", тъй като гласуват мои колеги. Благодаря на всички. Имах нужда след този шок за Купата на България. Пак ще го кажа - в България ще играя само за Ботев. Няма да ида в ЦСКА или Левски. Ако има добра оферта от чужбина, ще я разгледам\", заяви 26-годишният Тодор Неделев.  Доскорошният капитан на Черно море Георги Илиев пък коментира: \"Само едно нещо искам да кажа и да приключа: само един болен мозък, един развален мозък може да роди такива неща. Ние сме хора, които няма какво да крием. Ако някой има някакви претенции, ние сме хората, които искаме истината да излезе наяве, не да ни заливат с помия. Аз съм с чиста съвест, пред себе си, пред Господ, пред всички, които ме познават. Всеки, който ме познава, знае какъв човек съм. За мен винаги е било водещо това, което имаш в себе си като чувства, като ценности. Хартийките в банката са за тези, които си създават тези истории\", ядосан бе Илиев. \"Моряците\" триумфираха и в класацията за \"Най-добър млад футболист\" чрез Мартин Минчев, изпреварил Валентин Антов (ЦСКА) и Светослав Ковачев (Дунав). Най-добър футболист според компанията за футболна статистика и анализи \"Инстат индекс\" е Марселиньо (Лудогорец), който не присъства на церемонията, защото се лекува в Бразилия и отказа новата повиквателна за българския национален отбор. \"Най-добра футболистка\" стана Ивана Найденова (НСА) пред Симона Стоянова (Етър) и Яница Иванова (НСА). Наградата \"Трифон Иванов\" за мъжество и характер отиде при капитана на ЦСКА Николай Бодуров, а \"синята\" легенда Георги Иванов - Гонзо бе отличен с приз за цялостен принос към българския футбол.", "date": "2019.05.28", "title": "Тодор Неделев пак е №1"}
{"url": "https://duma.bg/prieha-mihaylov-v-zalata-na-hokeynata-slava-n192592", "text": "Константин Михайлов беше приет в \"Залата на славата\" на Международната федерация по хокей на лед. 54-годишният българин заслужи приза \"Ричард \"Биби\" Ториани\" заради участието си на 28 световни първенства. Той е първият български хокеист с подобно отличие. Михайлов се състезаваше активно допреди 3 години. Церемонията се проведе в Братислава преди финала на световното, в който Финландия победи Канада с 3:1 (0:1, 1:0, 2:0). За бронза Русия се справи с Чехия с 3:2 след две продължения (1:2, 1:0, 0:0, 0:0, 1:0). \"Тази награда виждам не само като лично признание, но и като признание за всичките български хокейни състезатели и деятели. Човек трябва да има цел, дисциплина, почтеност, съчетани със страст, отговорност и постоянство. Ако следвате тези принципи, успехът е неизбежен и наградите ще последват. Не бих могъл да искам повече от тази награда за нещо, което съм правил с любов и страст през целия си живот\", заяви Михайлов. България пък стана едва осмата страна с представител в \"Залата на хокейната слава\".", "date": "2019.05.28", "title": "Приеха Михайлов в \"Залата на хокейната слава\""}
