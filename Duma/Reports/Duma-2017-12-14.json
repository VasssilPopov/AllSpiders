{"url": "http://duma.bg/node/157530", "text": "Общинският съветник от ГЕРБ в Свиленград и бивш кмет на града Христо Минков се оказа забъркан в скандал с трафик на хора. Той бе сред задържаните заедно с група от 10 заподозрени за каналджийство. Сред тях е и синът на гербаджията Благовест, спряган за тартор на групата. \nПо-късно Христо Минков бе освободен, а четирима от задържаните бяха обвинени за трафик на хора. Сред тях е и синът му. Подозренията са, че през лятото групата е превела през границата с Турция 44 иракчани. \nМеждувременно председателят на общинската структура на ГЕРБ в Свиленград Иван Андреев заяви, че според градската клюка синът на общинаря е замесен в каналджийство, а не бившият кмет. Все пак Андреев щял да помоли доктор Минков да напусне Общинския съвет.   \n", "date": "2017.12.14", "title": "Гербаджия задържан за трафик на хора  "}
{"url": "http://duma.bg/node/157515", "text": "Регламентираме реда за установяване на липсата на лекарства, при които Агенцията по лекарствата (ИАЛ) може да издаде забрана или ограничи износа им, заяви вчера министърът на здравеопазването Кирил Ананиев, след като кабинетът одобри проект на Закон за изменение и допълнение на Закона за лекарствените продукти в хуманната медицина. Както и през август ДУМА писа, проектът е изработен от екипа на Николай Петров и предвижда създаването на експертен съвет към ИАЛ. Той ще разработи 2 списъка: за лекарства, за износа на които може да бъде наложено временно ограничение, ако е установен недостиг или липса на българския пазар, а другият е за лекарства, за които в предходните 3 месеца търговците на едро са уведомили ИАЛ, че планират износ. Конкретният механизъм, ред и условия за въвеждане на ограниченията ще бъдат разписани с наредба на здравния министър. \nПо думите на Ананиев за първи път ще бъде създадена информационна система, чрез която ще се следи движението на лекарства от влизането им в България до аптеките. По този начин ще се установи къде има липса на съответния продукт и ще бъде засечено отклоняването на лекарства, коментира Ананиев. \nПредвиждат се по-високи санкции за нерегламентирана търговия с лекарства, включени в ограничителния списък - за търговците на дребно глобата е от 10 до 20 хил. лв. при първо нарушение и от 25 до 35 хил. лв. при повторно нарушение. За търговците на едро имуществената санкция е от 10 до 25 хил. лв., а при повторно нарушение - отнемане на разрешението за търговия на едро. За всеки, който извърши износ на лекарства в нарушение на разпоредбите, е предвидена имуществена санкция от 50 до 100 хил. лв. \nБСП вчера внесе в парламента предложение за промени в Наказателния кодекс, които предвиждат до 6 години лишаване от свобода за пренасяне на лекарства през границата в големи размери. Тези случаи в момента се третират като митническо нарушение.     \n", "date": "2017.12.14", "title": "МЗ с опит да ограничи реекспорта на лекарства"}
{"url": "http://duma.bg/node/157516", "text": "Общинският съветник от ГЕРБ в Свиленград Христо Минков е арестуван по подозрение за трафик на хора при акция на ГДБОП. Полицията е прибрала в ареста общо 10 души по време на своята акция във вторник вечерта. Христо Минков е кмет на Свиленград от 1999 до 2003 г., а в момента е общински съветник от гражданската квота в ГЕРБ. Минков е хирург по професия. Заедно с него в ареста е и синът му, който вероятно е задържан като тартор на групата.  \nОт Специализираната прокуратура обявиха, че от задържаните четирима са обвинени за трафик на хора. Това са Благовест Минков - ръководител на групата, а останалите са с инициали Г.А., К.Г. и С. Г. Христо Минков е бил освободен. В ареста за 72 часа остана ръководителят на групата. Двама от участниците в нея вече са на свобода срещу парична гаранция. Четвъртият обвинен е задържан под стража от Районния съд в Пловдив.  \nСпрямо групата, която е действала от началото на годината, са били използвани специални разузнавателни средства, каза ръководителят на специализираната наказателна прокуратура Иван Гешев. Той допълни, че досъдебното производство е съвместно с ГДБОП и е наблюдавано от специализираната прокуратура.  \nВ хода на разследването е установено, че на 27 юли 2017 г. ръководителят и участниците, в съучастие с още едно лице - Н.П., са превели  чужди граждани през границата на страната с  Турция без разрешение. Това се е случило в землището на с. Труд, когато през българо-турската граница са минали 44 иракски граждани, 14 от които малолетни. За това престъпление е било образувано досъдебно производство от Районната прокуратура в Пловдив, което е присъединено към разследването на Специализираната прокуратура. \nМеждувременно председателят на общинската структура на ГЕРБ в Свиленград Иван Андреев изрази изненадата си от ареста. Според него градската клюка е, че по-скоро синът на общинаря е замесен в каналджийство. Все пак той щял да помоли доктор Минков да напусне Общинския съвет. \nАрестът бе коментиран в парламента и от депутата Тома Биков, който заяви, че ПГ на ГЕРБ не е обсъждала казуса за задържан общински съветник от ГЕРБ от Свиленград за трафика на хора. \"Надявам се всеки, който се занимава с подобни неща и има доказателства срещу него, да бъде осъден. Над никого нямаме намерение да опъваме чадър. Това е много сериозно престъпление. Щом са го арестували, вероятно има доказателства\", добави той. \n    \n", "date": "2017.12.14", "title": "Общинар от ГЕРБ арестуван за трафик на хора "}
{"url": "http://duma.bg/node/157517", "text": "Един от обявените за приоритетни проекти на Столичната община за следващата година ще се забави. Той е за ремонт на трасето на трамвай 5 от кв. \"Княжево\" до Съдебната палата. Причината е, че поръчката избор на изпълнител за трасето е прекратена заради несъответствие между проектната документация и количествените сметки. Търгът е един от големите на общината и е с прогнозна стойност над 40 млн. лева без ДДС. \nСедем дружества бяха подали оферти, но до отваряне на ценовите им оферти така и не се стигна. Ремонтът на трасето на трамвай 5 се финансира със средства от еврофондовете. Той е планиран в инвестиционната програма на общината за следващата година, но не е ясно кога ще може да започне. \nВсе още не е приключила процедурата по избор на изпълнител за друг ремонт на трамвайни релси в София - по ул. \"Каменоделска\" от кръстовището с бул. \"К. Стоилов\" до трамвайното ухо \"Орландовци\". Той също е част от инвестиционната програма на общината за следващата година. Прогнозната стойност е близо 6,9 млн. лева без ДДС. Поръчката е от края на март, но до момента ценовите оферти на деветимата кандидати не са отворени. \n    \n", "date": "2017.12.14", "title": " София прекрати поръчка за 40 млн. лева по приоритетен проект"}
{"url": "http://duma.bg/node/157518", "text": "Троен паралелен протест \"Заедно против лошия въздух!\" на жителите на столичните квартали \"Красна поляна\", \"Западен парк\" и \"Овча купел\" ще се проведе на 19 декември. Хората ще се съберат на бул. \"Никола Мушанов\" от 19 часа. Жителите на тези райони от седмици се оплакват, че дишат мръсен въздух основно заради некачествените горива, които се използват за отопление в близки ромски гета. Във Виетнамските общежития горят всекидневно всякакви боклуци, кабели, дрехи втора употреба и други силно отровни материали, които при изгарянето си отделят токсични вещества, категорични са хората. Те са категорични, че при максимална норма 50 единици, редовно стойностите на замърсяване на въздуха стигат над 400-500, до 1200 и даже 1600 единици. \n\"Протестът е срещу безхаберието на Столичната община за бързо разрешаване на сериозния проблем с обгазяването на района ни\", категорични са инициаторите на протеста. Според тях общината не взима никакви мерки това да спре.      \n", "date": "2017.12.14", "title": "Троен протест в София заради мръсен въздух"}
{"url": "http://duma.bg/node/157519", "text": "Пореден сигнал за протекъл саниран блок подадоха възмутени обитатели. Този път сградата е в бургаския квартал \"Меден рудник\" и е санирана за 3 млн. лв. Течовете са сериозни и хората са в безизходица, защото в продължение на няколко месеца фирмата не реагира на оплакванията им, а при всеки дъжд пораженията са огромни. Въпреки че отдалеч блок 16 изглежда подновен, на места изолацията не е поставена качествено, а улукът на една от стените започва  от средата на сградата. Според хората течовете са започнали, още докато сградата се е санирала и майсторите ремонтирали покрива. Първоначално течовете били само на няколко места, но после се разраснали. \nПри дъжд от таваните на последните етажи тече вода, която се стича и към долните апартаменти. Черна вода тече и от комините на хората, а климатиците в блока са изгорели заради некачествено поставяне. Обитателите имат съмнения и за цената на санирането, тъй като работният проект бил представен като по-евтин от крайния вариант, който е оскъпен със 70%. \nОт общината в Бургас били изпратили 20-дневно предупреждение към фирмата изпълнител. Ако тя не реагира до изтичането на този срок, ще започне съдебна процедура. \n    \n", "date": "2017.12.14", "title": "Саниран за 3 млн. лв. блок в Бургас се наводнява при дъжд"}
{"url": "http://duma.bg/node/157520", "text": "Пореден скандал с обществените поръчки покрай европредседателството гръмна, като този път замесен е културният афиш, финансиран от министерството на Боил Банов. Музикантът и столичен общински съветник Венци Мицов обърна внимание на детайлите в социалните мрежи. С ирония той отбелязва разхищението на средства по съмнителни проекти и обръща внимание на одобреното предложение на фирма \"Интерпартс\". \nПроектът е за улица на занаятите \"Песента на колелетата\", на която ще се правят мартеници и ще се издават баджове с калиграфски надписи на кирилица на делегатите пред НДК. \"Интерпартс\"АД поискало 89 920,50 лв. за реализацията му, но получава \"само\" 53 900 лв. Предвидено е \"едно голямо събитие: Откриването е на 12 февруари с джаз изпълнения на очакван партньор \"Ева квартет\". Ще гостуват 6 занаятчии, които ще направят демонстрация\". \n \"Понеже е намесено името на \"Ева квартет\", няма как да не реагирам (по обясними причини). Та нямаме представа как и защо то присъства там. Квартетът НЕ кандидатства по никакъв начин. Дори НЕ знаем кои са \"Интерпартс\" АД, които са написали - \"очакван партньор\" Ева квартет. Да не говорим, че Ева квартет е вокална формация, която изпълнява фолклор, а не джаз\", реагира в социалните мрежи музикантът и композитор Костадин Генчев. \n\"Конкурентното предимство на този проект е цялостното представяне на българските традиции и занаяти, обединени от идеята за възрожденската чаршия, модерно интерпретирана със средствата на съвременната сценография. Идеята е да се оформи постоянно експозиционно пространство в НДК в рамките на тези 4 месеца, което делегатите да припознаят като място за срещи, начин да \"избягат\" от заседателните зали и да прекарат малкото си свободно време, докосвайки се до българската култура, заслужава адмирации. Общо 22 000 души ще преминат през фоайетата на НДК и на практика всеки от тях ще има възможност да се запознае с експозицията, като в същото време ще има разнообразие и надграждане чрез предвидените демонстрации. Заложената интеракция с публиката прави проекта жив и запомнящ се. Проектът допринася и за промотиране на туризма и предприемаческия потенциал на българските занаяти\", пише в мотивите за одобряването на проекта. \nВ търговския регистър не съществува дружество \"Интерпартс\" АД, a само едноименно ЕООД, чиято дейност е търговия, туристически услуги и транспорт. \nПредседател на Управителния съвет на фонд \"Култура\", под чиято шапка е културният афиш, е министър Боил Банов. Проектите са били оценявани на две фази - 9-членна комисия с председател проф. Боян Биолчев чрез точкова система е изготвила списък с финалисти, а крайните решения, включително за размера на финансирането, са взети от Управителния съвет на фонда, все още не е ясно кои са останалите осем членове на комисията.   \n", "date": "2017.12.14", "title": "Скандал гръмна с поръчка на Банов за европредседателството"}
{"url": "http://duma.bg/node/157521", "text": "Над два часа продължи вторият ден на протест на студентите от Югозападния университет в  Благоевград заради смъртта на тяхна състудентка - Фатиме Колашова на 19 г., която във вторник бе блъсната от камион на кръстовище в града. Младежи и местни жители блокираха мястото на инцидента, а след това окупираха и сградата на общината. Преминавайки през улиците на града, на всяка пешеходна пътека младите хора коленичеха, за да отдадат почит на загинала си колежка. В 8,20 ч. те блокираха входа на община Благоевград и поискаха кметът да излезе. Атанас Камбитов говори с протестиращите пред вратата на общината и обеща маркировката на пешеходната пътека да се поднови, а до седмица да бъдат поставени \"легнали полицаи\" и светофарна уредба.  \n\"За това ли учим тук, за да ни избиват по пътищата, и то на пешеходни пътеки, докога ние само ще мълчим\", попита студент, блокирал вратата на общината. Младежите настояха пред всяко общежитие да има пешеходна пътека. Според началника на КАТ Данаил Стоицов кръстовището и сега е с пешеходни пътеки и знаци, но това явно не е достатъчно, защото поведението на водачите не е добро, тъй като не се спазвали правилата за движение. Кметът Камбитов допълни, че само тази година общината е положила 18 000 кв. м пътна маркировка, а от догодина ще се постави и релефна. \nНа протест отново заради пътен инцидент се събраха и хора от Бургаско. Апелативният съд в Бургас трябваше да реши дали да остави в ареста шофьора Владимир Колев, който преди седмица, след употреба на алкохол, уби на улица в Приморско колоездача Евелин Дуков. Над 50 близки и приятели на загиналия 33-годишен мъж протестираха пред съдебната палата в Бургас с искане за доживотна присъда за виновния шофьор. \"Той е тръгнал да убива, понеже е шофирал с близо 3 промила алкохол, с над 100 километра в час в населено място. Просто е тръгнал да убива наред и жив късмет е, че е убил само един човек\", заявиха приятели на колоездача. Това бе третият протест на близките и приятелите на Евелин Дуков от Царево.   \n", "date": "2017.12.14", "title": "Студенти окупираха общината в Благоевград "}
{"url": "http://duma.bg/node/157522", "text": "По Закона за достъп до обществена информация БСП ще поиска информация за ключови приватизационни сделки. Социалистите изпратиха писма със заявка до БНП, Агенцията за приватизация и следприватизационен контрол и до Комисията за защита на конкуренцията. Сред дружествата, за които са подадени заявления за достъп до информация, са: \"СИБАНК\"; \"Пампорово\" АД; \"Булгартабак - холдинг\"; \"Българска телекомуникационна компания\"; \"Химко\" АД; \"Крeмиковци\" АД и електроразпределителни дружества. \nВ писмо до АПСК от левицата искат копия на приватизационните договори и договорите за прехвърляне на правото на собственост върху акции от капитала на въпросните дружества, както и документите за произход на средствата на купувачите. С писмо до КЗК и БНБ социалистите питат дали въпросните институции са се произнасяли за даване на разрешение за сделки във връзка със \"СИБАНК\" ЕАД и какви са били мотивите им за това. \nИскането за информацията е следствие от проведеното във вторник заседание на Изпълнителното бюро на БСП. Тогава ръководството на партията реши да потърси данни как и с какви средства на купувачите е осъществена приватизацията на посочените дружества.   \n", "date": "2017.12.14", "title": "Левицата пита институциите за ключови приватизационни сделки"}
{"url": "http://duma.bg/node/157523", "text": "Депутатите от \"БСП за България\" Станислав Владимиров и инж. Любомир Бонев се ангажираха да зададат въпрос на министъра на околната среда Нено Димов за проблема с канализацията на Батановци. На приемната на народните представители жителите на града се оплакаха от повишаването на цената на питейната вода. \n\"Омръзна ни държавата да се опитва да запълни дупките в хазната с нашите пари, които и без това не са много. Не е нормално при честите аварии и спиране на водата цената за кубик да бъде 2,29 лева след увеличението. Пенсията ми е 180 лв., а почти половината давам за лекарства, с какво да платя водата\", ожали се местен жител на приемната, организирана от депутатите и областния лидер на БСП в Перник Валентин Петков. Друг нерешен от ВиК проблем са две тръби, чрез които най-вероятно е заустена част от канализацията на Батановци в реката, посочиха хората. При проливен дъжд водата влиза в тях и наводнява мазетата и къщите ни, обясниха още батановчани. \nВладимиров и Бонев поканиха жителите на Батановци да вземат участие в протеста, който БСП организира в петък пред ДЕКВР. \nХората пpeдcтaвиxa пpeд социалистите и проблема с дocтъпa дo пaмeтникa нa зaгинaлитe в Бaлкaнcкaтa вoйнa, кoйтo e в чacтeн двop, дoвъpшвaнeтo нa peмoнтa нa кyлтypния дoм и здpaвнaтa cлyжбa в гpaдa.     \n", "date": "2017.12.14", "title": "Депутати от левицата питат министър за водни проблеми в Пернишко"}
{"url": "http://duma.bg/node/157524", "text": "Със специална декларация депутатите от ПГ \"БСП за България\" осъдиха опитите за очерняне на Корнелия Нинова. \"Остро осъждаме опитите председателят на групата да бъде оклеветен чрез непрекъснатото внушаване на манипулирана информация. За нас не е изненада, че политическият ни опонент се опитва да отвлече вниманието от наболелите проблеми днес и да дискредитира най-голямата опозиционна парламентарна група. Това е техен стил на поведение\", заявяват депутатите от левицата. Изявлението им е по повод поредната порция атаки срещу Нинова, свързани с участието й в приватизацията и по-конкретно около казуса с \"Техноимпекс\" \n\"ПГ \"БСП за България\" твърдо стои зад председателя си. Всяко мнение, изразено пред медиите, но не и пред групата, постига само едно - руши авторитета и пречи на групата да заяви ясно своята опозиционност и алтернатива. Разграничаваме се от подобно поведение. То не изразява нито политиките ни, нито разбирането ни за политика\", категорични са депутатите.   \n", "date": "2017.12.14", "title": " Опозицията защити лидера си от нападките"}
{"url": "http://duma.bg/node/157512", "text": "Гарантираният минимален доход (ГМД) ще се повиши на 75 лв. от 1 януари 2018 г., реши вчера кабинетът. От началото на 2009 г. до момента ГМД е 65 лв. Той се използва като база за определяне на границите за достъп до подпомагане и на размера на социалните помощи с цел осигуряване на минимален доход за задоволяване на основни жизнени потребности на хората, съобразно тяхната възраст, семейно положение, здравословно, доходно и имуществено състояние. \nУвеличението ще повиши с 15% месечните добавки за социална интеграция, изплащани по Закона за интеграция на хората с увреждания, припомнят от правителството. Ръст ще има и при месечните, и еднократните помощи по Закона за социалното подпомагане и на помощите по Закона за закрила на детето. От правителството уверяват, че с увеличаването на ГМД ще бъде разширен обхватът на подпомаганите с месечни социални помощи, целеви помощи за отопление и за наем на общинско жилище. \n    \n", "date": "2017.12.14", "title": " След 9 години повишиха с 10 лв. гарантирания минимален доход"}
{"url": "http://duma.bg/node/157513", "text": "Около 10 хил. работници и служители са получили забавени възнаграждения и обезщетения в размер на 18,1 млн. лв. след намесата на ИА \"Главна инспекция по труда\" само от началото на 2017 г. до момента, научи ДУМА от ГИТ. Установените през годината забавени възнаграждения са общо за 27 млн. лв. От началото на кризата, когато беше установен проблемът със забавянето на изплащането на възнагражденията, до момента десетки хиляди работници и служители са получили забавени плащания от работодателите си за над 300 млн. лв., след като ГИТ предприе мерки за повишаване ефективността на контролната си дейност. \nМеждувременно ГИТ създаде специален софтуер, в който преди изграждането на информационната система се въвеждаха данните за некоректните работодатели и е въведена практиката на специална проверка на фирмите, които периодично бавят възнаграждения. \nПредвид факта, че е необходима промяна в Устройствения правилник на ГИТ, за да бъде поета напълно новата за институцията дейност, свързана с търговското, а не с трудовото право, бе наложително гласуването на отсрочка за влизане в сила на новите текстове, припомнят от инспекцията. Необходимо е и задължително обучение на инспекторите и юрисконсултите в новата за тях правна рамка. \n    \n", "date": "2017.12.14", "title": "10 хил. работници са получили забавени заплати след намесата на ГИТ"}
{"url": "http://duma.bg/node/157514", "text": "Отпадна ограничението право на гарантирани вземания да имат работниците, чието трудово правоотношение е прекратено в последните три месеца. Това решиха депутатите вчера с окончателното гласуване на промени в Кодекса на труда. Според тях гарантираните вземания са в размер на последните 6 начислени, но неизплатени месечни трудови възнаграждения и обезщетения през последните 3 години, предхождащи месеца, в който е вписано решението. Максималният месечен размер на гарантираните вземания се определят ежегодно със Закона за бюджета на ДОО и не може да бъде по-малък от 2 и половина минимални работни заплати, установени за страната.   \nНедобросъвестните работодатели вече няма да могат да прехвърлят фирмата си на трето лице, което няма възможност да я развива, гласуваха единодушно депутатите. С така приетия текст се създава ново условие за неплатежоспособност, когато не са в изпълнение задължения за изплащане на трудови възнаграждения към най-малко 1/3 от работниците. Това вече ще е условие за обявяване на предприятието във фалит. Дава се право и задължение на ГИТ да се обърне към съда да започне процедура по несъстоятелност в случай, че не са изплатени заплатите на повече от 1/3 от служителите. \nПо време на дебатите депутатът от БСП Крум Зарков обясни, че с промените се поставя сериозна преграда пред недобронамерената техника на недобросъвестен работодател да прехвърли фирмата, която не е изплатила задълженията си на трето лице, т.нар \"прехвърляне на клошар\". БСП призова  всеки депутат възможно най-бързо да оповести в своя район промените в КТ, за да може хората да търсят правата си.  \n    \n", "date": "2017.12.14", "title": "Работниците вече могат да си получат заплатите от фалирали шефове"}
{"url": "http://duma.bg/node/157469", "text": "Изследователи в Италия откриха необикновени общи черти в психиката на най-възрастните жители на страната, които обитават южната област Чиленто, смятана за люлка на дълголетието. Там средната продължителност на живота на мъжете е 85 години, а на жените - 92 години. \n\"Констатирахме, че тази група дълголетници притежава уникални общи черти на психиката - упорство, позитивно отношение към живота, здрави връзки със семейството, земята и вярата\", заяви експертът Дилип Джесте от Калифорнийския университет в Сан Диего. Ученият отбеляза, че всички предишни изследвания с дълголетници били свързани с генетични данни. \nРезултатите от новото проучване показват, че дори ако имат сериозни здравни проблеми, тези хора на достолепна възраст по-рядко са засегнати от безпокойство и депресия в сравнение с по-младите от тях. \nДълголетниците в Чиленто се отличават с високо ниво на оптимизма, обичат да работят и освен това са много привързани към земята, на която живеят, и към близките си. \nРезултатите от изследването са публикувани в International Psychogeriatrics.     \n", "date": "2017.12.14", "title": " Тайната на дълголетието е закодирана в психиката"}
{"url": "http://duma.bg/node/157470", "text": "Учени обявиха бутона за харесване (\"Like\") във фейсбук за извор на страдание. Една от най-популярните опции в социалната мрежа може да отключи тъга, безсъние, нарцисизъм, затлъстяване и дори склонност към самоубийство. Проучване установило, че наличието на малък брой лайкове на снимките често натъжава представителките на нежния пол, а някои дори развиват депресивни състояния. \nВ пика на социалните мрежи самочувствието на момичетата се крепи именно на \"харесванията\" и на това какво мислят хората за тях, твърдят психолози. Много младежи са приели опцията \"Like\" за универсална оценка. Затова и споделят в детайли снимки от всекидневието си - от лежерен кадър в леглото за \"Добро утро\", през храна до селфи без грим в банята за \"Лека нощ\". Основното послание е, че имат идеален живот, подобно на звездите, и са изключително успешни. Ако това не бъде подобаващо оценено с \"харесвания\", не е изключено да се стигне до емоционално разстройство, убедени са специалистите. \nДруги пък обвиняват популярната опция в социалната мрежа на Марк Зукърбърг, че прави хората по-мързеливи. Само с един клик на мишката те могат да изразят загриженост и съпричастност за дадено събитие, да споделят радостта си и чувствата си. По този начин се спестяват време и усилия, но се поощрява мързелът, смятат психолози.   \n", "date": "2017.12.14", "title": "Бутонът за харесване бил извор на страдание"}
{"url": "http://duma.bg/node/157471", "text": "Българската драма \"Дъвка за балончета\" - единствената премиера у нас от миналия уикенд - е най-гледаният филм, сочат обобщените данни от киносалоните. Романтичната история между малките и пораснали Билян и Калина, развиваща се паралелно през 25 години, е предизвикала интереса на 11 176 зрители и е събрала 101 285 лв. приходи. \nНа втора позиция е анимационният \"Тайната на Коко\", който започва с късометражното филмче \"Коледа с Олаф\". Историята на малкия Мигел, който попада в Земята на мъртвите, но е с голяма мечта - да стане велик музикант, е гледана вече от 36 878 зрители и има 337 454 лв. приходи за 17-те дни на екраните у нас. \nДруга анимация - \"Падингтън 2\", е на трета позиция по зрителски интерес. Европейската анимация за мечето, което, за да купи като подарък уникална книга, първо трябва да я открие, защото е открадната, има вече 16 429 зрители и 137 499 лв. приходи за десетте дни прожекции.   \n", "date": "2017.12.14", "title": "\"Дъвка за балончета\" е най-гледаният филм"}
{"url": "http://duma.bg/node/157472", "text": "Най-голямата руска арендби звезда Тимати, който на 16 февруари (петък) от 20 ч. ще зарадва родните фенове в зала \"Универсиада\", може да се похвали със завиден автопарк. Известен със страстта си към високите скорости и екстремните спортове, в личната му колекция се открояват марки като Lamborghini, Maserati, Ferrari и Porsche, а отскоро сред ценните придобивки в гаража на скандалния рапър е и първата българска спортна суперкола SIN R1. Мощното возило се отличава с иновативен състезателен дизайн и ускорява до 100 км/ч за 3 секунди, а максималната скорост, която развива, е над 300 км/ч - точно по вкуса на Тимати. \nОпределян за пионер на рап музиката в Русия, изпълнителят на \"Поколение\" не веднъж е демонстрирал афинитета и любовта си към автомобилите и адреналина, с който те го зареждат. Звездата дори признава, че преди близо 10 години се е почувствал точно като герой от \"Бързи и яростни\", участвайки в 30-минутна полицейска гонка, завършила с отнемане на шофьорската му книжка за период от 2 години. \nОще по-силни емоции очакват българската публика на уникалния лайв на Тимати в София, когато младият изпълнител ще представи ударно най-големите си хитове. Междувременно концертът на звездата у нас бе официално обявен и в сайта на Black Star - продуцентската компания, на която основател и собственик е именно арендби звездата. \nБилети за концерта на цени от 45 до 110 лв. се продават в мрежата на Eventim в цялата страна, уточниха от екипа на организатора на събитието Moko Solution. Timati feat. Snoop Dogg - Groove on:   \n", "date": "2017.12.14", "title": "Тимати си купи българска кола"}
{"url": "http://duma.bg/node/157473", "text": "Лицето на \"На кафе\" грабна за втори път титлата \"БГ модна икона\", което е прецедент в 9-годишната история на престижните отличия. Гала бе удостоена с наградата благодарение на вота на медийната комисия към Академията за мода. Телевизионната водеща бе видимо развълнувана отново (след 2010 г.) да получи признанието за изискан вкус, модерен стил, безупречна култура и професионален успех. \"Модата не е само в гардероба, а в посланията, които изпращаме, и в опита да направим света по-красив\", подчерта Гала на церемонията. \nПри мъжете в същата категория призът отиде при актьора и режисьор Ники Илиев. Отличеният не пропусна да анонсира излизането по екраните на най-новия му филм \"Нокаут\", който ще може да се гледа от 5 януари. \nОнлайн гласуването посочи Илиана Раева за \"БГ модна икона\". Президентката на Българската федерация по художествена гимнастика благодари на всички, които се грижат за нейната визия. Телевизионният и радиоводещ Ники Кънчев, който преди години беше журналист в ДУМА, най-после получи отличието, след като е бил номиниран цели 7 пъти. \nВ списъка с тазгодишните наградени са още Илияна Захариева - директор комуникации \"Мтел\", бизнесдамата Йордана Димитрова - \"Мисис България Вселена 2012\", и Капка Амзина - \"Мисис Баба 2010\", светска дама и активен участник в благотворителни инициативи. \nПобедителите по традиция получиха пластика, изработена от най-добрия български бижутер - Анжело Красини. Статуетката е интерпретация на първото облекло на Адам и Ева - смокиновия лист, с образите на прочути дизайнери и известни красиви жени. \n\"Вече 9 години обяснявам какви са критериите за титлата \"БГ модна икона\". Този път обаче няма да го направя. А ще отправя апел към миналите, настоящи и бъдещи носители на наградата: оползотворявайте този капитал от внимание, правете много добрини, не спирайте да помагате на изпадналите в беда!\", каза в словото си председателят на Академията за мода и известен университетски преподавател проф. Любомир Стойков. \nЦеремонията по връчването на най-авторитетния български приз за стил бе предшествана от бляскаво ревю с тоалети на носителите на \"Златна игла\" Евгения Живкова, Жана Жекова, София Борисова, Мариела Гемишева, \"Феде фешън студио\" с дизайнер Вяра Георгиева, Светослав Колчагов, Николай Божилов, Теодора Спасова и Меги Петкова. Изтънчената си колекция представи и модна къща \"Мезон Сант-Ерем\" със създател и стилист Габриела Колева, Христо Чучев показа рокли от линията \"Арабски нощи\", Никола Карадамянов и Десислава Дамянова заложиха на бутикови дамски облекла и официални мъжки костюми за 2018 г. с марка \"Бандерол\", \"Аксел Харди\" впечатли с дизайнерски плетива от серията \"Скалисто\", талантливата Елена Златева се изяви с впечатляващи предложения, подбрани специално за спектакъла. Свеж творчески полъх в проявата внесоха студенти по мода от НХА.   \n", "date": "2017.12.14", "title": " Гала пак стана \"БГ модна икона\"  "}
{"url": "http://duma.bg/node/157474", "text": "Популярната авторка на \"Елизабет, кралицата\", се завръща отново към живота на английското кралско семейство, за да даде нов поглед към съдбата на принц Чарлс, най-възрастния престолонаследник през последните триста години. Тази биография, която хвърля светлина върху редица аспекти от живота на аристокрацията в наши дни, е резултат от четиригодишен задълбочен труд и стотици интервюта с официални представители на двореца, бивши любовници и приятели, някои от които говорят за първи път открито.  \n\"Принц Чарлс: Страстите и парадоксите на един невероятен живот\" (издава \"Еднорог\") запознава с живота на един мъж от плът и кръв и с всички негови амбиции, колебания и убеждения. Книгата започва със самотното му детство, проследява трудните му училищни години, ранните му влюбвания, интелектуалните му битки и предприемаческите му начинания и разказва подробно за трагичния му брак с Даяна, за дългогодишната му любов с Камила и отношенията му със синовете - принцовете Уилям и Хари, със снаха му, херцогинята на Кеймбридж, както и с неговите внуци. \nКой всъщност е принц Чарлс - самотното, тъжно малко момче, тийнейджърът, търсещ смисъла на живота, наслаждаващият се на привилегиите си аристократ... или може би човек, когото светът съвсем не познава? Как е понесъл болката от един нещастен брак, как е отглеждал осиротелите си синове, как след дълги перипетии на 60 години се жени за онази, която е обичал цял живот; борбите му в защита на природата и екологичното равновесие, за съхранение на културно-историческото наследство на човечеството; любов и ревност, интриги и изневери - страстите, тайните и трепетите на един необикновен живот са представени с разбиране и обективност в тази човешка история. \nСали Бидъл Смит e американска авторка, специализирана в историческите биографии. Сред най-известните й творби са биографиите на принцеса Даяна, Кралица Елизабет II, Бил и Хилъри Клинтън, Джон и Джаки Кенеди. Тя е и журналист на свободна практика към \"Венити феър\", \"Тайм\" и \"Ню Йорк таймс\". \"Елизабет, кралицата\" печели наградата на читателите на популярния сайт Goodreads за най-добра книга в жанра \"История и биографии\" за 2012 г. \nЧарлс и Камила, херцогиня на Корнуол, след сватбата им в общината на Уиндзор, заедно с Хари и Уилям, 9 април 2005 г. Снимка (с) PA Images/Alamy Stock Photo \nКралското семейство на балкона на Бъкингамския дворец, Лондон, 11 юни 2016 г. Снимка (с) Stephen Lock/i-Images \n      \n", "date": "2017.12.14", "title": "Кой е принц Чарлс  "}
{"url": "http://duma.bg/node/157475", "text": "Откриването на изложба за Микеланджело Меризи, наречен Караваджо (1571-1610), винаги е изключително събитие. Още повече, когато то става в родния му Милано и то на неговия рожден ден -  29 септември. За последните 67 години това е третата изложба в града за художника. \n\"Вътре в Караваджо\" (29 септември - 28 януари 2018) надскача вече видяното чрез 20 картини, разположени в 13 зали. Събрани за първи път заедно, те идват от италиански и международни музеи, между които Детройт, Метрополитън мюзиъм от Ню Йорк, Канзас сити, Нейшънъл галери от Лондон. Изложени са и някои документи от държавните архиви на Рим и Сиена, свързани с житейската и професионалната съдба на художника. Те променят радикално хронологията на неговите първи години в Рим. Животът му е печален и измъчен. Някои години от неговото съществуване се губят на биографите му. Учи при ученик на Тициан. Бяга от Милано, където убива свой приятел, в Рим. Първите години там са много тежки. После, благодарение на влиятелен кардинал, става един от най-търсените художници в столицата. Редуват се обществени и лични поръчки, както и спречквания, които го принуждават да бяга в Генуа, където отново става убийство и четири години живее в изгнание, между засади и укрития. Следват Неапол, Малта, Сицилия, отново Неапол. През лятото на 1610 г. се качва на фелюга, за да се върне в обичания Рим, дал му почести и слава, но и завист на колегите му. Рим, където пропилява живота и таланта си в караници и публични домове. Болестта и смъртта го заварват в порто Ерколе. Умира, ненавършил 39 години, в самота.  \nКолкото и да се смята, че за този художник всичко е изречено и изписано, винаги се открива някоя новост и предположение. Научните изследвания чрез авангардна техника позволяват буквално да се види какво има под картините - различни варианти, поправки, размисли на Караваджо преди окончателната версия. По този начин е възможно да се разбере как са родени тези платна. Всяка творба е придружена от рентгенографии, които разкриват техниките на рисуване и начините на тяхното използване. Мултимедийната апаратура позволява на учени, но и на посетителя да навлезе по-добре в живописната тайна на Караваджо. Разказът тече от зала в зала, за да проследи биографичния и професионалния път на този гений, разпределен в три секции - ранни произведения, зрели творби, след бягството от Рим. \nПосетителят е посрещнат с \"Юдит обезглавява Олоферн\" (1602) - универсално признат за един от шедьоврите на Караваджо. Еврейката Юдит, прелъстила вавилонския генерал Олоферн, отсича главата му, защото се опитва да завладее народа й. Художникът улавя най-ужасния и трагичен момент, когато жертвата е между живота и смъртта. Картината остава в неизвестност три века и едва през 1971 г. става държавно достояние. \"Отдих на път за Египет\" (1597) покорява с изключителната находка на Караваджо - ангела, видян в гръб, готов да свири на цигулка, който разделя на две картината. \nСред платната, направени от художника, за да \"продава\" самостоятелно, вече напуснал чирачеството, е и \"Момче, ухапано от гущер\" (1597). Тя съществува в две версии. Изложената в Милано картина е смятана за първата. Тук за пръв път е подчертано, че основният сюжет е движението - гущерът внезапно захапва пръста на момчето, чиято отворена уста издава вик на болка. Подскокът на младежа раздвижва дори водата във вазата. Караваджо използва огледало, за да нарисува себе си. Той не може да работи без модел пред очите си, а е все още беден, за да си позволи да плаща някому. Този навик съхранява и в бъдеще, което личи от многобройните оставени автопортрети. \nВ тези ранни картини на Караваджо вече се набелязва неговият стил: реалността е лишена от всякаква идеализация, фигурите са естествени и най-вече наблегнатата (изтъкнатата) светлосянка, която прави вярна, жива и жизнена цялата композиция. \nПовратът в развитието на художника настъпва след 1600 г. Двете големи платна (\"Призоваването на св. Матей\" и \"Мъченичеството на св. Матей\") в капела Контарели в църквата \"Сан Луиджи деи Франчези\" (Рим) са първата му обществена поръчка на картини с големи размери. Дава му се едногодишен срок и огромно за епохата заплащане.   Караваджо придобива сигурност - професионална и икономическа. Той доразвива своите технически нововъведения - използва тъмния фон, за да рисува само светлите части и да изпъкнат сенките. Оптическият ефект не оставя никакви съмнения - тъмнината е в дълбочина, леко скицирана и почти невидима, за да изпъкне яркостта. Това особено личи в \"Жертвоприношението на Исаак\" (1603). Караваджо съсредоточава сцената върху момента на спасението: Исаак е облегнат върху скалата и ангелът спира ръката на Авраам с ножа, готов да прободе сина си. Новост спрямо традиционната иконография е терорът върху лицето на Исаак, в контраст с подчинението на баща му. Действието е поставено в отворен пейзаж. \nВ една от залите посетителят е покорен от сравнението между две картини \"Свети Йоан Кръстител\" (1604), рисувани по едно и също време. В тази от Канзас сити Йоан Кръстител заема цялото пространство, седнал напреки пред едва загатнат пейзаж. Светлината го удря силно, подчертава контраста между светлосенките, но погледът е в сянка. В картината от Рим позата е подобна, героят е с гол торс, в пълна светлина, обвит в червен плат. Вместо агнето, символа на Йоан Кръстител, има чудесен натюрморт, липсващ в картината от Канзас сити. \nВ последните години от живота си, независимо от непрекъснатите бягства и драматични събития в живота му, Караваджо успява да нарисува значително количество творби. Свидетелства за неговата изключителна активност е \"Саломе с главата на Йоан Кръстител\" (1607 или 1610?, Лондон). Уловен е моментът, в който палачът поставя главата на свети Йоан Кръстител на подноса, държан от принцеса Саломе. Композицията е минимална, изчистена от подробности. На преден план са героите в половин ръст, за да се привлече максимално вниманието на гледащия ги. \n\"Мъченичеството на света Урсула\" (1610) е смятана за последната картина на Караваджо. С нея и приключва изложбата. Лицето зад раменете на светицата е на самия художник. Мракът надделява над светлината и формите.  \nКак рисува Караваджо? В началото следва традиционната за онова време техника: върху светлата основа на платното рисува желаната сцена с въглен или с тънка четка. В следващите пластове наслагва различни цветове, за най-накрая оставя сенките. Така са нарисувани младежките му картини. После променя метода, за да направи своите композиции. Въвежда гравирането - чертае със заострен инструмент върху прясната още основа, добавя с четката тъмни цветове, следвани от ясни. Така набързо скицира бъдещата сцена. Не прави фигурите в тяхната цялостност, а само частите, залети от светлината. Останалото е празнина. С тази техника Караваджо никога не се разделя, прави я с времето съпоставителна и основна. \nОтрича моделите на античните майстори и за своите картини използва хора, взети от улицата - истински мъже и жени, приятели и проститутки. Винаги ги представя в естествена големина, с техните слабости, без никаква идеализация. Друга важна новост е светлината - силна и директна, с вече определена посока. Тя набляга на основната точка на действието. В зрелите си творби създава драматични светлосенчести контрасти. Стилът се развива, борбата между светлината и сянката продължава. В последните творби на Караваджо фигурите са буквално погълнати от мрака.  \nЗа по-малко от 15 години Караваджо става новатор на живописната техника. Превръща се в модел за много артисти от следващите векове, ражда се терминът караваджизъм. С него започва модерната живопис. \n  \n\"Момче, ухапано от гущер\"                           \n    \n", "date": "2017.12.14", "title": " Нов Караваджо в Милано  "}
{"url": "http://duma.bg/node/157476", "text": "\"Обущарят и джуджетата\" представя ДКТ Търговище на 16 декември на сцената на театър \"Весел\" във Велико Търново, в читалище \"Искра\". Кой не чака по Коледа хубава приказка? Ама истинска коледна приказка, в която да има... Какво ще има в тази коледна приказка, ще разберат малчуганите, след като се срещнат с трима приказни разказвачи - Разказвача на Весели приказки, Разказвача на Тъжни приказки и Разказвача на Вълшебни приказки. \n    \n", "date": "2017.12.14", "title": " Артисти от Търговище гостуват във Велико Търново"}
{"url": "http://duma.bg/node/157477", "text": "Специален жест по повод Рождество Христово реши да направи ръководството на Националната библиотека \"Св. св. Кирил и Методий\" към почитателите на книгите и знанието. Всеки, който желае, може да получи безплатна едногодишна читателска карта. Достатъчно е да сте навършили 14 години, да посетите сградата на библиотеката на бул. \"Васил Левски\" 88 и да представите личната си карта на гише \"Регистрация\" от 8.30 до 19 ч. в дните между 11 и 22 декември, както и на 28 декември от 8.30 до 17 ч. или на 29 декември от 8.30 до 15 ч. Читателската карта осигурява възможност за ползване на място на уникалните колекции на НБКМ и достъп до редица мултидисциплинарни и специализирани електронни бази данни с библиографска и пълнотекстова информация.   \n", "date": "2017.12.14", "title": "Националната библиотека раздава безплатни читателски карти"}
{"url": "http://duma.bg/node/157478", "text": "Традиционният \"коледен маратон\" в Столичния куклен театър започва днес, 14 декември. Както всяка година, в навечерието на новогодишните празници малките софиянци и гости ги очакват незабравими срещи с постановките на театъра и, разбира се, с дядо Коледа. Малчуганите ще могат да се убедят, че наистина по Коледа се случват чудеса. \"Снежната кралица\", \"Малката кибритопродавачка\", \"Тримата снежковци\", \"По следите на Дядо Коледа\" и \"Топлата ръкавичка\" също са сред празничните постановки, с които СКТ ще поздрави своята публика. Спектаклите ще се играят и през коледните дни на 23, 24, 25 и 26  декември.   \n", "date": "2017.12.14", "title": "Коледен маратон в Централния куклен театър"}
{"url": "http://duma.bg/node/157479", "text": "Сред 12-те автори от Полша, Чехия, Унгария и Словакия на Софийския международен литературен фестивал ще бъде, както ДУМА писа, и Ива Прохазкова. Тя е най-бележитата детска авторка на Чехия - с най-много награди, най-превеждана и издавана в чужбина. Има над 20 отличия, сред които Националните награди на Австрия и на Германия, Държавната награда на Чехия, както и номинация за най-престижното отличие в света на детската литература - медала \"Ханс Кристиан Андерсен\". Възхитителни постижения, взимайки предвид, че като дете на дисидент пътят й е бил осеян с трудности и преплетен със събитията от Пражката пролет. \nНа български език са преведени две нейни произведения - \"Ваканция с магарешки уши\" (подходяща за V-VII клас) и \"Портокалови дни\" (подходяща за VII-Х клас).  \nБългарските издатели на Ива Прохазкова канят на срещата с нея в рамките на фестивала на 15 декември от 12 ч. в Мраморното фоайе на НДК. Събеседничка на чешката писателка ще бъде Юлия Спиридонова-Юлка, която миналата година бе номинирана за престижната Мемориална награда \"Астрид Линдгрен\", информира Йоана Ванчева от изд. \"Емас\".   \n", "date": "2017.12.14", "title": " Ива Прохазкова се среща с български читатели"}
{"url": "http://duma.bg/node/157480", "text": "Националният исторически музей организира традиционното си тържество \"В очакване на Коледа\" на 16 декември от 11 ч., научи ДУМА от директорката доц. д-р Бони Петрунова. \nСдружение \"Евтерпани\", чиято мисия е да издирва и представя \"човешки съкровища\" - млади певци и музиканти, е подготвило специална програма, в която ще участват над 32 талантливи изпълнители. Ученици от фолклорна група \"Житената питка\" при Софийската гимназия по хлебни и сладкарски технологии с ръководителка Боряна Райкова ще пресъздадат обичая \"Коледари\". Талантливите деца от сдружение \"Евтерпани\" с художествен педагог Аня Каравеева ще припомнят любими коледни песни. Децата от сдружение \"Арте либера\" с вокален консултант Галя Павлова ще изпълнят коледни песни за малки и големи. \"Rd Dance\" балет ще представи \"Коледни танци\" под ръководството на Росина Димитрова-Бънева. \nСпециални гости на тържеството ще бъдат децата от Центъра за настаняване от семеен тип за деца/младежи без увреждания \"Иван Вазов\" от кв. \"Надежда\". Ще има и базар-изложба за ръчно направени хлебни изделия и сладки от възпитаниците на Софийската гимназия по хлебни и сладкарски технологии. Предвиждат се и изненади, подготвени от Дядо Коледа и Снежанка. \nТържеството се осъществява със съдействието на издателствата \"Изток-Запад\", \"Софтпрес\", \"Милениум\" и \"Нике\", които предоставят образователни книжки, посветени на Рождеството и на Коледа, на българските песни и поговорки, на приказните герои на Йордан Радичков, стихотворения от Христо Ботев и Пейо Яворов.     \n", "date": "2017.12.14", "title": " НИМ подготвя изненади \"В очакване на Коледа\" "}
{"url": "http://duma.bg/node/157481", "text": "Италианският културен институт организира кинопанорамата \"Италия днес\" за трета поредна година. Тя ще се състои от днес до 17 декември в пет български града - София (Дом на киното), Пловдив (Лъки Дом на киното), Варна (Фестивален и конгресен център), Русе (Доходно здание) и Бургас (Експо център \"Флора\"), информира Италианският културен институт. \nПо традиция малко преди Коледа институтът ще предложи на зрителите \"дегустация\" на италианско кино, което обрисува съвременното италианско общество в многобройните му аспекти. Избраните филми подчертават характерните черти на италианската кинематография без реторичен филтър, но с иронична драматичност в комедията и верен, понякога дори горчив, анализ на обществото.  \nИзключителен гост ще открие кинопанорамата - Карен ди Порто, режисьорка и актриса в главната роля в лентата \"Мария и Рим\". Днес от 18.30 ч. в Дома на киното именно нейният филм ще даде началото на филмовия маратон, който включва шест от най-новите италиански заглавия. Билетите са по 3 лв. и може да бъдат купени на касите на кината. \nВ програмата са още комедията \"Нещо ново\" на Кристина Коменчини, участват Паола Кортелези, Микаела Рамацоти, Едуардо Валдарнини, Елеонора Данко; комедията \"Уши\" на Алесандро Аронадио, ролите играят Даниеле Паризи, Силвия д'Амико, Памела Вилорези, Иван Франек, Роко Папалео, носител на награди за най-добър италиански филм на фестивала за младо кино \"Арка\" и най-добър актьор за Даниеле Паризи на конкурса \"NuovoImaie Talent Award\"; комедията \"Всичко, което искаш\" на Франческо Бруни с участието на Джулиано Монталдо, Андреа Карпенцано, Артуро Бруни, Виторио Емануеле Пропизио, награден със \"Сребърна лента 2017\" за най-добър сценарий; драмата \"Деца на нощта\" на Андреа де Сика, в ролите - Винченцо Креа, Фабрицио Ронджоне, Лудовико Сучо, Юлия Собо, Луиджи Биньоне, отличен със \"Сребърна лента 2017\" за режисьорски дебют на Андреа де Сика, син на композитора Мануел и внук на знаменития Виторио де Сика; историческата драма \"Акабадора - последната майка\" на Енрико Пау, в която играят Донатела Финокиаро, Бари Уард, Каролина Крешентини, Сара Серайоко, Анита Кравос, спечелил награди на Международния филмов фестивал в Кейптаун, на Фестивала на италианския филм, на Международния фестивал в Шанхай и др. \n    \n", "date": "2017.12.14", "title": "Кинопанорама \"Италия днес\" в пет града  "}
{"url": "http://duma.bg/node/157492", "text": "Малкият интервал е голяма работа! В израза \"How can you MEND A...?\" смисълът е един, но ако го изпишеш в края слято \"How can you, MENDA?\", става съвсем друг. В първия случай се пита как можеш да поправиш нещо. Великите \"Bee Gees\" например издадоха през 1971 г. на малка плоча песента \"How can you mend a broken heart?\" - как можеш да поправиш, буквално - да закърпиш, разбито сърце. Във втория вариант обаче въпросът се вписва в българската действителност с мощен заряд от удивление, укор и дори негодувание: как можеш, Менда? Да речем: как можеш да приемеш предложената ти от Академията за музикално, танцово и изобразително изкуство в Пловдив почетна титла? Как можеш да се съгласиш, че отговаряш на изискванията за званието \"Доктор хонорис кауза\" на висше учебно заведение не примерно по финанси, а по изкуствата? Как можеш да се чувстваш равнопоставена с имена от ранга на Марин Големинов, Милчо Левиев, Николай Кауфман, удостоени със същата чест? \nВъпросите обаче са не само и дори не толкова към шефката на бюджетната комисия в парламента Менда Стоянова. Те не просто подсказват, но и доказват как функционира системата. В тревожно много случаи парите на данъкоплатеца се разпределят не в съответствие с убедителни критерии, нито в унисон с някакви приоритети, а според силата на лобирането. Признава го и самата г-жа Стоянова, споделяйки, че приема отличието като знак за това, че е била много настоятелна пред правителството да отпусне милион и сто хиляди за ремонт на старата сграда на Академията. Ако не е била настъпателна, зданието сигурно щеше да се руши, както се случва с много други. Същевременно някъде това милионче навярно е в пъти по-необходимо, но няма да бъде отпуснато, защото не се е намерило толкова високопоставено лице да упражнява натиск. А пред тамошните народни представители ще се изправи угрозата да не повторят мандата си. И не защото са слаби оратори в пленарната зала или вносители на калпави законопроекти. А тъй като не успяват да отчупят повечко за собствената си губерния от общата пита. \nЕто как депутатът, който по Конституция представлява целия народ, локализира усилията си в собствения избирателен район. С което се саморазжалва в местен патриот. Нататък пътищата пред него не са много. Каквито и средства да привлече - за изграждане на нов мост или за възстановяване на стара римска стена, за екологичен проект или за луксозна тоалетна, все ще му казват, че нищо не е направил. Ако е осигурил средства за мръсната канализация на някое село, ще му отговорят сякаш по правило с нещо още по-мръсно. Примерно ще поканят за първата копка кого ли не, но не и него. А ако е помогнал за стартирането на някой фолклорен фестивал, ще го споменат първия път и в никое от следващите издания. Колкото и да не е тщеславен, да не търси благодарност, нито пък признателност, понякога и депутатът е човек, и на него му се иска не друго, а поне фактите да не потъват в забрава. \nТъкмо затова по-оправните парламентаристи взимат инициативата в собствените ръце. Ще се преборят за някой обект или проект, но ако им се отговори подобаващо. С прославяне или с пачки. Или с двете заедно. Нищо, че привлича средства не от собствения си джоб, а от народната пара. За мнозина депутатстването се изражда в търговия от типа на \"ти - на мене, аз - на тебе\". Ето защо вече няма кой да вярва, че поощрените с по-големи парчета от общата баница пеят по собствен почин дитирамби в чест на благодетеля си. В доста от случаите той не просто им подсказва, но и изисква това. \nВ общество, в което всичко е пари и с пари, това върви. И все пак, дори и в тези условия има някакъв предел на допустимост. Когато решаването на имотни и финансови проблеми се приема, оценява и награждава като принос в художественото творчество, обширни зони от публиката не само се озадачават, но и изумяват. Което говори, че все още не са изгубили усета си за мярка. При удостояването на Христо Стоичков със същата титла от Пловдивския университет един доцент си подаде оставката в знак на протест. Когато художниците се втурнаха да правят премиера Борисов свой почетен колега, известен професор напусна творческия им съюз. Така бе преди време, но вече е друго. На церемонията в Пловдив ректорът сияеше като възможно най-сполучливия манекен на непробиваемата гордост. \nНа днешната дата през 1989 г. студентите изпълниха пространството около парламента, за да съборят властта. Днес младите им колеги пълнят аулите, за да слушат академичните й лекции. Или разсъжденията й за фалшивите новини. Или приветстват с цял концерт първата бюджетарка на държавата. И не защото демокрацията чак толкова е победила, а тъй като чалгата се оказа по-силна от всичко. Включително и при удостояването с титли. Ето защо не очаквайте г-жа Стоянова да върне званието. И не само защото чете \"How can you, MENDA?\" не слято, а с интервал между последните две букви. Други текстове от автора на    \n", "date": "2017.12.14", "title": " How can you MEND A...?"}
{"url": "http://duma.bg/node/157457", "text": "Димитрина Иванова Документалният филм \"С Ботевски дух\" (сценарий и режисура Петко Горанов, оператор Божидар Симеонов, представен от СБЖ) предлага среща със забележителната личност на Стефан Продев. Личност с главна буква, оставил траен отпечатък в последните десетилетия на българската културна история - във времена на труден избор, който всеки трябваше да направи за себе си. Журналист с блестящо перо, интелектуалец от висок ранг, образец на гражданска почтеност и отговорност, той е признат като публицист \"от Ботевско коляно\", част от триадата образци на българската журналистика редом с Христо Ботев и Йосиф Хербст. Няколкото прозвучали във филма негови цитата (\"Публицистът пише само това, което диктува съвестта му\"; \"В историята остават само спрените вестници\"; \"Шапки долу за българския учител!... за носителя и пазителя на духа\"; любимата му фраза, заимствана от Бакунин: \"Свободата на печата е майка на всички свободи\") свидетелстват за актуалността на написаното от Продев и днес. Той остава не само кръстникът на левия вестник \"Дума\" (по аналогия на Ботевия \"Дума на българските емигранти\") - Продев създаде нова концепция, нова стратегия, вля нова енергия и превърна \"Дума\" в камбаната на БСП\". Във вестника, който съпровождаше партията през страшните бури на Промяната. \nСтефан Продев през очите на хора, които са го познавали, работили са с него, били са негови идейни съмишленици или опоненти - това е  концепцията на Петко Горанов за филма. Пламен Енчев, Копринка Червенкова, Велислава Дърева, Велиана Христова, Таня Джаджева, Георги Йорданов, Снежана Тодорова, проф. Михаил Неделчев, Анжел Вагенщайн, акад. Светлин Русев, Иван Гранитски - интелектуалци говорят за събрата-интелектуалец. В думите им присъства уважението към личността на Продев - явление в българската културна история от втората половина на ХХ век. Всички те - хора на словото, на духа, се прекланят пред блясъка на неговото слово, високо оценяват верността му към каузата на живота му. Дори идейните му опоненти признават респекта пред личността на големия публицист - в годините на жестока конфронтация не си позволяват хули и нападки, а само езика на идеологическия спор. \n\"С Ботевски дух\" е спомен за Стефан Продев. Присъствал пълноценно в един драматичен период от съвременната ни история и положил свой отпечатък върху него със своя интелект и послания, той предаде щафетата на идващите след него и остави обещание и надежди за бъдеще - за бъдещето на българския дух и духовност.   \n", "date": "2017.12.14", "title": "С ботевски дух през времето"}
{"url": "http://duma.bg/node/157490", "text": "ПРОФЕСИОНАЛЕН ПРАЗНИК НА ВЕТЕРИНАРНИТЕ СПЕЦИАЛИСТИ. На 14 декември 1897 г. е приет Законът за санитарно-ветеринарната полиция, с което се поставя началото на Ветеринарномедицинската служба в България. 1874 - В ПИРДОП СЕ РАЖДА НИКОЛА ПУШКАРОВ, РОДОНАЧАЛНИК НА ПОЧВОЗНАНИЕТО У НАС (УМИРА 1943 Г.). Активист на ВМОРО, участник в Илинденско-Преображенското въстание. След него се връща в България и се посвещава на научна работа. Занимава се с проучване на почвените типове и торопотребността им, създава първата почвена карта на България. Родната му къща днес е музей. На негово име е кръстен Институтът по почвознание в София. 1914 - РАЖДА СЕ ГЕОРГИ ЧИЛИНГИРОВ, НАРОДЕН ПЕВЕЦ (УМИРА 2000 Г.). Доайен на родопската песен. Първият певец, записал популярните песни \"Руфинка болна легнала\" и \"Излел е Дельо хайдутин\". Участва във фолклорна група \"Наша песен\" заедно с най-популярните български народни певици Радка Кушлева, Мита Стойчева, Гюрга Пинджурова, Атанаска Тодорова. Има над 40 000 концерта у нас и в чужбина. 1929 - УМИРА ФРИДРИХ ГРЮНАНГЕР, АВСТРИЙСКИ АРХИТЕКТ (Р. 1856 Г.). Живее и работи в България. Автор на многобройни забележителни жилищни и обществени сгради у нас, сред които Мавзолеят на руските воини в Разград (на снимката), Регионалният исторически музей в Русе, първата флотска наблюдателна кула и метеорологична станция в Русе, Софийската духовна семинария, Централната минерална баня, Синагогата в София, паркът на Военната академия, сгради в Бургас, Варна, Кюстендил и др. 1933 - ВЪВ ВРАЦА СЕ РАЖДА ЛЮДМИЛ ДИМИТРОВ КИРКОВ (КИРЕТО), КИНОРЕЖИСЬОР И АКТЬОР (УМИРА 1995 Г.). Режисьор на филмите \"Последният рунд\", \"Краят на една ваканция\", \"Произшествие на сляпата улица\", \"Момчето си отива\", \"Селянинът с колелото\", \"Оркестър без име\" и др. Като актьор играе в \"Матриархат\", \"Не знам, не чух, не видях\", \"Петък вечер\". 1955 - БЪЛГАРИЯ Е ПРИЕТА ЗА ПЪЛНОПРАВЕН ЧЛЕН НА ООН. Организацията на обединените нации е създадена по инициатива на участниците в антихитлеристката коалиция по време на Втората световна война. Учредителната й конференция се провежда през 1945 г. в Сан Франциско (САЩ). В работата й вземат участие представители на 50 страни, главно от бившата антихитлеристка коалиция. България става член заедно с Албания, Австрия, Финландия, Унгария, Ирландия, Италия, Йордания, Лаос, Португалия, Румъния и Испания. 1974 - УМИРА ВАСКО АБАДЖИЕВ, ЦИГУЛАР (Р. 1926 Г.). Още в детска възраст получава международна известност с виртуозните си изпълнения и е наричан дете чудо, \"Паганини на XX век\". Деветгодишен завършва Консерваторията, на 11 г. започва да следва в Музикалната академия в Брюксел. Гениалният цигулар умира от изтощение и глад в изоставен вагон в Хамбург.     \n", "date": "2017.12.14", "title": "Датата"}
{"url": "http://duma.bg/node/157491", "text": "Всяка делнична сутрин в 9 часа ято \"белоглави орли\" каца около една топола в столичния район \"Младост 3\", недалеч от контейнерите за разделно събиране на смет. Оттам белите глави вземат решение къде тази сутрин да си изпият кафето и чайчето. Всъщност става дума за неколцина офицери от запаса, които се сравняват с белоглавите орли, заради стремежа им за безкраен полет и защото оредяват. Може би всеки би искал да каже, че желае да лети безкрай, но не всеки има зад себе си достоен живот като полет и не всеки може да си представи как да се рее в простора през оставащото му време. \nЕх, господа офицери, ако вече сте заинтригувани, заповядайте на гости в 19-о дружество \"Ген.-полк. Владимир Стойчев\" в \"Младост\", с председател Недялко Парашкевов.  Пчеларят Златко Вандов \nПоръчваме си кой кафе, кой чай. Златко ще сипе по лъжичка мед във всяка чашка. Но истински мед, който сам добива от своите кошери някъде покрай Божурище. А военната му служба е преминала в бази за ремонт на радиолокационни и електронни системи и комплекси. Преди това е ремонтирал телевизори. За баща си Вандо говори с огромна признателност и често цитира негови съвети: \"Заемът света крепи\", \"Давай пари назаем само толкова, колкото можеш да прежалиш\", \"Давай само на този, който ще ти ги върне\". Но много повече Златко е попил поуки от баща си, които не се събират в няколко реда. \nБурлаки на Волге Какво да кажем за доайена на 19-о дружество Коста Бурлаков. Службата му е преминала в химическите войски и в ракетни поделения на Сухопътни войски. Фамилията му идва от някой негов прародител, който наистина е влачил кораби по река Волга като бурлак. Когато наши ракетни бригади заминават за стрелби в СССР, Коста е в ешелона. Дълго пътуват. Най-сетне влакът пресича великата руска река по един мост. И тогава негов колега се сеща да каже: \"Ей, най-сетне Бурлаков е на Волга.\" \nЗа всеки от 19-о дружество може да се разказва дълго, като например за Никола Нягулов, който на всяко събиране в последната сряда на всеки месец носи пържена риба, която сам е уловил. \nА Славчо Янев от висотата на своите 2 метра внимателно проследява кой как преценява новините от деня и коригира общото мислене. \nНе падайте духом Така може да се разказва за всеки от запасняците. И за Славейко Димитров, Люцкан Люцканов, Стефан Стефанов, Златан Стойков, все генерали от запаса. Нарочно няма да посочваме на всеки офицер званието му по запас - всички генерали, полковници, майори, старшини, сержанти. Като свалиш фуражката, пилотката, кепето, безкузирката, будьоновката, ако щете, вече си един от всички нас. Един от белоглавите орли. \nМного тъжно, обидно и глупаво беше старанието на новоизлюпени политици да смажат българското воинство. Първият опит беше на първия цивилен министър на отбраната Димитър Луджев, който се закле: \"Ще изритам 6000 червени кучета от армията.\" Ама тези... са живи и могат да хапят. \nДеполитизация Принудителното изхвърляне на българското офицерство от членство в комунистическата партия не е истинска деполитизация на армията. Това е една просташка департизация на хората с пагон. Има такива хора, които захвърлиха пагона, за да останат в партията, има и такива, които загърбиха партията, за да си запазят пагона. Например сегашният министър-председател Бойко Борисов, който си запази партийната членска книжка от БКП. Или например някои висши офицери, които се превърнаха в политически хамелеони. \nНо заиграването на някои висши военни, които вече са в запаса, с политически партии не показва истинските настроения на тази огромна социална общност, която наричаме запасно воинство. \nНяма как хилядите български офицери, чиято военна служба е преминала в епохата на Студената война, да имат други разбирания за обществения строй на държавата, освен върху основите на левите идеи. \nЗащо днешните български политици не помислят, че службата в Българската народна армия трябва да бъде призната със закон като воюване на фронта. Всички тези \"белоглави орли\" през целия си живот са се отдали на отечеството като 24 часа в денонощието са били в бойна готовност. Извинявайте, но това изтощава и психиката, и физиката на човека. Това изстисква и цялото му семейство, всички са подчинени на неговата патриотична ангажираност. \nВерую Няма препънка за участието на запасните чинове в обществения и в политическия живот. Те много добре знаят, че са употребени, употребявани и ще бъдат употребявани в предизборните кампании на всички политически партии. Целогодишно малцина политици се сещат за тези хора, но като наближат избори, се втурват към тях. Кой ли не им е обещавал разни неща, кой ли не им е носил някакви дребни подаръци като например кафемашина за клуба, който се управлява от Иван Кривлев. Този клуб е огромен подарък за офицерството от бившия военен министър Николай Цонев. Тук думата подарък наистина може да я сложим в кавички, защото Цонев е признат в средите им за най-социалния министър на отбраната в последните 28 години. \nИ като говорим за социална политика, нека да си спомним, че българското офицерство не може да има други разбирания, други идеали, освен левите. Например БСП в район \"Младост\" има над 50 основни партийни организации, в 10 от тях председателите са офицери от запаса. В 25-о дружество \"Ген. Владимир Вазов\", с председател Цеко Николовски, всичките 28 запасняци са и членове на БСП, и в това дружество не се приемат безпартийни. Цялото ръководство на БСП в район \"Младост\" начело с Венцислав Мирчев са членове на 25-о дружество. Който иска, както си иска да тълкува и да коментира подобни факти, но истината е, че ветераните от БНА не могат да пречупят душите си и да се кланят на несъществуващи идоли.  \nНие загубихме своята ценностна система, защото тя беше разрушена, без да ни питат. Но никой не предложи нещо ново на мястото на нашата ценностна система. Тук не става въпрос на кой Господ да се кланяме, тук става въпрос как ще бъдем защитници на отечеството. Това си говорят и си обсъждат всекидневно ветераните от армията.     \n", "date": "2017.12.14", "title": " Господа офицери  "}
{"url": "http://duma.bg/node/157493", "text": "Мой близък ме помоли да събера наема от стаите на къщата му в Лондон и да ги внеса в сметката му, защото си замина да празнува в България. Събрах парите вечерта в джоба си и се прибрах. Преди да си легна обаче, ги преброих отново и о, ужас! С двеста паунда се оказаха по-малко! \nАма и аз, защо ли ги събрах на едно място, в един джоб, та сега не мога да разбера чии пари липсват или не достигат. При получаването им ги броих, и от петте стаи преброявах. Дори помня кой какви банкноти ми даде. Виолета даде две петдесетачки и останалите бяха по десет. Иван също даде десетачки, а Маринела и другите - само двайсетачки. Така... Значи броят на десетачките и на петдесетачките излиза. Което означава, че ми липсват двайсетачки. Не една или две, а цели десет! Не е изчезнало готово тестенце банкноти, защото сума от двеста не получих от никого. \nОтново и отново пребърквам всички джобове. Оглеждам коридора дали не са ми паднали, когато се събувах или събличах. Търся като ненормален и под масата, и под столовете. Какво става с мене - полудявам ли?! \nНе, не толкова, че трябва от мене си да платя тия двеста лири, ами другото!? Чудото! Чудото с мистериозното им изчезване. Дали не е плод на старчески дефицит на разума - това е по-важният въпрос, който ме притеснява! \nПри връщането ми с автобуса бях внимателен. Не са ме обрали, защото никой не се е доближавал до мене - автобусът бе почти празен. Ползваният джоб - дълбок, няма как да паднат. \nЧасове минават в търсене на парите и в разсъждения над това чудо. Едва към полунощ съм успял да заспя. \nСъбуждам се още в три. Не ми е за пръв път. Повечето разкази, стихове и статии съм писал именно по това време. Тогава мозъкът ми е отпочинал, кръвта ми го е нахранила и напоила и е в апогея на  възможностите си. Разбира се, първото нещо, за което се захваща сега, е разгадаване на мистерията. \nТака-а... Маринела от долния етаж ми даде само двайсетачки, но... май преброих четиринайсет, вместо нужните двайсет и четири.  Като ми ги даваше, каза, че току-що ги била отпечатала - все новички. И аз уж броих, а гледах дали са им последователни номерата. И понеже сумата и в двата случая окончава на осемдесет, заблудил съм се... \nСкачам от леглото и преглеждам банкнотите. Новички са само четиринайсет - никой друг не даде такива. Ами това е, тя затова ме баламосвала с печатането им и с други странични въпроси. За да ми отвлече вниманието и заблуди. Едва ли ще признае сега. Гледай ти каква мошеничка била! А аз я смятах за честен човек и броенето при нея направих през пръсти.  \nНали така ме ограбиха някога в Истанбул - с отвличане на вниманието. Уж случайно ме удари леко по бузата някакъв младеж и в същото време от другата ми страна се появи негов съучастник, с когото сякаш се караха. Аз вдигнах ръце и докато се чудех от кого по-напред да се пазя, не забелязах как ми опразниха пълните с валута джобове. И друг път са ме лъгали с подобен трик. Като ти отвлекат вниманието - ти не забелязваш основното в действията им... \nСпомних си и за някогашния ми съученик - циганчето Асен, което в основното училище ни надхитряше всички, особено отличниците като мен. Него родителите му май го обучаваха единствено как да отвлича вниманието, за да \"си свърши работата\". \"Какво е това там?\" - каже и уж се загледа към някакъв несъществуващ предмет. И като се загледаш ти нататък - присвои си нещо от твоята чанта или джоб. Но ти не усещаш, защото той ти е насочил цялото внимание в друга посока. И доста се гордееше с това си умение Асен... \nАма най-малко от Маринела съм очаквал такова нещо. Ще видим сутринта как ще реагира, като й кажа, че съм я разконспирирал. \nНе мога да звъня преди шест сутринта. Когато емигрейшъните дойдоха да ни проверяват за нелегални, цял час се въртяха около къщата ни, но позвъниха за проверка чак в шест. Дори при тоталитаризма в България по време на така наречения \"възродителен процес\" са им позвънявали едва след шест сутринта, за да ги преименуват. \nИ така, още три безсънни часа и звъня. Директно й казвам, че въпреки заблужденията й, аз съм сигурен, че ми е дала десет двайсетачки по-малко. Тесте от четиринайсет и тесте от двайсет и четири банкноти се различават по дебелината си, независимо че са нови... \n- Ей сега ще проверя! - казва ми най-спокойно Маринела и аз оставам в трепетно очакване. \n  След няколко минути ми добавя: \n  - Извинявай, в пачката има девет двайсетачки в повече и понеже бях извадила една за покупки - значи наистина съм ти дала с десет банкноти по-малко. В банката ми дадоха новоотпечатани банкноти, та като ги вадех, им гледах номерата и съм се заблудила. Отвлякла съм си вниманието, извинявай много и ела да си вземеш остатъка! \nНови вълнения. Вече едно полуденонощие сърцето ми бие забързано и неспокойно. Та тя също си била отвлякла вниманието, а не че искала мен да заблуди. Браво, честна женица се оказа Маринела, напразно съм я обвинявал през нощта! \nА сега гледам новините по българската телевизия и се чудя - случайно ли, като Маринела, ни заблуждават с изтъкването на дребнави чуждоземски новости, или като Асен, специално ни отвличат вниманието от наболелите и нетърпящи отлагане проблеми на България! Понякога дори на принципа \"Крадецът вика: \"Дръжте крадеца!\" \n                                                                                                  \n", "date": "2017.12.14", "title": "Цената на вниманието "}
{"url": "http://duma.bg/node/157494", "text": "Миналата седмица се навършиха 108 г. от рождението на Никола Вапцаров. Обвинен в държавна измяна, той - един от най-големите поети на България, е осъден по Закона за защита на държавата и разстрелян още същия ден. Негови съвременници твърдят по-късно, че цар Борис ІІІ лично е посочвал кой от арестуваните да бъде екзекутиран. До днес се спори яростно дали Елисавета Багряна и художникът Константин Щъркелов са го предали по време на фаталното дело 585/1942 (\"Щъркелов е подмазвач и страхливец, Багряна само е отбила номера\"). Авторите на такива думи забравят, че Вапцаров сам призовава петима свидетели, които вярва, че ще са му от полза. Трима се \"скатават\" (бившият министър-председател Никола Мушанов, депутатът Таско Стоилков, писателят Владимир Полянов). Явяват се само двама - Багряна и Щъркелов. Защо? Ако са се уплашили или са искали да навредят на Вапцаров, биха постъпили като останалите трима... Днес ви предлагаме части от документи, които дават ако не отговори, то поне храна за размисъл.  \nЖивотът на един от големите български майстори, \"царят на акварела\" Константин Щъркелов (1889-1961) е пълен с превратности. Живее в Русия, завършва Рисувалното училище в София, пътува и рисува из Европа и Балканите, Египет и Палестина, любим художник на цар Фердинанд, а след това и на сина му цар Борис ІІІ, участва във войните като военен художник. Негови приятели и другари през годините са големи български творци като Гео Милев, Христо Ясенов, Антон Страшимиров, Чудомир, Светослав Минков, Дечко Узунов и др. \nЩъркелов е дългогодишен приятел на семейство Вапцарови. През 1935 г. Никола Вапцаров пише възторжено есе за творбите му. След 9 септември 1944 г. художникът е набеден като \"предател\" на Вапцаров и е арестуван за пет месеца. Неговата невинност обаче е установена категорично, той възстановява приятелските си отношения със семейство Вапцарови и до смъртта си им гостува в Банско, рисува портрети на Никола Вапцаров и на майка му Елена Вапцарова. Награден е с орден \"Кирил и  \nМетодий\"- І ст. Дознание по преписка \nПротокол за разпит \n23 октомври 1944 г. \nИменувам се Константин Георгиев Щъркелов. Художник. Родом гр. София, 12 март 1889 г., живущ ул. \"Аксаков\" 6. Българин източноправославен. Неосъждан. \nДавам следните показания. \n...Отношенията ми към германците. \nОт миналата война нямах никакъв допир с германците. Обаче впечатлението ми бе лошо от техните отношения с нашите войници и егоизъм. На една вечеря у Велизар Багаров, бяхме доста голяма компания, и между другите разговори се заведоха и спорове. Аз спорех с г-жа Мими Ив. Балабанова, като поддържах горните си впечатления, а тя държеше за германците. \nСлед като станахме съюзници, като влезоха германците в България и освободиха Македония, аз ходих в Охрид и нарисувах първите шест картини и ги изложих на витрината на бул. \"Цар Освободител\" - у книгоиздателство \"Хр. Данов\". Увлечен от свободата на Македония и успехите на германците, аз вече не виждах нищо лошо. Само едно мога да кажа: Моят най-близък приятел, от 30 години покойният Григор Василев, ме увещаваше да не се увличам много от успехите им и казваше: \"и Лондон да вземат, и Москва да вземат, пак Германия ще загуби войната.\" И с тази мисъл покойният се просто топеше и тъй си отиде. Аз сам съм лирик по душа и съм мислил само доброто на нашата страна. С политика не съм се занимавал никога. То не е моя работа. \nОколо смъртта на Гео Милев. \nПознавах го още като се върна от фронта с офицерска униформа и после, като редактор на списания, сядали сме много пъти на маса у \"Лука\". Спорили сме върху изкуството. Той сам рисуваше. Той харесваше крайно модерното, аз - не и пр. \nПо неговото изчезване само едно знам - че него го няма между живите - тъй казаха. Кой го е взел, де е отвлечен и кога, от кого - за това абсолютно нищо не знам. \nС Хр. Туджаров Ясенов постъпихме наедно в Художествената академия в един курс. Бяхме много близки приятели. Той, аз и Чудомир. При първата ми изложба той пръв написа най-хубавия отзив за мене във в. \"Пряпорец\", 1911 г., озаглавена \"Може би той най-много обича живота\". В списанието на покойния Антон Страшимиров \"Наш живот\" там посвети на мен най-хубавия си цикъл \"Пан\". Този прекрасен поет и идеалист и човек също изчезна след атентата на черквата \"Св. Неделя\". \nПо неговото изчезване също нищо абсолютно нищо не знам. С Чудомир сме скърбили най-много. \nГорното написах саморъчно \nК. Щъркелов Дознание по преписка \nпротокол за разпит \n13 ноември 1944 г. \nИменувам се Константин Георгиев Щъркелов - роден в гр. София, 12 март 1889 г. Художник. \nБях повикан като свидетел по делото на Никола Йонков Вапцаров. След клетвата дадох пред съда следните показания: \"Познавам семейството Йонко Вапцаров още от 1915 г. Ходил съм години наред у тях. У тях съм гостувал винаги и оттам съм ходил по Пирин да рисувам, също и в гр. Банско. Подсъдимият Никола Йонков Вапцаров го познавам като добър момък и талантлив поет\". \nОт известно време насам, след смъртта на баща му, не му знам делата. (В архива на К. Щъркелов има запазена изрезка от вестник с изказване на майката на Вапцаров, в което тя обвинява Щъркелов, че не е защитил сина й пред съда. Встрани на текста Щъркелов с молив е отбелязал саморъчно, че това не е вярно и може да се провери в материалите от процеса - б.а.) \nВръзките ми с цар Борис? \nВръзките ми с цар Борис са били като на художник към любител на изкуството. Специално към моите картини той имаше голяма слабост. Може би под влияние на цар Фердинанд, който ценеше извънредно акварела. В мене виждаше един искрен художник и се ползувах с неговото внимание. За политика никога не съм разговарял с цар Бориса, а само около моето или въобще за чистото изкуство. \nНаписал собственоръчно \nК. Щъркелов Дознание по преписка \nПротокол за разпит \n22 ноември 1944 г. \nИменувам се Константин Щъркелов, художник от София, 55 год. женен, българин, показвам: На въпроса за отношенията ми с Христо Ясенов следното: \nОще откакто постъпих в Художествената академия, 1906 г., постепенно се сприятелихме няколко студенти - Чудомир Чорбаджийски, Христо Туджаров Ясенов и по-късно Сава Стоянов Злъчкин. Оскъдните средства ни повече сближаваха. \nХристо Ясенов като художник не се проявяваше особено, но като другар беше сърдечен и привързан. С мнозина не дружеше. Беше съсредоточен - четеше книги по прозорците на коридора - и не особено се интересуваше от рисуването. В средата ни беше особено находчив и духовит. Никой отначало не подозираше, че пише. \nЕдин ден Чудомир ми каза: \"Снощи Христо Туджаров при настроение ми откри и прочете чудни стихове.\" След това разбрахме, че той е влязъл в кръжока на Антон Страшимиров, в който бяха покойният Никола Янев, Георги Райчев, Дим. Стойчев и др., и че оттам са го кръстили Ясенов. \nВ 1911 год. по настояването на приятелите ми аз направих първата си изложба в малкия салон-гардероб - в Художествената академия. Наредихме я общо Чудомир, Хр. Ясенов и Иван Карагьозов. Няколко дни след откриването Христо Ясенов написа първи във в. \"Пряпорец\" за изложбата ми, озаглавена \"Може би той премного обича живота\". Тогава видяхме неговия чуден стил и сърдечност. Топлотата на тая статия ни още повече сближи. \n...Есента на 1922 год. аз имах изложба. След нея - през края на октомври-ноември - от получените средства, заминах за Мюнхен. На гарата в Мюнхен бях посрещнат от колегите проф. Дечко Узунов, проф. Иван Пенков, писателите, Светослав Минков, Вл. Полянов и други. В Мюнхен прекарах единадесет месеци. В края на октомври 1923 бях изпратен от същата компания тържествено от Мюнхен за София. \nОт това ми връщане в София до атентата в черквата \"Св. Неделя\" аз рядко виждах Христо Ясенов. С Чудомир и Сава Злъчкин бяхме неразделни, но Ясенов не бе често между нас. Къде ходеше, в кои среди се движеше - не знам. След атентата на \"Св. Неделя\", няколко време по-късно, разбрах, че Христо Ясенов - певецът на пролетта, както го наричахме, възторженият и предан другар е изчезнал. \nГорното написах саморъчно и се подписвам \nК. Щъркелов. За Константин Щъркелов \n12 декември 1944 г. \nВ процеса на ЦК на РП, който се разглежда през м. юли 1942 г., беше подсъдим и др. Никола Йонков Вапцаров. За свидетел по делото др. Вапцаров бе писал художника Константин Щъркелов, като приятел и дългогодишен познат на Вапцаровото семейство. В същия процес бях подсъдим и аз. Чух свидетелски показания на Щъркелов пред съда. Той каза: \n- Не познавам Вапцарова. Не мога да свидетелствувам за един комунист. Щом е виновен, нека си понесе заслуженото наказание. \nТова беше точният смисъл на Щъркеловите показания пред съда. Тези показания услужиха на съда, за да бъде др. Вапцаров осъден и разстрелян. \nМ.[ладен] Исаев За К. Щъркелов \nСлед свидетелствуването си против др. Н. Вапцаров, когото застреляха, К. Щъркелов отишъл в аперитива \"Луката\" и казал: \"Днес окачих един човек на въжето, но на негово място трябваше да отиде Жендов.\" \n(За по-подробна справка да се повика Ал. Жендов) \nХр.[исто] Радевски 33. \nБанско, 28 септември 1959 г. \n(Писмо на Щъркелов до съпругата му) \nМила Соня, \nДнес времето е неспокойно и Пирин е в облаци. Вчера беше идеално слънчево и топло. Довърших голямата картина, която бие всичко досега нарисувано. Сега работя пак портрет от портрет. \nЕто пак светна слънцето. Ще почна втора голяма работа с другата част на Пирин - дано и нея сполуча като вчерашната. Много леко ми върви рисуването. Баба Елена Вапцарова още не съм я почнал. Ще рисувам и Никола Вапцаров. \nХайде, целувам те за именния ти ден, също и децата. \nТатко ви Пръстите вкочанясват, но от очите блика огън. Защото сърцето струи пламъци от любов към багрите и светлините. И тия пламъци одухотворяват върховете, къпят ги с трептяща нежност в девствените лазури на небето и ги приспиват под бялото сияние на снега. \nПръстите вкочанясват, но на платното оживява Пирин. Неговият Пирин! Аз познавам тия пръсти, които с вълшебство карат един сив камък да разказва своята хилядолетна легенда, една мура свенливо да признава любовната си игра със северния вятър или златните паяжини на слънцето да се люлеят опиянени в простора. \nНеговите върхове са горди, подкупващи със своята величавост, позлатени от слънцето или осребрени от снега, но винаги стремителни. Най-малкият поток има своята песен дори и когато е скован от лед. Далечината е примамваща и зовяща със страшното обаяние, което има далечината на Пантоловия \"Маруус\". Далечината, която вика и измисля хиляди примамки. Тя зове необуздано, тъй както зове всякога далечното, недостижимото. Неговите простори са ведри. Под лятното слънце те трептят от блаженство и радост. И в най-дълбоката сянка винаги има една светлина, един лъч надежда. Странна и вълшебна е тази игра между сенките и светлините у Щъркелов! \nТя достига почти до символ на някакво жизнено чувство. Тя се прелива в хиляди багри и разнася младото ухание на пролетта, знойния дъх на лятото, леката печал на есенната елегия или мълчаливата приказка на зимата. Неговите картини са песни с игрива звучност на Едгар По и Хамсуново отнасяне към природата. Той прилича на древен екзалтиран певец, овладян от хипнотичната омая на вселената, който се моли и пее под огромната купола на небето. \nИ над всичко стои жаждата за волност. Тази волност създава контрастно безнадеждността у \"човека от града\", който тихичко приказва на себе си, признава, че е звяр, поставен в клетка от трегери и бетони. \nСофия, 10 февруари 1935 г.     \n", "date": "2017.12.14", "title": "Подсъдимият Вапцаров е добър момък и талантлив поет"}
{"url": "http://duma.bg/node/157495", "text": "Сертификати на новите си стипендианти връчи фондация \"Еврика\" на тържество в Националния политехнически музей. Специален гост бе Мария Габриел, еврокомисар за цифрова икономика и цифрово общество. \"Децата\" на \"Еврика\" бяха поздравени от зам.-министър Таня Михайлова, акад. Кирил Боянов, който е председател на Съвета на фондацията, и от проф. Георги Михов, ректор на ТУ-София.   \nВече 28 години Фондация \"Еврика\" предоставя стипендии на даровити и изявени ученици и студенти. Те се определят чрез конкурси или са за получени медали в международните средношколски олимпиади по математика, информатика, физика, химия и биология. Стипендиите, присъдени чрез конкурс, носят имената на изтъкнати български учени и общественици с принос в развитието на българската и световна наука, техника и технологии: Джон Атанасов, акад. Никола Обрешков, акад. Георги Наджаков, акад. Методи Попов, акад. Дончо Костов, акад. Димитър Мишев, акад. Ангел Балевски, Кольо Фичето и акад. Евгени Матеев. За четвърти път бяха присъдени и специалните стипендии \"Хуауей ИКТ\", за които фондацията е получила дарение от \"Хуауей Технолоджис България\" ЕООД.  \nОбщо 55 ученици и студенти с изявени способности в науката и техниката получиха стипендии от \"Еврика\" за учебната 2017/2018 г. Най-много от тях са от Софийския университет (22), от МУ-София (8) и от ТУ-София (5). Стипендианти на фондацията са и ученици, лауреати от международни олимпиади, които учат в столичната СМГ, в ПМГ - Бургас, ПМГ - Русе, в Математическите гимназии в Пловдив и Варна.  \nПогледът в списъка с отличените ни дава много силен сигнал, отбеляза в словото си към присъстващите българският еврокомисар Мария Габриел. Във всички краища на страната се обучават и творят истински млади учени, добави тя. Според нея, е вдъхновяващо да се видят толкова светли млади умове и толкова талант в нашето днешно поколение, спечелили международни и национални олимпиади и конкурси.  \n    \n", "date": "2017.12.14", "title": " Фондация \"Еврика\" дава стипендии за 2017-2018 г. на 55 студенти и ученици "}
{"url": "http://duma.bg/node/157496", "text": "Очаквано мегаделото за КТБ тръгна с фалстарт. Историческият процес предколедно не отлепи от дъното, след като главният обвиняем Цветан Василев е нередовно призован, няма отговор от Сърбия на съдебната поръчка за него, починал е адвокатът на единия от другите подсъдими, а и не са връчени граждански искове на всички обвиняеми. Мегадело, историческо дело, Специализиран съд, хиляди страници обвинителен акт, маса разпитани, куп ангажирани, а резултатът... Работата е свършена, резултатите са отрицателни. И очаквани. Адекватни на цялостното трагично и абсурдно състояние на съдебната система у нас. \nАбсурдно е, след като цяла България знае, че Цветан Василев е в Белград, държавата да го издирва на адреса му в София, по арестите и в затворите. Хи-хи! Че да бяха гледали телевизия, да бяха попитали журналистите, дето интервюта с Василев пуснаха. Ама не! Супер подготовка за мегапроцес, а съдебната поръчка до Сърбия, изпратена преди месец от МВнР. И това ако не е формализъм, здраве му кажи. \nАма и прокуратурата сериозно е поработила по делото - шапка да й свалиш! Хиляди страници, томове с материали - кой и кога ще ги чете? Че само за това ще са необходими месеци, да не кажем година, както твърдят експертите. Иначе много са работили в прокуратурата, ама сред толкоз страници и дума няма за някои ключови лица, забогатели рязко, докато ситуацията у нас е нараствала. Те дори не са закачани по това дело. Като Делян Пеевски например. Но както каза за него ръководителят на спецпрокуратурата и наблюдаващ прокурор по делото за източването на КТБ Иван Гешев, Специализираната прокуратура не се е натъкнала на данни, че Пеевски е получавал кредите от КТБ. Нямало обаче пречка в хода на делото да бъдат призовани всякакви политици, рече преди време главният прокурор Сотир Цацаров. Това пък какъв цирк ще е - отсега е ясно. Ще има пак редовно и нередовно призовани, с адвокати и без... \nЕдно не може да се отрече в думите на спецпрокурор Гешев - че делото е \"уникално\". По собствените му признания в сравнение с останалите разследвания на прокуратурата делото \"КТБ\" е като \"сравнение между операция от апандисит и присаждане на глава\". \"Задачата пред разследващия екип беше със сложност, близка до това с дизелов двигател да кацнеш на Луната. Кацнахме, а дали ще дишаме, тепърва ще видим\", рече преди време Гешев. Пак според него на върха на престъпната схема е стоял собственикът на КТБ Цветан Василев, подпомаган от двамата бивши подуправители на БНБ Цветан Гунев и Румен Симеонов. И от никого другиго. За жалост на мнозина, \"в това изложение (обвинителния акт - б.р.) ги няма и г-н Путин, и г-н Обама\". \nИзобщо не е смешно, след като става въпрос за милиарди. Цирковият подход към мегаделото може да доведе до логичната прогноза, че и този исторически процес ще завърши със същия исторически успех, с какъвто завършиха куп други \"мегадела\". До никъде! Няма да ни кажат кой източи КТБ. За това работи прокуратурата, ще поработи и съдът. Просто през последните 20 и повече години с учудваща последователност у нас всеки дава нещо или някого на прокуратурата, а след това резултат под формата на справедливост и истина няма. И все остават встрани виновни, които са можели да спрат далаверата, преди да се намеси Темида. \nВ цялата предопределеност на вчерашния фалстарт на мегапроцеса за КТБ се вписа и състоялото се преди дни посещение на главния прокурор Сотир Цацаров в Сърбия. Да не си помислите, че е бил там заради Цветан Василев? Не думайте! Протоколен е бил воаяжът. Що да се потърси официално съдействие на най-високо ниво, за да се реши въпрос с огромна обществена значимост? Щото няма такъв интерес - нито от страна на прокуратурата, нито от страна на официалната власт. Я по-добре топката да се тупка, месеците да вървят и... до под кривата круша. Че там сянката е сигурна. \nДали да прогнозираме какво ще стане по това мегадело, работата по което е сравнима с \"изкопаване с лопата на гребен канал до Пловдив\"? Възможностите са няколко. Връщане за доразследване - най-сигурният, най-лесният и най-често използваният подход за забавяне на процеса и за измъкване от ситуацията, в която никоя от страните, в т.ч. и властта, няма интерес да каже истината за КТБ и за милиардите. Истината за участниците в един от най-наглите грабежи на века у нас. Адвокатите тепърва ще се хващат за всяка буква на закона. Защитниците на Цветан Василев например отказаха на прокурор Иван Гешев да връчат лично обвинителния акт на своя клиент, тъй като това по закон е работа на прокуратурата. Ами да си я свърши! Ама не иска! \nМегапроцесът ще се точи с години, а обществото най-накрая ще осъзнае, че изобщо вече не му дреме и за тези престъпници, също както и за предишните, и за по-предишните. И ще забрави. За всичко ще бъдат виновни адвокатите, които срещу подобаващи хонорари ще се възползват от неефективните ни закони и от нежеланието на властта да извади наяве собствените си кирливи ризи. Ако прокуратурата толкоз не може да си свърши работата, да поиска помощ от Европа. И това обаче не е изгодно на Цацаров и компания. Оплетените свински черва не се разплитат току-тъй и от само себе си. Защото гарван гарвану око не вади. И КТБ лесно се не дава.  \nТвърде оптимистично във вчерашния ден след края на мандата си бившият шеф на Върховния административен съд Георги Колев каза, че политическите структури убеждавали хората, че състоянието на правосъдието е трагично, а то не е. Дали? Българското правосъдие днес не е правосъдие, а напротив - пародия и отрицание на правосъдие. Що се отнася до мегаделото за КТБ - следващият опит е догодина.     \n", "date": "2017.12.14", "title": " Гарван гарвану КТБ не дава "}
{"url": "http://duma.bg/node/157497", "text": "\"В изкуството истината е многолика\" - Професор Янев, в богатата ви творческа биография сте ръководили симфонични оркестри, любителски и професионални хорове, били сте музикален оформител в радиото, водили сте майсторски класове, журирали сте конкурси... Кое от тези неща ви е носило най-голяма радост и удовлетворение и по какъв начин са допълвали вашата необходимост от всестранен досег с музиката? \n- Като анализирам многогодишната си диригентска, педагогическа и обществена дейност, стигам до извода, че съм щастлив човек! За това твърдение ми дават много основания. Имах невероятни родители, които уважаваха и умело подкрепяха перспективните ми стремежи. Имах изключителни учители като проф. Георги Димитров, проф. Асен Димитров и проф. Парашкев Хаджиев, които ми разкриха верния подход и секрета за разбиране на виртуалните емоционално-енергийни послания на Музиката. Към тях трябва да прибавя и незабравимия маестро Аарвид Янсонс, при когото изкарах специализация, която утвърди диригентското ми самочувствие. Винаги съм се стремил това, което правя, да ми доставя удоволствие. Голяма привилегия за мен беше, че неизменно съм работил само с талантливи хора, което е и голяма отговорност. С тях неизменно се стремяхме да радваме слушателите, независимо от националностите им, с изкуството, което заедно създавахме. Подчертавам този факт, защото ансамбловото музициране е колективен творчески акт, при който при професионалистите диригентът е \"primus inter pares\", т.е. пръв между равни, а при непрофесионалистите - \"протагонист\", главно действащо лице. Затова диригентите винаги се стремят да създават колективи от единомишленици, с които да преследват и постигат високите си художествени цели. Многостранните ми музикални изяви не са проява на \"всеядност\", а израз на необходимостта, която изпитвам от многостранен досег с многоликото музикално изкуство. \n- Вие сте несломим и най-оптимистичният радетел на хоровото изкуство, когото познавам. Не се уморявате да го насърчавате и да се борите за неговия престиж. Кое ви крепи така силно, че не се отчаяхте да го правите? \n- Благодаря ви за тази висока оценка. Причината за моите усилия, насочени за популяризирането и развитието на аматьорското хорово изкуство, е убеждението ми, че хоровото пеене е най-демократичната форма на колективно музициране. Тя не само обединява хората и ги прави единомишленици, но обогатява тяхната душевност и култивира у тях умението за работа в екип. Като президент на международната НПО \"Федерация на хоровете в Европейския съюз\" се стремя да убеждавам държавните и общинските институции в страната ни колко важно е активно да подкрепят хоровия аматьоризъм, предвид неговите разностранни позитиви. А като президент на другата международна НПО - \"Балкански хоров форум\", заедно с моя оперативен екип на експерти от всичките балкански държави, активно работим за по-доброто опознаване и сътрудничество между балканските народи чрез хоровото пеене, което е в техен интерес и в унисон с приоритетите на европейската общност. \n- Известни са вашите заслуги за създаването и развитието на редица ученически и детско-юношески хорове. Днес тези ценни за цялостното духовно възпитание и развитие на младите хора формации съществуват в твърде малко учебни заведения и май по-скоро въпреки образователната система. \n- Трябва да призная, че много съм обезпокоен от безкрайните \"реформи\" в образователната система, които не преодоляват, а задълбочават дисбаланса и съществуващата дискриминация по отношение на обема за обучение по различните дисциплини! Фатално за оформянето на човешката личност е, когато у тийнейджърите започнат да бушуват жлезите с вътрешна секреция, ставащи все по-определящ фактор за тяхното поведение, те да бъдат лишавани от подходящо емоционално-естетическо възпитание. Колкото и да се развиват IT технологиите и доусъвършенстването на изкуствения интелект, машините не са в състояние да създадат човешката емоция, която е основната разлика между човека и всички други живи същества. Не може да бъдеш добър технократ, ако си бездуховна личност! Това, което става у нас понастоящем, е истинска \"бомба със закъснител\"... \n- Многократно сте писали и изпращали в МОН, МК и други институции идеи и предложения за промени в различни области на образованието и културата. Някога някой взел ли ги е под внимание, интересуват ли се от вашето мнение? \n- Действително многократно съм писал до всякакви държавни институции по отношение на баланса и приоритетите в културата и образованието, които са гръбнакът на духовната сфера. Не е ли парадоксално, че единият от нейните основни компоненти - образованието, е признато за национален приоритет, а другият - културата - не е!? Явно \"експертите\" в тези институти не се интересуват от други мнения, но главната причина е липсата на надпартийна, научно обоснована общественополезна концепция и оперативна стратегия за развитието на духовната сфера. Може би затова в повечето случаи отговори от институциите не съм получавал, макар че по закон трябва да ги получавам в едномесечен срок... \n- Коя според вас е най-голямата грешка или пропуск по отношение на музикалното образование, изкуството, културата у нас и поправими ли са? Изобщо - състоя ли се в някаква степен реформа в тези области според вас? \n- В констатациите и препоръките на европейските експерти, дадени на България през 2005-2006 г., изрично е казано, че \"България има култура, която може да предложи на света\"; \"Българското музикално изкуство е неотделима част от световния музикален феномен\"; \"Министерството на културата, заедно с гражданското общество, трябва да осъществи широк обществен дебат по проблемите на културата\" и т.н. По-важното е, че констатациите и препоръките бяха приети от българското правителство и станаха аргументи за утвърждаването на страната ни за член на Европейския съюз. Но през изминалите почти 11 години на практика направеното за реализацията им е незадоволително и културата у нас продължава да бъде \"деветата дупка на кавала\", вместо да бъде обявена за национален приоритет. Държа да подчертая, че в чл. 151 от Договора за създаването на европейската общност се казва, че за да се запази самобитността на националните култури, грижата за развитието им е \"изцяло грижа на отделните държави членки на Евросъюза!\" Но това означава ли, че Европейският съюз не трябва да подпомага финансово културата... \n- В ДУМА често публикувате музикална критика. Колкото и да сте прецизен и строг в оценките си, винаги специално изтъквате добрите постижения на авторите и изпълнителите. \n- Творческата личност - въпреки че икономическата й обезпеченост не съответства на нейното дарование и полагания ежедневно къртовски труд, изцяло е отдадена на своето изкуство. Тя не може да живее без него, понеже то е част от нейната човешка същност, идеали и стремежи. Когато рецензирам артистичните изяви на колегите, винаги се стремя да бъда обективен и добронамерен, защото за истинския артист добрата дума е равностойна на нематериален златен еквивалент. И още, че техните художествено-емоционални виртуални послания са стигнали и намерили осъзнаване от слушателите, за които са предназначени. \"Магията\" на виртуалното музическо изкуство, развиващо се във времето, е заложена във факта, че то се \"ражда\" пред публиката и \"умира\" с края на артистичните послания, но остава да \"живее\" в душата на хората и да ги облагородява. Затова се казва, че в изкуството истината е многолика и при неговото оценяване не се използва изразът \"най-добър\", като противоречащ на неговата същност! \n- Автор сте на няколко книги - защо беше важно за вас да споделите житейския и професионалния си опит с други хора? \n- Не мога да обясня защо, но през целия ми съзнателен музикално-професионален живот сценичните ми музикални изяви неизменно са се допълвали от писмовна дейност. Може би чрез словото съм искал да дообогатя онова, което съм казвал с музикални тонове... Освен хилядите концертни изяви имам и стотици публикации в България, Холандия, Русия и САЩ и др., където са били посрещани с интерес и одобрение. Като човек със силно развито социално чувство винаги съм се стремял да споделям това, което зная и мога с по-младите колеги. Например, казвал съм на студентите, че целта ми е да им дам повече знания, за да бъдат конкурентоспособни в жестоката житейска битка, но това няма да се получи, ако те самите не положат усилия в унисон с моите. Не съм скривал и факта, че \"който знае повече, живее по-трудно\", понеже разполага с повече решения за решаване на проблемите и трудността идва от умението му да избере най-доброто сред тях. Безспорно и сценичните изяви, и писмовната ми дейност са израз на споделяне на професионалните и житейски истини, до които съм достигнал, т.е. те взаимно се допълват. \n- Съпругата ви проф. Лилия Гюлева беше забележителен диригент и педагог, създала е десетки диригенти, хорове и т.н. Кое беше най-ценното й качество и постижение според вас? \n- Благодаря за вярното определение, че проф. Лилия Гюлева беше забележителен диригент и педагог, но най-ценното й качество според мен е, че тя преди всичко беше човек, който безгранично обичаше хората, с които работеше! Неслучайно мнозина от тях я определят като \"втора майка\" или \"втория човек след майката\". Веднага трябва да допълня, че тази обич не й пречеше едновременно с това да бъде взискателна към себе си и към тях при изпълнение на задълженията им. В работата си Гюл беше организирана, дисциплинирана, целенасочена, вечно стремяща се към иновативност, което неизменно личеше в нейната артистично-педагогическа дейност. А в ежедневието си беше всеотдайна съпруга, която умееше и обичаше да приготвя вкусна храна, на която трудно устоявах и затова в известен период от живота ми моите килограмови показатели значително се увеличиха! \n- Познаваме немалко творчески семейства. Но двама диригенти под един покрив - не е ли сложно... Как се разбирахте кой да дирижира? \n- Всичко зависи от двамата партньори и от умението им да съобразяват своите индивидуалности с общите интереси на семейството и работата. Много хора определяха семейството ни като \"добре работещ екип\", което не означава, че не сме имали различни становища по някои въпроси. В края на краищата, след внимателно обсъждане, в 99,99% от случаите сме стигали до правилното решение. Такъв беше и подходът при създаването на учебните помагала по хорово дирижиране - всеки самостоятелно разработваше отделните теми и след това в оживена дискусия намирахме верните формулировки. На питането ви \"кой дирижира у дома\" ще отговоря така: съпрузите са два типа - едните, които признават, а другите - които не признават, че съпругите им ги ръководят! \n- Всъщност това интервю е по повод вашия 85-годишен юбилей, затова ми се иска да знам остана ли нещо важно, което не успяхте да направите дотук, а ви се е искало цял живот? \n- Въпреки непрестанните ми усилия, все още не съм успял да убедя обществото и ръководителите му в многостранните позитиви на културата - и в частност на Музиката, за просперитета на държавата. Темата е много обширна, а сложността в управлението на духовната сфера е по-трудно от всички други сфери, поради спецификата и уникалността на различните й прояви. Убеден съм, че успешната стратегия по този проблем е заложена в обществено-държавното начало на нейното ръководство. Защото трябва да се признае, че най-креативните специалисти по темата - творците, не работят в държавната администрация... \n- Какво следва - нова книга, юбилеен концерт или нещо съвсем неочаквано? \n- На другия ден след рождената ми дата - на 19 декември, оркестър \"Симфониета\" ще изнесе в ОКИ \"Надежда\" концерт с мои аранжименти, посветен на 85-годишнината ми. През следващата година издателство \"Светулка\" ще представи на четящата публика книга с мои статии под наслов \"Живот сред звезди\". Може да има и други изненади, но ако се афишират предварително, няма да бъдат изненади... Важното е да бъда жив, по-малко болен и непоправим оптимист! \n- Пожелавам ви го от все сърце!   \n", "date": "2017.12.14", "title": "Време е културата да стане национален приоритет! "}
{"url": "http://duma.bg/node/157499", "text": "Защо големите бизнесмени стават собственици на медии? На много медии. Очевидният отговор: за да прокарват различни интереси - свои и чужди, припознати като свои, не винаги е най-правилният. Медиите са нужни и като един вид застраховка. Когато те настъпят по опашката, пардон, по интереса, обявяваш, че цялата атака срещу теб е заради редакционната политика на вестниците, телевизиите, списанията, сайтовете, които притежаваш. Това е най-лесният начин да пробваш да отклониш вниманието на обществеността от реалните причини за сблъсъка с властите или с други мастите предприемачи. Виждали сме го много пъти у нас, гледали сме го и по света.  \nТака и сега, издателят и собственик на редица фирми Иво Прокопиев обяви, че разследването и вероятните запори върху негови акции и имоти е породено от редакционната политика на изданията му - електронният вестник \"Дневник\" и хартиеният седмичник \"Капитал\". \"Целта на атаките е да се запуши устата на независимите медии и да се убие тяхната икономическа база.\" Това каза г-н Прокопиев и не скри, че подозира премиера Бойко Борисов като инициатор на кампанията срещу него - \"...на Бойко Борисов определено не му харесва да има независими медии\". И освен това издателят Прокопиев заговори за \"режим\", \"приватизирани институции\" и, разбира се, \"подчиняване на редакционната политика\".  \nНие няма да разберем скоро, ако изобщо разберем, за какво точно тръгнаха да газят Иво Прокопиев. В нашата страна газените и сгазените бизнесмени нямат надежда да бъдат разбрани, дори да говорят истината. Манталитет. А в случая с Прокопиев неразбирането и злорадството ще бъдат двойно, че и тройно по-големи. Защото той участва индиректно в правителствата на Бойко Борисов. Самият премиер съобщи, че в първия му кабинет Прокопиев е вкарал \"пет-шест министри\". Сред тях Росен Плевнелиев, впоследствие президент. Защото неговите издания фактически подкрепиха Борисов през 2013 г. и акушираха за завръщането му във властта. Защото медиите на г-н Прокопиев водят целенасочена антируска политика, чужда на огромната част от българския народ. Защото тази политика се осъществява с пари на чужда държава и така се прокарват чужди интереси, които не е задължително да съвпадат с българските. \n И все пак... Ако изданията бъдат затворени, както плашеше г-н Прокопиев, ще изчезне един глас, важен, различен, професионален, във все по-камерния оркестър на българските печатни медии. И скоро, вместо аналитична полифония, от вестниците в България ще звучи монотонна елейна музика за \"Многая лета\" на цар Бойко и цялата му царска пасм..., хиляди извинения, войнство.  \nВпрочем, да не бързаме да преливаме за \"Бог да прости\". Скромните ни познания в издателската дейност показват, че само с петте милиона годишно от \"Америка за България\" \"Дневник\" и \"Капитал\" могат да съществуват относително безбедно. Разбира се, ако харчите парите само за медиите, а не за други цели на вашия бизнес. Но нека не надзъртаме в чуждите канчета, човещинка е, ама не е прилично.  \nКазват, че глухарят, когато е в любовен период, почва да токува и не чува нищо. Така ставал лесна плячка на ловците. И нашите \"глухари\", ослепели и оглушели от власт, пари, но най-вече от високомерие, не разбраха кога и как станаха жертва на онези, които презираха.      \n", "date": "2017.12.14", "title": "Глухари"}
{"url": "http://duma.bg/node/157500", "text": "Министерството на здравеопазването се похвали със законопроект за борба с паралелния износ на лекарства в деня, в който опозицията внесе предложение за промени в НК във връзка със същия проблем. Вероятно кабинетът \"Борисов 3\" очаква аплаузи от обществото, и най-вече от болните, които мине-не мине са без лекарства заради паралелния износ. \nПаралелният износ на стоки е напълно законна дейност (стига да не накърнява интересите на гражданите на държавата, от която се извършва). Истинското престъпление не е реекспортът сам по себе си, а фактът, че години наред управляващи от ГЕРБ и коалиционните им партньори допускаха да бъдат изнасяни лекарства, които вече са платени от НЗОК и предназначени за лечението на българските граждани. Аплодисменти и похвали няма, господа управляващи! Защо ли? Защото явно сте с къса памет и някои подробности от проточили се с години проблеми със сигурност са избледнели. \nЕто ви малко словесна гинко билоба за опресняване на паметта. През есента на 2013 г. председателката на парламентарната здравна комисия Нигяр Джафер и заместникът й Емил Райнов внесоха промени в Закона за лекарствата с цел ограничаване на реизноса. В началото на 2014 г. тогавашната опозиция сезира президента да наложи вето. Росен Плевнелиев го стори с аргумента, че \"въвеждането на рестриктивния режим ще доведе до спад в продажбите на малките и средни компании, които изнасят лекарства, и до съкращаване на служители в тях\". Сиреч, бизнесът е над здравето на хората. За болните - ни дума! Законът мина, а през март 2014 г. ГЕРБ заплашиха вносителите му, че може България да бъде осъдена в Съда на ЕС и сезираха Конституционния съд. През февруари 2015 г. магистратите отмениха текстовете. От този момент до последния ден на мандата си Петър Москов обещаваше, че \"другата седмица\", \"другия месец\" ще внесе законодателни промени за ограничаване на реекспорта на лекарства. Това не се случи! \nПечалбите на реекспортиращите фирми растяха, без властта да се интересува! Хиляди болни през месец-два оставаха без животоподдържащи медикаменти! \nСлужебното правителство се опитва за двата си месеца да се справи някак с дългогодишния проблем и организира съвместни проверки на НАП, \"Митници\" и ИАЛ. Ала реекспортът продължи, българите периодично остават без лекарствата си, лекарите се чудят как да ги лекуват! \nВъв всички тези години Гърция, Словакия, Чехия, Португалия, Румъния и др. променяха законите си и постигнаха значителен ефект в ограничаването на реекспорта, въпреки заплахите на ЕК да ги съди. Никоя държава не е осъдена, че се грижи за здравето на гражданите си! Българската обаче продължава да се \"страхува\" и да се отнася небрежно към проблема.  \nВ средата на август екипът на Николай Петров обяви мерки срещу проблема. Те не са много различни от предложените в края на 2013 г., но са лансирани от ГЕРБ. Късна есен, след журналистически разследвания пак започна да се шуми по темата. Шефът на ИАЛ, главният прокурор и пр. бяха привикани в парламентарни комисии в \"търсене на решение на проблема\". ГДБОП проведе показна акция, \"излови\" няколко души, набеди ги едва ли не за най-големите реекспортаджии и... Обществото вече би трябвало да е успокоено. \nСамо че приемането на законопроект от МС още не означава нищо. Ако финансово заинтересованите не желаят да се променят нещата, те няма да се променят.     \n", "date": "2017.12.14", "title": "Все още нищо"}
{"url": "http://duma.bg/node/157531", "text": "Обреченост и угнетеност лъха от институционалните опити за намаляване на жертвите от войната по пътищата. След всеки съкрушителен инцидент, довел до загубата на човешки живот, някъде из кабинетите на законодателя или изпълнителя се помръдват химикалки, нагласят се очилата и се активизират мозъчни клетки в отговор на общественото очакване за мерки. Мерки срещу шофьорската безотговорност, срещу равнодушието на отговорните фактори, срещу статуквото.  \nУви, най-често машината на рутината само проскърцва малко, уж се раздвижва, но много скоро камион връхлита и убива студентка на пешеходна пътека, а пиян рецидивист помита велосипедист на кръстовище. Пак има жертви и убийци, пак валят обещания за мерки. Хората, които все по-често излизат спонтанно на улицата с ропота си, обаче не искат клетви и обети в перспектива. Те настояват да знаят защо приятелите и роднините им са се превърнали в изкупление на нечия безотговорност, която е могла да бъде избегната. И в Благоевград, и в Приморско през последните дни искат да кажат, че вече няма да са безгласни, докато бюрократите отчитат бройки и статистики за случващото се на пътя. Те не търсят само справедливост за миналото, а безопасен път в бъдещето. \n    \n", "date": "2017.12.14", "title": "Обречени на пътя"}
{"url": "http://duma.bg/node/157482", "text": "Има ли логика в изненадващото поставяне на въпроса за промяна на условията на Лозанския договор (1923 г.) от страна на турския президент Ердоган при официалната му визита преди дни в Атина или това е обичаен ход да хвърли в нашия регион \"бомба с издърпан взривател\", както пишат в Анкара медии, за да постигне набелязани свои цели? Настана едно \"вайкане\" в политически среди, общества и медии не само у нас и Гърция, но и в самата Турция, защото се оказа, че и там  \"лозанското\" изявление не е било очаквано. \nЗабравил ли е Ердоган, че познатата фраза, \"който мисли, че играе в Близкия изток, язди върху острието на бръснача\" спокойно може да бъде отнесена и към стоящите близко Балкани? Поне исторически тези два региона са доказали, че \"късото съединение\" лесно се получава. Премерен ли беше рискът да напрегне домакините си с подобни искания на ревизии на договор, който е последвал Севърския (1920 г.) и е очертал границите не само между Турция и Гърция, но и между България и Турция? Договор, който е сложил край на Османската империя и е ознаменувал \"ерата Ататюрк\" в Турция? Прави го във време, когато няма спор по въпроса, че страната му е в \"период на нестабилност след опита за преврат от м. г. и продължаващите конфликти в Близкия  изток\" (по отзиви в гръцката преса), където Турция е активен участник не само в полето на дипломацията. \nБи могло да се предполага, че границите на страните в Близкия изток са по-важни за Ердоганова Турция, отколкото тези с Гърция и България, още повече защото тези страни са в ЕС и това прави границите им и европейски. Дали пък срещите на лидерите на България, Гърция, Сърбия и Румъния, които най-после се решиха да афишират \"спойващия си елемент\" (членството в ЕС, настоящо и бъдещо), за да преодолеят съседските си проблеми и да изведат региона на път за проспериращо развитие, не го принуждават да поразклаща протегнатите ръце за приятелство между София, Атина, Белград и Букурещ? При амбициите да бъде с водеща роля и влияние в региона, но като припознава преди всичко част от балканските народи (изповядващите ислям), и гради балканската си политика най-вече въз основа на \"османското наследство\", наистина сега е трудно да се преглътне, че Балканите водят свой диалог, без участие на Анкара. На този етап. \nСигурно затова в Гърция са стигнали и до извода, че всъщност Ердоган \"не иска промяна на границите, а се интересува от положението на турските малцинство в балканските страни\". Срещите му в Комотини (Гюмюрджина преди Лозанския договор) с изповядващите мюсюлманска религия и виковете им на възторг в негово лице дават основание за подобни твърдения. Но освен като прилагане на т. нар.мека сила от страна на Анкара, това едва ли обяснява сприхавия глас, с който Ердоган постави пред гръцкия си колега Павлопулос темата \"модернизация на Лозанския договор\". Трупаното от години напрежение между Гърция и Турция, което е отглас от нерешавани проблеми, сега се превърна във \"вербална война\", както написаха в британския в. \"Гардиън\". Турските медии не останаха по-назад в догадките си относно изявлението на Ердоган за промяна на Лозанския договор, но поляризацията там си остава по оста приближени до управляващите или позволяващи си да отразяват и опозиционни становища. Не бива да се забравя и пословичното правило в турската политика да се заема винаги позицията \"Турция над всичко\" и от власт, и от опозиция, когато става въпрос за национални интереси, т.е. външна политика. Тя е последователна, избистрена и целенасочена стратегически. Според ген. Джем Гюрдениз например Ердоган е поставил този въпрос в Атина, защото \"е разбрал, че в периода, в който е на власт от 2002 г., в двустранните си разговори на високо ниво не е постигнал решение на проблемите си в Егейско море\". Изрежда проблеми като териториални води, континентален шелф, спорни икономически райони, ограничаване на въздушни полети, поставяне на въоръжение на островите, отговорности при спасителни операции и т. н. Изводът му обаче е, че \"желанието на Гърция е да държи при всякакви условия Турция встрани от Егейско море\", т. е. \"спорните острови да останат в нейно владение\". \nГенералът е убеден, че по време на Балканската война поради липса на османски флот Гърция за няколко месеца окупира островите в Източното Егейско море и тези при Дарданелите. 12 острова остават под италианска окупация, но през 1947 г. те са \"подарени от Италия на Гърция\". Следователно, казва Гюрдениз, \"проблемът между нас и Гърция не е Лозанският договор\", защото в него \"териториалните води са определени и са в рамките на 3 мили\". Откритите морски пространства били 75%, но \"сега са 49%\", което означава \"нарушено равновесие от страна на Гърция\". Според анализа на Гюрдениз Гърция под егидата на ЕС и НАТО \"се опитва да притиска Турция не само в Егейско море, но и в Източното Средиземноморие и по отношение на Кипър\". \nНито дума за наличието на газ и около Кипър, и около крайбрежието, което няма как Анкара да изследва и  добива без гръцко съгласие. Да се припомня, че \"Ататюрк е бил приятел на Венизелос\" не е сериозен довод да се търси път за приятелство днес, но турците по принцип са емоционални, държат на традиции и стари доказали се добри връзки. \nПътят, който се предлага, е диалог между двете страни, \"извън сянката на ЕС и САЩ\", за да се постигне съгласие \"поне да се замразят нерешените въпроси със собствеността на дадени острови (като Кардак например), за да няма напрежение в отношенията\". Международното право не допускало по тези острови да се поставят гръцки знамена, въоръжаване и да се посещават от официални лица. \nЯсно е къде е позициониран генералът, но неговите доводи по темата са възприети от повечето турски наблюдатели. Смята се, че проблемът не е в Лозанския договор, а във факта, че \"Гърция не го спазва\". Политиката на Атина \"не съответствала на условията по Лозанския договор\", който предвиждал принадлежността на островите да се решава в преговори между двете страни, а \"Гърция не го искала\". Главният въпрос всъщност бил \"дали Турция може да защити правата си по Лозанския договор\". \nКолкото и да са били изненадани, че темата \"Лозански договор\" загърби всички очаквани споразумения между Атина и Анкара, факт е, че повечето анализатори в Анкара се обединиха зад извода, че \"сега не биваше да поставяме този въпрос\". Това означавало \"да се воюва с тях\", докато самият договор е \"акт за собственост\". На този етап да се говори за промяна на договор от 1923 г., който е начертал настоящите граници не само на Турция и Гърция, не е целесъобразно, защото \"това е световен проблем\" и \"при сегашните условия в света периодът не е удачен\". Няма геополитическа сила, която да застане зад турските искания, убедени са повечето турски анализатори, защото това е международен договор, не договор между две страни, а светът си има достатъчно проблеми на този етап. Само актуализации на стари договори му липсва! И то договори, които може и да са несправедливи от дадена гледна точка, но щом се отнасят до граници, значи не са удачни като искане. \nНие какво да кажем с нашия Ньойски договор или да припомним, че Лозанският договор ни е определил границата с Турция, но не сме били страна при преговорите? Едва ли и на самата Турция са й необходими нови проблеми на главата. Сигурна ли е, че ще получи по-добър нов договор от Лозанския? Тогава наистина каква е логиката да поставя Ердоган този въпрос и то при такова \"историческо посещение\" в Гърция? \nИмат основание предположения, че мотивът може да е вътрешнополитически и да цели обединяване на всички турци зад национална кауза, каквато е \"ревизия на несправедлив и неизпълняван договор\". Има значение при предстоящи избори и търсене на повече поддръжници. Възможно е да се цели и укрепване на заявена стратегическа балканска политика, каквато бе изложена в \"Стратегическата дълбочина\". Но ако се цели създаване на балкански хаос, който да се управлява и от Анкара или да саботира политика на търсене на баланс, който е в полза на балканските страни, това вече минава границите на онези \"червени линии\", които самият Ердоган обича да чертае. Всички на Балканите се нуждаят от стабилност, сигурност и спокойствие, за да се решават проблемите, включително съседските. Нямат нужда от нови кризи, особено от преначертаване на граници. \nПровокация или неприемлива позиция? Не е ясно. Ако е истина, че \"като гледа на Запад, Ердоган вижда само Босна\", тогава европейското хоро ще изключи Анкара за дълго време. Дано тези анализи са само в областта на апокалиптичните сценарии. Ердоган е играч, смени тона на втория ден от посещението си в Гърция.     \n", "date": "2017.12.14", "title": " Лозански договор, балкански травми "}
{"url": "http://duma.bg/node/157483", "text": "Китай се надява, че САЩ и КНДР ще предприемат насрещни стъпки за регулирането на проблема с Корейския полуостров, обяви говорителят на китайското Министерство на външните работи Лу Кан. \n„Обърнахме внимание на изявленията на държавния секретар Рекс Тилърсън. Китайската страна приветства всякакви усилия, насочени към смекчаване на положението и регулирането на проблем чрез диалог“, посочи говорителят. Пекин се надява именно по този начин да се създадат условия за разрешаване на ядрения проблем на Корейския полуостров. \nРекс Тилърсън заяви пред дни, че САЩ се обявяват за дипломатическо решение на корейския проблем и за продуктивни преговори с Пхенян, за което е необходим „период на тишина“. Той все пак добави, че е „важно дипломатическите усилия да се подкрепят с достоверни военни алтернативи“. \nЯпония, която е сред главните застрашени при евентуални военни действия и е ключов американски съюзник в региона, обаче засега не изглежда толкова отстъпчива и продължава за натиск срещу ръководството на Северна Корея. \nВъпросът коментира и Джефри Фелтман, заместник генерален секретар на ООН по политическите дела, който заяви, че по време на посещението му в Северна Корея през миналата седмица официалните представители на азиатската държава \"не са предложили някакъв ангажимент\" за разговори. \"Времето ще покаже какъв ще бъде ефектът от нашите обсъждания, но аз мисля, че ние оставихме вратата открехната и горещо се надявам вратата за договорено решение да бъде широко отворена\", каза той пред журналисти, след като разкри подробности за посещението си в КНДР пред Съвета за сигурност на ООН.   \n", "date": "2017.12.14", "title": " Китай се надява на преговори между САЩ и КНДР"}
{"url": "http://duma.bg/node/157484", "text": "Президентът на Русия Владимир Путин внесе в Държавната дума споразумение със Сирия за разширяване на руската военноморска база в Тартус за 49 г. напред. Информацията е достъпна на сайта на парламента. \nСпоразумението ще остане в сила 49 години и автоматично ще се продължи за период от 25 години, освен ако някоя от страните уведоми другата писмено най-малко една година преди изтичането на периода, че има намерение да го разтрогне, се казва в документа. \nРусия ще използва обектите за съвместно ползване на безвъзмездна основа. \nВоенноморската база в Тартус има пълен имунитет от юрисдикцията на Сирия, както и имуществото й - имунитет от обиск, реквизиция, арест и изпълнителни действия, се допълва още в документа. \nРусия има право да изпраща необходимия брой войници за поддържане на съоръжението, се казва в документа. \nВ понеделник Путин посети базата \"Хмеймим\" в Сирия, обявявайки частично изтегляне на руските сили от арабската страна.   \n", "date": "2017.12.14", "title": " Путин иска базата в Сирия за още 49 години"}
{"url": "http://duma.bg/node/157485", "text": "Великобритания не може да не изпълни договорените с ЕС ангажименти в преговорите за \"Брекзит\", които позволяват да се пристъпи към разговори за бъдещите търговски отношения. \nТова заяви главният преговарящ на ЕС за \"Брекзит\" Мишел Барние пред Европейския парламент. \nТази седмица се очаква лидерите на ЕС да вземат решение дали е постигнат \"достатъчен напредък\" по въпросите за правата на гражданите на съюза на Острова, за сметката за \"развод\" и ирландската граница, за да позволят да се пристъпи към следващата фаза. \nСпоразумението, представено в съвместен доклад миналия петък, беше подкопано от британския министър за \"Брекзит\" Дейвид Дейвис, който заяви, че договореното е повече \"декларация с намерение\", отколкото правно обвързващ документ. \n\"Ние няма да приемем оттегляне от този съвместен доклад. Този напредък е договорен и бързо ще бъде включен в споразумение за напускане, което ще бъде правно обвързващо във всички три области и някои други, които остава да бъдат договорени\", подчерта Барние пред евродепутатите. \nВчера Европейският парламент гласува предложение, с което ще призове лидерите на ЕС да позволят Лондон и Брюксел да започнат следващата фаза от преговорите. \nБарние поясни, че още мерки са необходими, за да се осигури плавно напускане на ЕС. \n\"Не сме в края на пътя, нито по отношение на правата на гражданите, нито по другите теми за плавно излизане. Ще останем нащрек\", добави той. \nПо думите му следващата фаза от преговорите ще бъде с фокус \"кратък и конкретен\" преходен период и встъпителни обсъждания за бъдещите отношения, които според Барние няма да навредят на единния пазар на ЕС и на четирите свободи, включително на свободното движение на хора.   \n", "date": "2017.12.14", "title": " ЕС: Лондон да не се отмята от поети ангажименти"}
{"url": "http://duma.bg/node/157486", "text": "Председателят на Европейския съвет Доналд Туск бе подложен на остра критика заради посланието му по въпроса за миграционната политика, което той изпрати на лидерите на страните чланки преди срещата на върха на 14-15 декември в Брюксел. В писмото на Туск се казва, в частност, че \"въпросът за задължителните квоти (за разпределяне на бежанците - бел. ред.) се е превърнал в сериозен фактор за разделение..., а предложеният от Европейската комисия подход се е оказал неефективен\". \nВ тази връзка Доналд Туск възнамерява да предложи на лидерите на Евросъюза да дадат оценка на действащата политика на миграционни квоти, тъй като, според него, \"само държавите членки са способни ефективно да се справят с миграционната криза\", докато ролята на ЕС е \"да им оказва всяческа подкрепа\" при разрешаването на кризисните ситуации, пише РИА \"Новости\". Той ще помоли страните да вложат повече средства в схемите, които целят да задържат бежанците извън Европа. \nПърви от високопоставените функционери в ЕС разкритикува Туск еврокомисарят по миграцията Димитрис Аврамопулос. \n\"Документът, подготвен от председателя Туск, е неприемлив. Той е антиевропейски и игнорира цялата работа, свършена от нас през последните години... Ролята на председателя на Европейския съвет е да защитава европейското единство и принципи. Този документ подронва един от основните стълбове на европейския проект, Европа не може да съществува без солидарност\", цитира думите на Аврамопулос в. \"Политико\". \nМалко по-мек в критиката си бе първият зам.-председател на Еврокомисията Франс Тимерманс, който заяви вчера на пленарната сесия на Европарламента в Страсбург, че той \"решително не е съгласен с изказванията, че преместването (на бежанци) като реакция в извънредни обстоятелства е било неефективно\". Както твърди Тимерманс, \"били са преместени над 32 хил. души, което е повече от 90% от тези, които е трябвало да бъдат преместени\". \nЕвродепутатът от Швеция Сесилия Викстрьом, която често се изказва по въпросите за предоставяне на убежище в ЕС, заяви, че е шокирана от посланието на Туск. Тя смята, че по този начин той се е дистанцирал в полза на страните, които не са съгласни с исканията на Еврокомисията. Става въпрос преди всичко за Полша, Унгария и Словакия, срещу които бяха започнати санкционни процедури. Европейският съд в Люксембург отхвърли иска на Братислава и Будапеща срещу задължителното разселване на бежанци в страните от Общността. А на страните нарушителки могат да бъдат наложени сериозни парични санкции. \nВ понеделник на среща на високопоставени дипломати на страните от ЕС в Брюксел съдържанието на посланието на Туск бе разкритикувано от представителите на Германия, Италия и Швеция. \"Някои от присъстващите, а също така Еврокомисията видяха в посланието на Туск опит за изземване на властта\", отбелязва \"Политико\".   \n", "date": "2017.12.14", "title": "Евробюрократите разкритикуваха Туск  "}
{"url": "http://duma.bg/node/157487", "text": "Демократ спечели частични избори за сенатор в САЩ \nДемократът Дъг Джонс победи на изборите за сенатор от щата Алабама. Той изпревари в оспорвана борба републиканеца Рой Мур, подкрепен от президента на САЩ Доналд Тръмп. Това гласуване се следеше с голям интерес от американските медии, тъй като предимството на републиканците в Сената намалява - сега те разполагат с 51 места, докато демократите и независимите са 49.  \nГърците масово губят имоти \nНад един милион гърци са загубили имоти заради задължения към банките, съобщи вестник ДКатимериниУ. Изданието твърди, че всеки ден властите конфискуват имоти на длъжници. На свой ред вестник ДПрото темаУ предупреди, че е възможно всеки, който има дълг дори от 500 евро, да си загуби жилището чрез интернет в рамките на онлайн наддаване.  \n Разпускат италианския парламент \nПарламентът на Италия ще бъде разпуснат между Коледа и Нова година, а парламентарните избори ще се проведат вероятно на 4 март. Източникът поясни, че изборите също могат да се проведат и на друга дата - 11 март, като окончателното решение ще бъде взето скоро. Вотът трябва да се проведе през май, но много политически партии изразиха желание да са възможно по-рано през 2018 г. \n В Полша глобиха телевизия за отразяване на протести \nСАЩ разкритикуваха решение на медийния регулатор на Полша да наложи глоба от 415 000 долара на американската частна телевизия TVN, подчертавайки, че решението изглежда подкопава медийната свобода. В понеделник телевизията беше санкционирана от регулатора KRRiT във връзка с отразяването на протестите пред парламента през миналата година. \n   \n", "date": "2017.12.14", "title": "Кратки новини"}
{"url": "http://duma.bg/node/157488", "text": "Турският лидер Реджеп Ердоган нападна Израел, заявявайки, че еврейската страна е държава на окупацията и терора, съобщават АФП и турски медии. \nЕрдоган изнесе реч по време на откриването на извънредна среща на Организацията за ислямско сътрудничество във връзка с решението на САЩ да признаят Йерусалим за столица на Израел. \nТурският държавник призова света да признае окупирания Източен Йерусалим за \"столица на Палестина\". \nСпоред него Вашингтон трябва да отмени решението си за свещения град. \n\"Каня държавите, които ценят международното право и справедливостта, да признаят окупирания Йерусалим за столица на Палестина\", обяви Реджеп Ердоган, допълвайки, че мюсюлманските държави \"никога няма да се предадат\" за това си искане. \nПо думите му с решението САЩ преди всичко са целели да накажат палестинците, които многократно са доказали, че те са на страната на мира, а не на насилието. \nЕрдоган вярва, че 196 държави в света ще излязат с общ отговор, подчертавайки, че мирът в Палестина може да бъде осигурен само ако международната общност застане на страната на истината и веднага признае Палестина за свободна държава. \nДържавният глава също така призова \"всички държави\" да защитят Йерусалим, допълвайки, че мюсюлманските страни никога няма да се откажат от суверенитета и независимостта на Палестина. \n\"Докато окупиращата държава е призната, няма логика страната, която иска мир, която е на 1/5 от историческа Палестина да не бъде призната\", заяви Ердоган и повтори, че Йерусалим и \"Ал Акса\" са \"червена\" линия за мюсюлманския свят. \nТой призова за ускоряване процеса по приемане на Палестина в международните организации и споразумения, отбелязвайки, че \"да се запази неутралитет между окупатора и окупирания означава подкрепа за потисничеството\". \nЕрдоган описа решението на Вашингтон като възнаграждение за израелските \"терористични актове\".     \n", "date": "2017.12.14", "title": " Ердоган с остра реч против САЩ и Израел"}
{"url": "http://duma.bg/node/157489", "text": "Съединените щати призовават за намаляване с 250 млн. долара на следващия двегодишен оперативен бюджет на ООН 2018-2019 г. и предложиха няколко съкращения. Това съобщи АФП, позовавайки се на дипломатически източници. \nТози бюджет за редовните дейности, за персонала и инфраструктурното оборудване, който сега се обсъжда, трябва да бъде одобрен от 193-те държави членки преди края на декември. През следващите две години службите на ООН изчислиха нуждите си на 5,4 милиарда долара, като вече има направено съкращение от 200 милиона долара от бюджета за 2016-2017 г. \nВ секретариата на ООН работят около 40 хиляди души, наети от цял свят. Като най-голям вносител САЩ плащат 22% от този оперативен бюджет. \n\"Съединените щати споделиха с държавите членки на ООН желанието си да намалят бюджета с 250 млн. долара\", заявиха двама дипломати за АФП, при условие че останат анонимни. Те искат намаляване с около 5%, но това е почти невъзможно да се постигне, според трети дипломат. \nСпоред няколко дипломатически източници Съединените щати подробно са разработили искането си за възможни \"съкращения\". Те биха могли да засегнат специалните политически мисии на ООН - Палестина, Либия или Афганистан - комуникационната служба, да се намесят в сферата на развитието и да доведат до замразяване на набирането на персонал и на заплатите на служителите. \nАмериканската мисия в ООН отказва коментар. Отговор от Организацията на обединените нации не може да бъде получен незабавно. \nСпоред дипломат, който говори, при условие да остане анонимен, Европейският съюз е предложил намаляване на бюджета със \"170 милиона долара\". \"Това е класика\", казва друг дипломатически източник: \"Все още има два блока - САЩ и ЕС, - които искат да намалят бюджета, и останалите, които не искат\". \nДипломатическото представителство на Европейския съюз в ООН също отказа да коментира, като се позовава на чувствителността на темата и продължаващите дискусии. \nОперативният бюджет на ООН е отделен от бюджета за мирни операции, в които работят над 100 хиляди миротворци в около 15 мисии по целия свят. Този последен годишен бюджет бе приет през юни и е 7,3 милиарда долара. \nПо това време Съединените щати вече призоваха за намаляване на този пакет, ограничен след преговорите до 600 милиона долара. Първоначално Вашингтон, който е и най-големият вносител с 28,5%, искаше намаляване с 1 милиард долара. \nСъс 193 страни ООН \"се превърна в чудовище и хартиена грамада с отклонения\", преценяват някои експерти, които обаче посочват истинската му цена. Бюджетът на ООН за мироопазващи операции е само \"0,4% от световните военни разходи\", каза един от тях. \nНовото финансово съкращение, поискано от Съединените щати, може да се окаже вредно за реформите, планирани от генералния секретар на ООН португалеца Антонио Гутериш. Той пое функциите си през януари с цел да направи Организацията на обединените нации по-ефективна до 2020 г. \nПреди седмица, на среща за финансирането на ООН, Гутериш поиска от членовете по-голяма гъвкавост в управлението на организацията, включително годишен оперативен бюджет, а не двугодишен.     \n", "date": "2017.12.14", "title": "Вашингтон реже бюджета на ООН  "}
{"url": "http://duma.bg/node/157501", "text": "Европейският парламент прие реформи за опростяване на селскостопанската политика на ЕС, укрепване на преговорните позиции на земеделските стопани спрямо супермаркетите и подготовка за рискови ситуации, предаде пресслужбата на институцията. \nНовите правила ще позволят на всички признати организации на земеделски стопани да планират производството и да преговарят за доставки от името на своите членове, без да се нарушават правилата на ЕС в областта на конкуренцията. Досега колективните преговори бяха разрешени само в няколко сектора като производство на мляко, зехтин, говеждо или зърнени култури. \nЗемеделските стопани ще могат по-добре да се предпазват от нестабилност на пазара и рискове като неблагоприятни климатични явления и болести по животните и растенията. \nМерките за стабилизиране на доходите на земеделските стопани, включително и увеличаване на обезщетенията по застраховките на животни и растения, ще бъдат по-добре адаптирани към техните нужди от взаимоспомагателни фондове, собственост на земеделски стопани. Европейската комисия ще бъде управомощена да реагира по-бързо на кризи с извънредни мерки за подпомагане на земеделските стопани. \nДържавите от ЕС ще имат повече гъвкавост в определението за \"активен земеделски стопанин\", което означава лице, отговарящо на условията на ЕС за отпускане на субсидии за селското стопанство. Ще се увеличат и добавките за млади земеделски стопани - от 25% на 50% от основното плащане за първите 25-90 хектара, за да може работата в подобен застаряващ сектор да стане по-привлекателна. \nАктуализирането на селскостопанските правила на ЕС трябва да бъде одобрено от Съвета на ЕС преди да влезе в сила на 1 януари 2018 г. \n    \n", "date": "2017.12.14", "title": " ЕП опростява селскостопанската политика на Европа"}
{"url": "http://duma.bg/node/157502", "text": "Металообработващ завод във видинското село Ружинци е първото българско предприятие, обявено официално за продажба срещу биткойн, съобщи \"Капитал Daily\". Предложението е на собственика Юлиана Костова, която инвестира в криптовалути и която има бизнес в сферата на имотите и туризма, между които и хидропаркът \"Вятърните мелници\" до Горна Малина. Търсената от нея цена за 92,53% от акциите на \"Завод за метални конструкции\" (ЗМК) е еквивалентът на 495 хил. евро, като освен биткойн се приемат също етериум или монеро. По цена на биткойна от вторник стойността на предприятието е 34 биткойна, изчислява изданието. \nПредприятието произвежда стълбове за електропреносната мрежа, но от две години не работи поради липса на търсене от страна на електроразпределителните дружества. Според Костова активите са запазени и заводът може да поднови производство веднага, стига да се намери купувач, който е едновременно инвеститор в криптовалути и търси подобна сделка. \nОбявената цена от 495 хил. евро по думите на Костова е доста под направената външна оценка, която е за 1,15 млн. евро. Според нея имотът е подходящ за най-различни производства. \n    \n", "date": "2017.12.14", "title": " Неработещ завод във Видинско е пуснат за продажба с биткойн"}
{"url": "http://duma.bg/node/157503", "text": "Международната рейтингова агенция \"Фич Рейтингс\" повиши дългосрочния кредитен рейтинг на Българската банка за развитие от \"BBB -\" на \"BBВ\" със стабилна перспектива. Краткосрочният IDR (Issuer Default Rating) също е повишен - от ниво 'F3' на 'F2'. Това е най-високият възможен кредитен рейтинг за финансова институция в България. Оценката на рейтинговата агенция се базира на надеждната подкрепа на суверена - българската държава, на добрите финансови резултати на институцията, както и на ролята на ББР в подкрепа на икономическата политика. Стабилната перспектива показва и баланс в рисковете, свързани с оценяването на кредитния рейтинг. За първите девет месеца от тази година ББР отчита печалба от 22,729 млн. лв., което е ръст с 18,6% спрямо миналата година. Банката е привлякла дългосрочен инвестиционен ресурс на стойност 737 млн. лв.    \n", "date": "2017.12.14", "title": " \"Фич\" повиши рейтинга на Българската банка за развитие"}
{"url": "http://duma.bg/node/157504", "text": "Китайски фирми били готови да открият свои представителства в Бургас, стана ясно по време на посещение на делегация от китайския град Съчуан в Бургас, съобщи бургаската областна администрация. В процес на уточняване са митническите условия и други детайли. Планувана е и втора визита в Бургаско, по време на която да бъдат посетени максимален брой фирми от сектор винопроизводство. \nНякои от китайските фирми са проявили интерес да изнасят българско вино от Бургаския регион. Първата заявка за количества към една от винарните в областта е станала факт по време на посещението на китайската делегация в Бургас. Фирма, притежаваща голяма платформа за онлайн пазаруване, е декларирала интерес за разкриване на представителство в област Бургас и развиване на дейност. От администрацията на областния управител вече работят по отправените конкретни въпроси относно разкриването на клон на китайската фирма в България. Друга заявка е свързана с изграждане на логистичен център в Съчуан, където да се предлагат продукти от българска роза и кисело мляко. Друга сфера на интерес от страна на китайския бизнес в Бургас е автомобилната индустрия и производството на резервни части за автомобили. \nПровинция Съчуан е с население от приблизително 91 млн. души, на територията й оперират 332 oт най-големите компании в света, а по БВП заема шесто място в Китай и първо в Западен Китай. \n    \n", "date": "2017.12.14", "title": " Китайски фирми щели да откриват представителства в Бургас"}
{"url": "http://duma.bg/node/157505", "text": "Задължението всички сделки с електроенергия да минават през борсата е само временна мярка, заяви вчера председателят на Комисията за енергийно и водно регулиране (КЕВР) Иван Иванов. Според него тази мярка ще отпадне след определен период, когато постигне своите цели. Промяната беше предложена миналата седмица между първо и второ четене на Закона за ядрената безопасност в енергийната комисия. Вчера тя беше одобрена и от Народното събрание. С изменение в преходните и заключителните разпоредби парламентът измени Закона за енергетиката. \nТака от 1 януари 2018 година всички сделки с ток на производители с инсталирана мощност над 5 мегавата ще минават през регулирания борсов пазар на електроенергия. Производителите, чието производство подлежи на задължително изкупуване, също ще бъдат задължени да излязат на борсата, но само при изчерпване на квотите за изкупуване, определени от КЕВР. Това всъщност означава, че промяната се отнася основно за производителите на зелена енергия, но не и за т.нар. \"американски\" централи в Маришкия басейн. \n\"В България по-малко от 10% от произвежданата електроенергия минава през организирания борсов пазар. В съседна Турция това количество е над 30%\", е заявил Иван Иванов пред investor.bg. Според него по-голямото количество електроенергия на борсата ще реши много от проблемите на сектора. \nТокът може да поскъпне, ако всички производители с мощност над 5 мегавата бъдат задължени да продават електроенергията си на енергийната борса, прогнозира преди дни председателят на Асоциацията на търговците на ток Мартин Георгиев. Според Румен Радев от Асоциацията на индустриалния капитал в България и Руслан Стефанов от Центъра за изследване на демокрацията в резултат на законовата промяна обаче цените на тока ще паднат.    \n", "date": "2017.12.14", "title": " Задължението сделките с ток да са на борсата щяло да е временно "}
{"url": "http://duma.bg/node/157506", "text": "Пет са офертите на участниците в обществената поръчка за изграждането на нов мост над река Бели Осъм в Троян и пътна връзка за Троянския манастир и Орешак, съобщиха от Агенция \"Пътна инфраструктура\" (АПИ). Отворените оферти по реда на постъпването им са на \"ИСА 2000\", \"ОРС Инфраструктура\", обединение \"П М Троян\" с участници - \"Мостремонт 97\" и \"Пътстрой 92\", \"Агромах\" и \"СПЛ Троян 2018\" ДЗЗД с участници - \"ПСТ Груп\", \"Пътстрой-Ловеч\" и \"ПСТ Плевен\". \nИзграждането ще стане със средства от бюджета на АПИ, а индикативната му стойност е 2,2 млн. лв. без ДДС. Целта е транзитният трафик да се изнесе от центъра на града и да преминава през източния му край. Той включва изграждането на нов мост над река Бели Осъм в гр. Троян и строителство на пътна връзка между път II-35 Троян - Ловеч и път III-357 Троян-Орешак. Съоръжението ще бъде с дължина 43,2 метра. Ще се рехабилитират и 100 метра от съществуващия път II-35 Троян - Ловеч. Отсечката е при входа на Троян и съвпада с улиците \"Васил Левски\" и \"Крайречна\" в града.     \n", "date": "2017.12.14", "title": "Пет кандидата за изграждане на нов мост над р. Бели Осъм "}
{"url": "http://duma.bg/node/157507", "text": "Предварителна продажба на билети за всички бързи влакове за пътуващите по коледните и новогодишните празници започна \"БДЖ - Пътнически превози\", съобщиха от превозвача. \nОбичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди.  \nПредварителната продажба на билети и резервации за седящи места, която железопътният превозвач стартира, ще се извършва във всички железопътни гари и бюра в страната до 2 януари 2018 г. \nЗа празничните дни на Коледа и Нова Година, БДЖ предвижда да осигури и допълнителни вагони за влаковете, които пътуват по основните направления в страната.   \n", "date": "2017.12.14", "title": "БДЖ предварително продава билети за празниците"}
{"url": "http://duma.bg/node/157508", "text": "Внимавайте с бързите коледни кредити, предупреждават от Инициативния комитет за защита на потребителите, който беше учреден в началото на октомври. От организацията настояват да бъде изготвен специален закон, който да регулира дейността на колекторските фирми, чиито годишен оборот надхвърля милиарди левове. Проблемът започва да се изостря и от факта, че кредитни институции като банките и доставчиците на комунални услуги също започнаха да се обръщат към тези фирми вместо към съда, обясняват от комитета. \nПризоваваме хората да внимават какво подписват, за да не се окажат след това в ръцете на рекетьорските колекторски фирми, предупреждават от комитета. Заемодатели гарантират бързо одобрение дори и при лоша кредитна история за малки суми от 300 до 1000 лв. Предложения за коледен кредит, разлепени по стълбовете, се появяват и за по-високи суми, понякога - до 5000 лв. Небанковите институции, които прибягват до този тип кредитиране, обещават бързо одобрение само срещу лична карта. Те примамват и с томболи, от които могат да се спечелят мобилни апарати, лаптопи и телевизори. Празнуването на Коледа на бърз кредит гарантира връщане на много по-високи суми и тормоз от колекторските фирми, предупреждават от Инициативния комитет за защита на потребителите. \nАпелираме към гражданите да се запознаят подробно с условията и лихвите при тегленето на бързи кредити и не ги съветваме да взимат заеми от нефинансови институции, съветват от гражданската организация. \nСамо за два месеца от старта на кампанията за събиране на \"Сигнали срещу колекторските фирми\" са събрани вече над 40 сигнала на граждани. В голямата част става въпрос за погасени по давност сметки към мобилни оператори и именно малки потребителски и бързи кредити. Сериозните нарушения на правата на потребителите са свързани с претенции за неплатени задължения, които те не дължат. Има редица сигнали и за физически заплахи, информират от комитета. Също така за многократно увеличени суми над главницата, за които колекторските фирми не дават разчет как са натрупани. До средата на януари 2018 г. продължава кампанията за сигнали и нарушения на колекторските фирми, подета от Инициативния комитет за защита на потребителите.   \n", "date": "2017.12.14", "title": "Искат специален закон за събирачите на дългове"}
{"url": "http://duma.bg/node/157509", "text": "Комисията за защита на конкуренцията (КЗК) няма да се произнася по сделката за ТЕЦ \"Варна\" и така купувачът - Българската фирма \"Сигда\" няма пречки да придобие централата от дружеството \"ЧЕЗ Груп\". \"Сигда\" е собственост на бившия транспортен министър от кабинета \"Орешарски\" - Данаил Папазов. Собственици на 100% от капитала на компанията са синът му Станислав Папазов и дъщеря му Ивелина Папазова. В мотивите към решението на КЗК пък изрично е посочено, че придобиването цели модернизиране на затворената ТЕЦ \"Варна\" и пускане в експлоатация на блокове 4, 5 и 6. Очаква се тези блокове да преминат на газ, като вече е започнато създаване на газова инсталация. Крайната цел на купувача е централата да бъде отново включена към електрическата система на страната и да бъдат възстановени реалните й функции на стратегически обект, подчертават от КЗК. \nТЕЦ \"Варна\" беше спрян от експлоатация в началото на 2015 г. , защото не отговаряше на екологичните изисквания. Папазов обаче твърди, че след като го придобие, централата ще възобнови работа. Както вече е известно, ЧЕЗ иска да продаде бизнеса си у нас. Освен купувач на ТЕЦ \"Варна\" се търси купувач и на доставчика на ток в Западна България.  \n    \n", "date": "2017.12.14", "title": "Няма пречки \"Сигда\" да придобие спрения ТЕЦ \"Варна\""}
{"url": "http://duma.bg/node/157510", "text": "Властта осигури още 120 хил. лв. за прекратения преди около 6 години от българска страна проект за изграждане на петролопровода \"Бургас-Александруполис\". Вчера стана ясно, че Министерският съвет отпуска тези пари от бюджета за увеличение на капитала на българското дружество \"Проектна компания нефтопровод Бургас-Александруполис БГ\" ЕАД, част от руско-българо-гръцка проекта компания. С отпуснатите средства капиталът на българската компания  ще се повиши със 120 хил. лева чрез емитирането на 1200 нови акции. \nПарите са предвидени в бюджета за 2017 г. и ще отидат за издръжка на дружеството, както и да може то да покрие през 2018 г. финансовите си ангажименти като акционер в международната компания \"Транс Болкан Пайплайн Б. В.\". В регистрираното в Холандия по силата на междуправителствено споразумение дружество българската фирма държи 24,5 на сто. Руски консорциум от държавни компании притежава 51 процента, останалите са на гръцки частни фирми и гръцката държава. \nБългария да се отказа от строежа на тръбопровода през територията на страната през 2011  г. и денонсирането на междуправителственото споразумение между София, Атина и Москва бе гласувано от Народното събрание през 2013 г., но разходите за участие в международната проектна компания продължават. След като беше тръгнала да съди съакционерите си, задето не искат да закрият общото дружество, през юни 2016 г. се отказа от това свое намерение. \"Прекратихме делото, защото гръцката страна предложи компанията да продължи да съществува като основа за бъдещи съвместни проекти като инфраструктура. Ние приехме този аргумент, тъй като разходите за поддържане на тази инфраструктура са пренебрежимо малки, за да може да продължи да съществува като основа за бъдещи съвместни проекти между България и Гърция, свързани с диверсификацията в енергетиката. Затова оттеглихме иска в холандския съд в Амстердам\", каза тогава финансовият министър Владислав Горанов. По-късно \"Проектна компания нефтопровод Бургас-Александруполис БГ\" ЕАД бе прехвърлена от Министерството на финансите към Министерството на енергетиката, но не е ясно какво работи и какви са потенциалните българо-гръцки проекти, които да се изпълняват заедно с Русия чрез общата компания.     \n", "date": "2017.12.14", "title": " Властта осигури 120 хил. лв. по спрения \"Бургас-Александруполис\"  "}
{"url": "http://duma.bg/node/157525", "text": "Процедурата по приватизацията на Общинската банка трябва да бъде спряна и обявена отново. Това заяви вчера на брифинг в НС председателят на групата общински съветници от БСП и лидер на ГС на левицата в София Калоян Паргов. Социалистите винаги сме били против разпродажбата на трезора, който е ценен актив на столицата, уточни той. Като мотив против намеренията на СОС той изтъкна, че за мажоритарния дял на софийската община в банката има само един кандидат и това е  лихтенщайнската компания \"Новито опортюнитис\". Кметът Фандъкова обеща да се спази принципът за конкурсното начало при сделката, която е с начална цена 45,6 млн. лв., припомни Паргов. Той беше категоричен, че социалистите в СОС ще гласуват против приватизацията на Общинска банка на предстоящото заседание, което ще се проведе на 21 декември.  \n\"Тази сделка е изключително важна. С придобиването на банката купувачите получават готова банка с лиценз. Трезорът може да стане голям и да оперира не само на софийския финансов пазар, но и да се намеси в първите няколко банки, контролиращи банковата система на България\", заяви депутатът от \"БСП за България\" проф. Румен Гечев. Фирмата, която кандидатства, е посредническа и зад нея има стотици инвеститори, които не знаем кои са, обясни той. Според Гечев е възможно зад тях да стоят физически и юридически лица, които не са много далеч от властта. Ще направим питания към ръководството на БНБ, а те от своя страна са длъжни са да проверят кой стои зад тези купувачи, допълни проф. Гечев. \nПредседателят на СОС Елен Герджиков от ГЕРБ припомни в кулоарите на НС, че решението за продажбата на Общинската банка е взето след оздравяването й и с презумпцията, че общината не трябва да се занимава с банкова дейност. Той разясни, че процедурата е продължила 60 дни, както изисква законът, но макар че са публикувани обяви във водещи икономически издания по света, се е явил само един кандидат. Общинският съвет може да вземе решение, че е съгласен да се извърши сделката, но единствената институция, която може да я верифицира, е БНБ, оправда се Герджиков. \n Столичните социалисти са против по-скъпата вода \"БСП в София е категорично против увеличението на цената на водата в София. Това е несправедливо и необосновано\", заяви Калоян Паргов. Позицията ни от 1999 година е неизменна срещу грабителската концесия на \"Софийска вода\", припомни той. За втори път тази година се предлага повишаване на цената срещу обещания за инвестиции, след като една трета от София е без канализация, качеството на водата е на ниско равнище, загубите са около 50%, а това е ангажимент на концесионера\", посочи Паргов.  \nЛидерът на ГС на БСП в София призова всички да се включат в организирания от БСП протест срещу увеличението на цената на водата в редица градове, който ще се проведе в петък от 10,30 часа пред КЕВР. \nВ отговор на въпрос как ще коментира предложението за по-скъпа \"Синя зона\" заради мръсния въздух Паргов обясни, че БСП в София първа е обявила, че атмосферата е със замърсяване 5 пъти над нормата. \"Предложихме вместо софийските улици да се мият 3-4 пъти, а в някои райони и нула пъти, да почистим домовете си и всички, които живеят в къщи, трябва да бъдат стимулирани да използват екологични енергоносители. Дълго време управляващите в София разчитаха на дизелови автобуси пред екологични енергоносители. Радваме се, че след като разбраха, че въздухът е замърсен, започнаха да мислят точно за рейсове на газ, на метан и ток\", коментира Паргов. \n    \n", "date": "2017.12.14", "title": " БСП в София настоя за спиране на приватизацията на Общинска банка"}
{"url": "http://duma.bg/node/157526", "text": "Повече от 700 млн. лева пръсна по различни ведомства и общини правителството на вчерашното си заседание. Най-много пари отиват за пътища - над 513 млн. лв. Капиталът на \"Еко Антрацит\" ЕАД ще бъде увеличен със 120 млн. лева. С толкова се финансира и \"Проектна компания нефтопровод Бургас-Александруполис БГ\" ЕАД. \nМинистерството на отбраната получи близо 20 млн. лв. за ремонта на изтребителите МиГ-29. МОН взима над 9 млн. лв. за компенсиране на безплатния транспорт на деца и ученици, които са останали без детски градини и училища в населеното си място. Министерства и трансфери към общини ще си поделят още 39,518 млн. лева. \n14,5 млн. лв. отиват към Националния компенсационен жилищен фонд чрез подпомагане на бюджета на Министерството на финансите. МОСВ получава до 2 млн. лв. Правосъдното министерство пък получава 60 100 лв. за обезщетения по споразумения за нарушени права на разглеждане и решаване в разумен срок на дела. Министерството на правосъдието получава допълнително и 662 000 лв. за изплащане на обезщетения по прекратяване на трудови и служебни правоотношения на служители в главните дирекции \"Охрана\" и \"Изпълнение на наказанията\". Други 12,1 млн. лв. се предоставят като трансфер по бюджета на съдебната власт за покриване на неизпълнението на приходната му част. Със средствата ще се обезпечи покриването на вече одобрените разходи по бюджета на съдебната власт. Правителството одобри допълнителни разходи по бюджета на МВР в размер на 8042 лв. за социални дейности. \nБългария ще финансира 55 проекта на стойност 3 541 706 лв. в страните от Западните Балкани и от Източното партньорство, решиха министрите. \nНа община Брезово се отпускат 810 000 лв. за реставрация на къщата на полк. Владимир Серафимов и на Аджарската книжовна школа в село Свежен. За проучване, разкопки и реставрация на археологическия обект \"Мисионис\" на община Търговище се предоставят 100 000 лв. Община Видин ще получи 3 млн. лв. за реставрация на общинския драматичен театър \"Вида\" и сградата на ГПЧЕ \"Йордан Радичков\". На община Сливен за ремонтни дейности по бул. \"Хаджи Димитър\" в града се дават 1,8 млн. лв. \n    \n", "date": "2017.12.14", "title": " Кабинетът пръсна още 700 млн. лева"}
{"url": "http://duma.bg/node/157527", "text": "Делото за фалита на КТБ ще се гледа чак на 23 януари. Специализираният наказателен съд не даде ход на казуса заради нередовно призоваване на мажоритарния собственик на банката Цветан Василев и отсъствието му от залата. Освен това се оказа, че не всички 18 подсъдими са получили материалите по делото. Съдебното заседание премина под засилен обществен и медиен интерес, но обвинението само поиска отлагане на делото заради неявяването на Василев.  \nВъпреки \"обществената тайна\", че Василев е в Сърбия, се оказа, че е искана справка от затворите и арестите в страната дали той не се намира там, а СДВР още го издирва. Домоуправител и портиер казали, че 4 г. не са виждали никого на адреса, където живее обвиняемият. На 20 ноември правосъдното министерство е изпратило съдебна поръчка до Сърбия, за да му бъде връчена призовка по делото, но няма отговор. Макар обвинението да издирва Цветанов в България формално, в ход е процедура по искане за неговата екстрадиция от Сърбия. \nОбвинителният акт във всичките му копия е над 210 000 страници. По делото са обвинени 18 лица, като окончателни и прецизни обвинения, описани в над 5000 страници, са предявени на всеки от обвинените. \nСпоред прокуратурата организирана престъпна група, ръководена от бившия собственик на банката Цветан Василев и създадена с користна цел – придобиване на материални облаги, включително икономически ползи в особено големи размери, е присвоила 2,559 млрд. лева. \nВасилев е обвинен за 76 деяния, включително и за длъжностно присвояване в особено големи размери. Сред обвинените е бившият подуправител на БНБ Цветан Гунев, който е съден за длъжностно престъпление. \nРазпитани са повече от 400 свидетели. Изготвени са над 90 експертизи от 27 вещи лица. Обемът на събрания доказателствен материал, заедно с веществените доказателства и приложенията, надхвърля 1360 тома.   \n", "date": "2017.12.14", "title": " Отложиха за 23 януари делото за КТБ"}
{"url": "http://duma.bg/node/157528", "text": "Конституционният съд допусна за разглеждане делото за оставката на депутата от ГЕРБ Делян Добрев. Производството беше образувано по искане на БСП с аргумент, че Народното събрание няма право да вземе решение против волята на народния представител. \nС мотив, че Конституционният съд не може да спестява контрола върху действията на парламента заради собственото му виновно поведение, докладчикът по делото Константин Пенчев е успял да убеди повечето съдии да допуснат делото за разглеждане. \nНа особено мнение са останали професор Цанка Цанкова и Гроздан Илиев от квотата на ГЕРБ. Те смятат, че няма как Конституционният съд да се произнася за решение, което не е обнародвано. \n    \n", "date": "2017.12.14", "title": " Конституционният съд ще гледа оставката на Делян Добрев"}
{"url": "http://duma.bg/node/157529", "text": "БСП и ДПС внасят вота на недоверие към правителството на 17 януари, обяви Корнелия Нинова вчера след консултация с ДПС. Темата е за корупцията, уточни лидерът на социалистите. \"Мотивите за вота с конкретни случаи в различните сфери ще бъда изработени от работен екип от по четирима депутати от двете парламентарни групи. Ще бъдат извадени \"на светло\" много конкретни случаи, които досега не са били обявявани. Датата не я обвързваме нито с ретрограден Меркурий, нито с някаква Венера, отговори Нинова на въпрос дали датата не е избрана нарочно, тъй като от януари започва председателство на България на ЕС. Тя уточни, че 10 януари е първият работен ден за парламента. \n\"Темата е свързана с корупция, тъй като присъства във всички секторни политики. Ще се опитаме с конкретни факти да защитим мотивите на внесения вот\", обясни лидерът на ДПС Мустафа Карадайъ. Попитан как ще се възприеме от европейските ни партньори вот на недоверие в началото на българското председателство на Съвета на ЕС, председателят на ДПС беше категоричен: \"Много положително\". \nТова е първият вот на недоверие към третото правителство на Бойко Борисов от началото на мандата. Припомняме, че 49-ят конгрес на БСП възложи на парламентарната група на партията да поиска вот на недоверие към кабинета. Това трябва да стане по тема, разкриваща най-ясно корупционната политика на ГЕРБ, гласуваха делегатите на форума. На първата консултативна среща между БСП и ДПС на 11 ноември двете формации се разбраха да обсъдят темата на вота веднага след приемането на държавния бюджет за 2018 г. Разговорът, насрочен за миналата седмица, не се състоя заради отсъствието на лидера на ДПС. Вчера двете формации са се обединили около идеята, че преди Коледа искане на оставка на кабинета е безсмислено и няма да получи нужната гласност.  \nТова е вот заради самия вот, коментира нервно Тома Биков от ГЕРБ. Той заподозря конспирация, че зад датата на вота стои опит за саботаж на председателството на Съвета на ЕС. Биков обаче с половин уста призна, че в България има корупция, \"както има корупция в Германия, Франция, в Италия и във всяка държава\". \"България има проблем с корупцията и се опитваме, доколкото можем, да я намалим, иначе едва ли някой ще ни повярва, ако кажем, че ще я унищожим и ще я направим нулева. Добре, че са ДПС да вкарат БСП в някаква рамка, иначе изглеждат като разпасана дружина, която се чуди с какво да се занимава в парламента\", пошегува се дебелашки Биков. \"Неслучайно са избрали ден преди официалното поемане на председателството, за да могат на следващия ден да обиколят телевизиите и да говорят колко лоша е България\", изцепи се гербаджията.  \nДа се прави вот за корупция на база на предположения, на непроверени публикации, които витаят в общественото пространство, е пиарход на опозицията, е мнението на Искрен Веселинов от \"Обединени патриоти\". Опозицията се плъзга по  плоскост, чиято единствена цел е да злепоставя България и да вреди на нейния имидж в момента на започване на председателството, повтори той тезата на ГЕРБ. \n     \n", "date": "2017.12.14", "title": " БСП и ДПС внасят вота на недоверие на 17 януари "}
