{"url": "https://duma.bg/nay-zabavniyat-pogled-kam-bashtinstvoto-n180913", "text": "Имало едно време... Така започват приказките. В \"живия живот\" обаче историите започват с автобусен билет и неизяснени планове за бъдещето. Или пък с няколко разказа, публикувани в сайта MamaNinja.bg, и хиляди родители, припознали се в историята на симпатичното семейство с три деца и много забавни житейски истории. Калоян Явашев е неоспорим шоумен - не само е татко на пълен работен ден, но се занимава и с дресировка на папагали. Създава феерични и красиви шоу програми, с които стига дори до финала на риалити предаването \"Турция търси талант\". Публикациите за него и семейството му се следят и харесват от стотици хиляди потребители, а всяка негова история е вдъхновена (и изстрадана) от деликатното изкуство да си родител. В \"Дневникът на един (татко) звероукротител\" (изд. \"Софтпрес\") за първи път Калоян дръпва завесата и разкрива битието си в пълния му блясък - не само с историите за семейството си, но и с житейските си перипетии от времето, преди да се кротне и задоми. Разказите са илюстрирани от художничката Неда Малчева. Премиерата на \"Дневникът на един (татко) звероукротител\" е днес, 7 декември, от 19 в \":PM Club\" (ул. \"Позитано\", в залата на х-л \"Рила\") със специалното участие на Мария Пеева, създателка на MamaNinja.bg, научи ДУМА от Милена Ташева.", "date": "2018.12.07", "title": "Най-забавният поглед към бащинството"}
{"url": "https://duma.bg/nadya-krasteva-otnovo-pee-karmen-v-sofiya-n180888", "text": "След невероятния успех на премиерата на операта \"Кармен\" на софийска сцена миналата година, световноизвестната Надя Кръстева отново се завръща в Софийската опера и балет, за да зарадва почитателите на оперното изкуство. И този път тя ще се превъплъти в ролята на капризната циганка Кармен в едноименната опера на Жорж Бизе. Образ, който музикалната критика определя като своеобразна визитна картичка за творчеството на Надя Кръстева, смятана още от експерти за ненадмината в изпълнението на ролята, заради което е наричана още и \"Кармен номер едно на световната сцена.\" Изпълненията на сънародничката ни и до днес преминават с изключителен успех и бурни овации от публиката на редица от водещите световни оперни театри в Чикаго, Виена, Германия, Русия, Великобритания.  От позицията на времето и на своята кариера Кръстева не крие, че още пази спомена от нейната първа Кармен, изиграна през 2002 г. отново в спектакъл, режисиран от Пламен Карталов пред  откритата сцена на бившия мавзолей в София. \"Време, което е живо в мен и до днес\", споделя певицата. Вярна на стила си, тя ще накара публиката на Софийската опера на 7 декември да съпреживее истински чувствата на съблазнителката Кармен, чиято съдба обаче приключва трагично.", "date": "2018.12.07", "title": " Надя Кръстева отново пее Кармен в София"}
{"url": "https://duma.bg/tsvetan-vasilev-osaden-da-varne-125-mln-evro-na-ktb-n180935", "text": "Софийският градски съд осъди свързаната с банкера Цветан Василев офшорна компания \"V2 Investment\" да върне 125 милиона евро на Корпоративна търговска банка. С тези пари Василев купи БТК през 2012 година. Решението на съда е от 3 декември. Делото е образувано по искане на синдиците на фалиралата банка. КТБ е отпуснала парите като кредит на няколко български компании, но в крайна сметка те достигат до \"V2 Investment\" и с тях е купен мажоритарният дял в телекома. Тогава в сделката Цветан Василев държи мажоритарния дял, а останалата част е разпределена между VTB Capital и кредиторите на БТК. От решението на съда става ясно, че и досега нито стотинка не е върната на КТБ от отпуснатите 125 млн. евро. Офшорката на Цветан Василев се е опитала да оспори част от задълженията, като е претендирала, че за 85 млн. евро е изтекла погасителната давност. Придобиването на БТК се случи през ноември 2012 г. Цветан Василев взима индиректно през специално създадено за целта дружество (\"Бромак телеком инвест\") 43.26% от БТК. Останалите 33.31% индиректно придобива инвестиционното звено на руската банка VTB - VTB Capital, а стари кредитори на телекома си поделят финалните 23.43%. Към онзи момент БТК е 100% собственост на \"Вива Телеком Холдинг\", а то се притежаваше от ИнтерВ Инвестмънт С.а.р.л. (InterV Investment S.a. r.l, регистрирано в Люксембург. Негов собственик беше V2 Инвестмънт С.а.р.л., пак регистрирано в Люксембург на същия адрес като първата компания. Акциите на втората компания бяха собственост на трета компания, този път семейна (командитна) - V Investment, пак регистрирано на същия адрес в Люксембург. В последното дружество малко над 43% от акциите се притежаваха от \"Бромак Телеком Инвест\" АД на Цветан Василев, а останалата част от кипърската офшорка \"Крушер Инвестмънт Лимитид\".", "date": "2018.12.07", "title": "Цветан Василев осъден да върне 125 млн. евро на КТБ"}
{"url": "https://duma.bg/frantsiya-vavezhda-danak-za-tehnologichnite-kompanii-n180869", "text": "Франция ще наложи данък върху доходите на корпорациите, работещи в областта на цифровите технологии, до 2019 г., ако Европейският съюз не стигне до единно решение на този въпрос. Това съобщи министърът на икономиката и финансите на Франция Брюно Льо Мер. \"Цифровите компании получават солидна печалба благодарение на френските потребители и заплащат 14% данък – по-малко, отколкото средните и малките предприятия. Ако страните от ЕС не изпълнят своите задължения по цифрово данъчно облагане, тогава ще го приложим на национално равнище през 2019 г.\", каза министърът по телевизионен канал \"Франс-2\". Във вторник еврокомисарят по финансовите и икономическите въпроси Пиер Московиси заяви, че Съветът по икономически и финансови въпроси на ЕС (ЕКОФИН) не е могъл да вземе решение относно въвеждането на корпоративен данък върху доходите в областта на информационните услуги. В същото време вестник \"Файненшъл таймс\" информира, че Франция и Германия са подготвили нова версия на цифровия данък, според която такса от 3% ще се начислява само върху доходите на компаниите, получени от реклама в интернет. \"Фейсбук\" и \"Гугъл\" ще бъдат включени в новата версия на законопроекта, но някои други търговци на дребно, включително \"Амазон\", няма да бъдат засегнати от нея. Великобритания, Испания и Италия обявиха, че ще наложат свой данък, без значение дали ще бъде постигнато общоевропейско споразумение. Германия настоява за данък в Европейския съюз.", "date": "2018.12.07", "title": "Франция въвежда данък за технологичните компании"}
{"url": "https://duma.bg/sasht-prashtat-voenni-korabi-v-cherno-more-n180870", "text": "САЩ се готвят да изпратят военни кораби в Черно море, съобщава Си Ен Ен, позовавайки се на трима американски официални представители. САЩ щели да изпратят корабите в отговор на действията на Русия срещу Украйна в Керченския проток, след като на 25 ноември Русия плени три украински бойни кораба и техните екипажи от общо 24 души, на които им бяха повдигнати обвинения в незаконно пресичане на руската граница. Съгласно Конвенцията от Монтрьо САЩ трябва да уведомят Турция най-малко 15 дни предварително за предстоящо преминаване на свои военни кораби през Босфора и Дарданелите в Черно море. В тази връзка въоръжените сили на САЩ вече са поискали Държавния департамент да уведоми Турция за изпращането на корабите.  В мирно време бойни кораби на нечерноморски държави могат да останат в Черно море не повече от 21 дни. Междувременно американски изтребител „F–18 Hornet“ и военен транспортен самолет „C-13 Херкулес“ се сблъскаха край бреговете на Япония около Ивакуни, съобщиха от Ен Ка Те. Катастрофата е станала около 02 ч. на 06 декември. На борда на самолетите е имало общо 8 човека. Към момента тече спасителна акция, в която участват американски и японски военни. И двата самолета са част от американската база в Ивакуни. Причината за катастрофата все още не е ясна. От военноморските сили на САЩ в Ивакуни съобщиха, че \"сблъсъкът е станал при планирана тренировка\".", "date": "2018.12.07", "title": "САЩ пращат военни кораби в Черно море"}
{"url": "https://duma.bg/iskri-i-problyasatsi-ot-bolka-i-nadezhda-n180920", "text": "Бъдещите сериозни отечествени историци, които ще анализират драматичните социални промени, сътресения и трансформации, настъпили у нас през последните три десетилетия, без съмнение ще се опират на редица мемоарни книги, автобиографични четива, сборници със спомени и дневници. Слава богу, в последно време се появиха редица публикации от подобен порядък, които не само съдържат ценна информация за годините на прехода, за личности, събития и тенденции, но и са написани талантливо, проникновено и завладяващо. Достатъчно е тук да споменем уникалните дневници на Николай Хайтов, спомените на Христо Радевски, Пенчо Данчев, Богомил Райнов, Борис Делчев, Юлиян Вучков, Никола Статков, ако говорим за писателите, и книгите на Георги Йорданов, Георги Караманев, Иво Христов и публикувания наскоро дневник на акад. Илчо Димитров. В този порядък трябва да присъединим и книгата на Стойчо Шапатов \"Искри и проблясъци в две епохи\". Авторът скромно посочва, че това е опит за автобиография. Ако прочетем обаче внимателно внушителния и обемен труд, ще се убедим, че книгата е нещо много повече от автобиографично четиво. Това всъщност е панорама на обществения живот в България през много драматичен период от националната ни история, обхващащ повече от четири десетилетия. Стойчо Шапатов започва своята книга със спомени за родния си край - китното село Градина и разположения на фона на Родопите и легендарния връх Драгойна град Първомай. Авторът потъва в умилителните и сантиментални спомени за детските години и ни предлага кратки, но ярки зарисовки за общественото развитие на Първомай, като акцентира върху факта, че градът е средище на богати културни традиции, на уникален фолклор, съхраняван през столетията от редица поколения първомайци. Стойчо Шапатов увлекателно разказва не само за своето семейство - баби, дядовци, майка, баща и други роднини, за техния труден, но наситен с благородни и почтени действия живот, но и за своите акрани от училището и икономическия техникум \"Васил Левски\", както и за годините на възмъжаване в редиците на Българската народна армия.  Много подробни и увлекателни са страниците, посветени на трудовата и политическата дейност на Стойчо Шапатов през годините 1971-1990 г. Всички длъжности и позиции, с които го натоварва Провидението, той приема отговорно и сериозно и отдава цялата си енергия. Покрай детайлното описване, той ни поднася и своите наблюдения и размишления за обществените процеси не само в България, но и в света. И ние постепенно разбираме, че Стойчо Шапатов е не само съвестен строител на съвременна България (нека ни е позволено тук да използваме знаменитото определение на Симеон Радев), но и човек с будно съзнание, който се интересува все по-задълбочено от развитието на обществените и политическите трансформации в България.  Както и за мнозина българи, така и за Стойчо Шапатов 10 ноември 1989 г. се оказва начало на значителни промени и в личния му живот. Богатият организационен и политически опит на Стойчо Шапатов (нека припомним тук, че до началото на промените той е работил в системата на Комсомола, на Отечествения фронт, бил е дългогодишен общински съветник, а по-късно и зам.-председател и председател на ОБнС - Първомай, както и стопански ръководител) естествено предполагаше и неговата номинация за народен представител в Седмото Велико народно събрание от партията на българските социалисти. Страниците, посветени на дейността на автора като народен представител са увлекателни и ценни, не само с многобройните конкретни ситуации, предадени обективно, но и с тънките психологически наблюдения върху редица знакови фигури на така наречения преход.  После следва глава за дейността на автора в 36-то Народно събрание (1991-1994 г.) докато стигнем до живота на драматичното 37 Народно събрание (1994-1997 г.), превратът от 10 януари 1997 г., щурмът и вандалското опожаряване на българския парламент. Подробно Стойчо Шапатов описва конструирането на Седмото Народно събрание, двете години управление на БСП с министър-председател Жан Виденов, сложните и често пъти задкулисни действия на част от лидерите на БСП, договарящи се с дейци на опозицията, за да свалят собственото си правителство, вътрешнопартийните интриги, зад които стоят дълбоки корпоративни и лични интереси и пр., и пр. Тези страници са изпълнени с откровени и честни наблюдения и размишления, както и с болка по загубата на илюзиите и надеждите. Но като човек със силен и непоколебим характер, като личност, която не се плаши от трудностите, дори предателствата и безбройните подлости, които му поднася този драматичен период, Стойчо Шапатов продължава неотклонно своя път напред. Път, диктуван единствено от предписанията на неговата съвест и чувството за дълг към Отечеството и към безсмъртната социална идея. След разпадането на 37-то Народно събрание нашият автор се завръща към своите корени - родния край отново го приютява и приема с радост, този път като стопански деец в завод \"Чайка 97\", наречен българската гордост в кожената галантерия. После следва един значителен период във фирма \"Искра\" (2003-2018 година). Поучителни са тук разсъжденията на Стойчо Шапатов за процесите на криминалния икономически преход, порочно заченатата масова приватизация, а след това и откровено бандитската касова приватизация чрез така любимите на Иван Костов РМД-та.  Същевременно обаче, наблюдавайки процесите на разграбване на икономическите активи, създавани от няколко поколения българи, Стойчо Шапатов се оказва една от белите врани, които имат истинско  стопанско отношение към производството, в което са ангажирани. Така постепенно той стига и до придобиването на мажоритарния пакет акции на фирма \"Искра\", но по съвършено прозрачен и почтен начин. Поемайки фирмата в труден период и в тежко икономическо състояние, за няколко години той я вдига на крака, увеличава производството, назначава нови работници, възвръща стари клиенти и започва мащабна социална дейност - построява почивна база за работниците, нов стол, в който служителите се хранят на символични цени и пр., и пр. Стойчо Шапатов и в практиката си е социалист до мозъка на костите си - грижата за човека за него е преди всичко.  Вторият раздел на книгата обхваща избрани срещи и разговори с бележити българи и известни личности. Трябва да откроим портретите за политици като Тодор Живков, Георги Атанасов, Жан Виденов, армейския генерал Добри Джуров, Гиньо Ганев, Жорж Ганчев, както и проникновените психологически зарисовки за акад. Благовест Сендов, създателят на ТЕКСИМ Георги Найденов,  акад. Николай Хайтов, поета Дамян Дамянов, композитора Найден Андреев, проф. Хачо Бояджиев, Любомир Коларов и др.   В книгата има значителен раздел, където са подбрани множество статии, интервюта, фейлетони и разкази на автора, които показват блестящия публицист у него с ред публикации, включително и в ДУМА. Книгата на Стойчо Шапатов \"Искри и проблясъци в две епохи\" разкрива пред нас облика на човек на волята, идеята и артистичното вдъхновение. ", "date": "2018.12.07", "title": "Искри и проблясъци от болка и надежда"}
{"url": "https://duma.bg/gonzo-zahapa-lyupko-n180906", "text": "Георги Иванов-Гонзо разкритикува Люпко Петрович, който стана консултант на ЦСКА-Сф. Легендата на \"сините\" смята, че с тези си действия сърбинът си вреди на репутацията. През 2016 г. при представянето си на \"Герена\" Петрович обяви, че в България ще бъде треньор само на Левски и Литекс. След като прие да бъде консултант на ЦСКА-Сф, ветеранът може да смени сегашния наставник Нестор Ел Маестро, ако той бъде уволнен след нова издънка.  \"Според мен нямаше нужда от тази работа. На стари години да си плюеш на авторитета. Без да го обиждам, много го уважавам. Той винаги ще бъде уважаван от всички левскари. Просто не бих постъпил така. Нормално е да се допускат загуби. Левски ще се оправи, трябва да се прояви търпение към треньора. Публиката заслужава да гледа силен отбор. Нормално е да има по-малко хора на стадионите. За мен тимът трябва да има солидна основа от футболисти, които да играят от по-дълго време в отбора и да са истински левскари. Другото важно нещо е липсата на лидер. Трябва човек, който да поведе отбора, да го избута на върха. Левски има дупки в селекцията. Не говоря за една-две. Трябват му 13-14 класни играчи, от които всеки да може да поеме отговорност. Когато намерят това, тимът ще е там, където трябва. Харесвам всички българи в Левски. Не може да има 18 чужденци и само трима българи\", каза пред Канал 3 Гонзо.", "date": "2018.12.07", "title": "Гонзо захапа Люпко"}
{"url": "https://duma.bg/koledniyat-simvol-ili-kultat-kam-elhata-n180909", "text": "Избирането и украсяването на коледната елха отдавна са се превърнали в семейна традиция, която се предава от поколение на поколение. Според  вечнозеленото иглолистно дърво става символ на Рождество Христово благодарение на небесните сили. Когато през святата нощ се ражда Спасителят, ангелите запяват и в тъмното небе се появява ярка светлина. Привлечени от божественото знамение, край пещерата започват да се събират не само хора, но и представители на флората и фауната. Всеки иска да остави запомнящ се армаган на Младенеца. На радостното събитие последна идва елхата, която признава, че няма какво да подари на Исус и се страхува да не го уплаши с игличките си. Тогава растенията дават на притесненото дръвче онова, което имат, и на клоните му грейват червени ябълки, блестящи орехи, заскрежени шишарки и красиви цветя. В този момент Христос се събужда, вижда пъстрата елха и се усмихва. А над върха й още по-ярко засиява Витлеемската звезда. Оттогава дръвчето се смята за олицетворение на светлия коледен празник. Обичаят да се  се появява в средновековна Германия благодарение на реформатора Мартин Лутер. Когато веднъж се прибирал късно вечерта, останал очарован от красотата на звездите. Вкъщи решил да закрепи върху малка елхичка свещи, които с огъня си напомнят сиянието на небесните тела. Начинанието се харесва и на обикновените хора, които дотогава закачат на коледното дръвче ябълки. Първата стъклена топка за елха се прави в Саксония през ХVI век, откъдето тръгва и серийното производство на подобни играчки. Постепенно модата за такава декорация се разпространява из Европа и завладява цял свят. Традицията повелява зеленото дръвче да се на най-голямата стая в дома, където се събират повече хора - всеки със своето излъчване. А елхата се смята за енергиен вампир: поема всичко - и хубавото, и лошото. Според експерти по формата си дървото прилича на пирамида и антена, свързваща хората с космоса, и така изпраща в небесата коледните желания. А и нали се смята, че те ще се изпълнят в празничната нощ. Специалисти в сферата на био енергетиката съветват елхата да се украсява сутринта - преди 12 ч. След като всички играчки, гирляндите и светещите лампички са закачени, горската красавица (или изкуственият й еквивалент) трябва да се заобиколи отляво надясно и да се направи пълен кръг. За укрепването на семейните отношения се препоръчва коледното дръвче да се слага отляво от входа на стаята. Когато искате да зарадвате децата, добре е около елхата да има достатъчно място, за да могат те да я оглеждат от всички страни и да танцуват край нея. А и подаръците ще се търсят именно под клоните й. Ако символът на Рождество се позиционира в далечния десен ъгъл, това ще даде тласък на интимния ви живот. В случай, че искате да се сдобиете с материални блага, нека елхата краси левия ъгъл на помещението, а за украса използвайте завитите във фолио монети. За най-скъпо коледно дърво се смята издигнатото в Женева от прочутия бижутер Пиаже, който върху клоните му на обща стойност  около 8 млн. долара. Височината на тази елха е 16 метра. Освен че привлича погледите в центъра на града, специално наети полицаи я охраняват от евентуални криминални прояви от страна на безброй изкушени. Любопитно е също, че не във всички страни коледното дърво е елха. В Африка например символът на празника е баобаб, на който се закачат ярки лентички. На Куба и в Мексико се украсяват палми, в Никарагуа - кафеено растение, във Виетнам - цъфтящи праскови. В Страната на изгряващото слънце магията на настъпващата Нова година се пресъздава с помощта на  борови клончета, японска кайсия и слива. В някои държави тази важна роля не се поверява на нито един представител на флората. Така на Филипините строят конусовидни конструкции от палки, пластмаса и тел. В Бразилия много красиви \"елхи\" правят от хартия, дъски, талаш и синтетичен винтеризатор. Най-популярният цвят на празничното дръвче е зеленият. Хората масово го предпочитат, а и производителите предлагат различни негови нюанси, сочат резултатите от актуално неформално проучване в 8 страни, сред които са България, Румъния, Унгария, Сърбия, Хърватска, Македония, Словения и Австрия. На второ място са т. нар. заскрежени елхи или изцяло бели. Те са най-търсени в България, Румъния, Сърбия, Словения, Хърватска. Населението в някои балкански държави като Македония и Хърватска е по-смело и избира елхи дори в червено. Най-голямо разнообразие има в Австрия, където експериментират със сини, розови и оранжеви дръвчета. На цветни елхи и атрактивна украса за празника залага и частният сектор - търговски центрове, магазини, банки, застрахователи и др. Най-популярният модел елха в 6 от 8-те държави е \"жилковата\". В Хърватска и Унгария предпочитат 3D дръвче, което е последен писък на модата в Европа, визията му е най-близо до естественото и наподобява борчетата в скандинавските страни. При избора няма съществени разлики между осемте държави, участващи в проучването. На първо място е критерият \"реалистичност\", тоест колко близко до естествената е декоративната елха. На второ е цената, а на трето - формата. Четвъртият по важност критерий е височината. В България и Хърватия семействата поръчват най-често елха около 180 см, като се съобразяват със стандартите за размера на апартамента. В Словения предпочитаните коледни дръвчета достигат цели 220 см. Новост е търсенето на елхи, подходящи за външни условия. Най-често се поръчват от организации от частния и публичния сектор. Има интерес и от домакинства, които поставят празничното дърво в градината пред къщата и я украсяват с LED светлини. Българинът отделя средно между 90 и 100 лв. за покупка на изкуствена коледна елха. Приблизително толкова харчат и хората в Румъния, Македония, Сърбия и Австрия (45-50 евро). Около 20% повече дават за празнично дръвче в Унгария и Хърватска (60-65 евро), а най-много - в Словения (100 евро). През последните години семействата отварят по-широко кесиите си за украса в навечерието на Рождество Христово, като няма разлика между столиците и големите градове, твърдят от българската фабрика за производство на елхи в Раковски. Проучването е за периода ноември 2017 - ноември 2018 г. В Хърватска, Унгария, Австрия и Словения елхата се украсява още в средата на ноември и се прибира след 20 януари. В Сърбия, Македония, България и Румъния това става по-късно - в началото на декември, а свалянето на украсата се случва по-рано - между 6 и 15 януари.", "date": "2018.12.07", "title": "Коледният символ, или култът към елхата"}
{"url": "https://duma.bg/mechopuhova-tvoritelnitsa-pomaga-na-detsa-v-neravnostoyno-polozhenie-n180911", "text": "\"Коледна Мечопухова творителница\", организирана от фондация \"Рицари на Доброто\" и сдружение \"Празнични герои\" в подкрепа на деца в неравностойно положение, ще се проведе на 8 декември в зала 4 на НДК. По време на събитието всички желаещи (деца и възрастни) ще могат да нарисуват Коледното глинено гърненце на Мечо Пух със специализирани бои за тази цел. \"Сред музика и танцова забава, ела и гърненце си нарисувай ти и от Коледното базарче вълшебство си купи и така Коледно добро дари! А в края на творителницата за най-красивото гърненце награда първа, огромен, плюшен Мечо пух с любов получи!\", призовават идеолозите на проявата. Таксата за участие в \"Коледна Мечопухова творителница\" е 10 лв. Със събраните средства ще се закупят подаръци за деца в неравностойно положение.", "date": "2018.12.07", "title": "Мечопухова творителница помага на деца в неравностойно положение"}
{"url": "https://duma.bg/vecher-s-hitovete-na-dzhipsi-kings-n180912", "text": "\"Джипси кингс\", водена от Пако Балиардо, ще поднесе взривяващо фламенко шоу на многобройните си фенове у нас днес, 7 декември, от 20 ч. в зала 1 на НДК, припомня Радостина Ранова, пиар експерт. Концертът в София, организиран от \"Loud Concerts\", е втора изява на групата за годината у нас, но Пако обеща музикантите, с които идва, отново да дадат всичко от себе си и да вдигнат на крака публиката в зала 1 на НДК. Ще звучат всички култови хитове на \"Джипси кингс\" - \"Bamboleo\", \"Djobi Djoba\", \"Volare\", \"Un Amor\"... Бандата се надява да има повече време да разгледа столицата ни и да се наслади на възхитителната българска кухня. Преди концерта у нас \"Джипси кингс\" има дата в Румъния, а след София ще се отправи към Хърватия. Все още се продават билети в мрежата на \"Ивентим\" и партньорите им. Всеки фен може да използва и опцията на Eventim Print at Home, която дава възможност купеният електронен пропуск да се отпечатва вкъщи.", "date": "2018.12.07", "title": "Вечер с хитовете на \"Джипси кингс\""}
{"url": "https://duma.bg/lyubimiyat-hudozhnik-na-istinski-esteti-sladkodumniyat-magosnik-na-chetkata-i-dalgogodishen-karikaturist-na-duma-n180910", "text": "на 9 декември ще има повод да почерпи. Но не по случай поредната изложба, представяща шедьоврите му по света и у нас, а заради изпълнения със закачки, наздравици и веселие рожден ден. Усмихнатият повелител на безкрайната палитра от цветове в картините му с искри в очите и топлина в душата провокира ценители към философски размисли за непреходната роля на изкуството. А когато е облечен в костюм на Дядо Коледа, успява да го замести по-добре от оригинала. Трябва само да внимава, че списъкът ни с желания надхвърля броя на страниците на любимия ни вестник. Затова пожелаваме на рожденика да е много здрав и да е все така талантлив и човечен.", "date": "2018.12.07", "title": "Любимият художник на истински естети, сладкодумният магьосник на четката и дългогодишен карикатурист на ДУМА"}
{"url": "https://duma.bg/kratki-novini-n180902", "text": "Първа лига XVIII кръг Дунав - Славия 1:1 1:0 Ахмедов (43) 1:1 Узунов (90+1); Витоша Б - Верея 2:0 Садула (22 и 84);  Септември - Левски 2:2 0:1 Костов (60) 1:1 Стоянов (66) 1:2 Кабрал (80-д) 2:2 Будинов (90+4) ЧК: Алвеш (С-82); Етър - Ботев Вр 2:1; Локо Пд - Ботев Пд 0:2; Берое - Черно море 0:1; снощи: ЦСКА Сф - Лудогорец.  1. Лудогорец 17 14 2  1 37:11 44  2. ЦСКА-Сф 17 12 2  3 31:6 38  3. Левски 17 12 1  4 35:13 37  4. Ботев Пд 18 10 2  6 27:16 32  5. Берое 18  8 6  4 26:14 30  6. Черно море 18  8 3  7 25:29 27  7. Етър 18  8 3  7 19:20 27  8. Ботев Вр 18  7 3  8 22:27 24  9. Локо Пд 18  6 4  9 16:19 22 10. Славия 18  5 6  7 16:20 21 11. Витоша Б 18  6 1 11 14:28 19 12. Дунав 18  4 3 11 20:33 15 13. Септември 17  3 1 13 14:34 10 14. Верея 18  0 5 13 9:41  5 Футбол по Диема спорт 17.30 Пирин - Царско село по Макс спорт 3 21.30 Ювентус - Интер по Евроспорт 1 Биатлон 15.00 СК в Поклюка (10 км, мъже) Ски-скокове 18.45 СК в Титизее Нойщад (квалификация) Утре Футбол по Диема спорт  12.30 Черно море - Локо Пд 15.00 Ботев Вр - Берое 17.30 Левски - Етър по Диема спорт 2 17.00 Ман Юнайтед - Фулъм 19.30 Челси - Ман Сити по Макс спорт 2 21.45 Еспаньол - Барселона по БНТ 3 Ски 10.55 и 13.55 СК във Вал д'Изер (мъже) Баскетбол 17.55 Балкан - Берое по Евроспорт 1 Ски 12.00 СК в Сен Мориц (жени) Биатлон 15.00 СК в Поклюка (7,5 км, жени) В неделя Футбол по Нова спорт  12.30 Септември - Дунав по Диема спорт 15.00 Верея - ЦСКА-Сф 17.30 Лудогорец - Славия по Макс спорт 3 21.30 Милан - Торино по БНТ 3 Ски 10.25 и 13.25 СК във Вал д'Изер (мъже) по Евроспорт 1 Биатлон 12.30 и 14.30 СК в Поклюка Ски-скокове 16.30 СК в Титизее Нойщад по Диема спорт 2 Волейбол 14.30 Нефтохимик - Монтана по Макс спорт 1 Волейбол 14.00 Световно клубно за жени (финал)", "date": "2018.12.07", "title": "Кратки новини"}
{"url": "https://duma.bg/tsska-aut-ot-evropa-n180900", "text": "Волейболният ЦСКА приключиха набързо в Европа след втора загуба от белгийския Льовен. В реванша \"червените\" паднаха с 0:3 гейма (-23, -16, -21) и не успяха да прескочат 1/16-финалите в \"Чалъндж къп\". Преди седмица воденият от Александър Попов състав загуби с 1:3 гейма в \"Христо Ботев\". В зала \"Хеверлее\" треньорът на ЦСКА не взе в групата ветераните Ивайло Стефанов и Христо Цветанов и даде път на младите играчи. Те обаче успяха да се държат близо до съперника само в първия гейм. Най-резултатен стана централният блокировач Тодор Костов с 13 т., а Пламен Шекерджиев добави 9. За домакините Гил Хофманс завърши с 14, а Бере Петерс с 13 т. В следващата фаза белгийските \"лъвове\" ще мерят сили с израелския Апоел Кфар Саба, който отстрани австрийския УВК Грац.", "date": "2018.12.07", "title": "ЦСКА аут от Европа"}
{"url": "https://duma.bg/s-kamani-ot-zhlachka-shte-gradim-zavod-n180919", "text": "С камъни от жлъчка ще градим завод, с камъни от жлъчка ще строим живота нов...Ето този рефрен затанцува в подсъзнанието ми, когато съвсем фронтално финминът Владислав Горанов оповести как през 2019 г. \"ще сме по-богати\". Различни крилати мисли се заблъскаха у мен, какво ли не си запредставях. От една страна, жлъчката е орган, присъщ както за бедни, така и за богати, както за личности с висок интелект, така и за съвсем синекурни прагматици. Тя има свойството да произвежда камъни и когато е оголяла и обосяла, и когато е преяла. Значи - материал винаги ще има, при това много био... От друга страна, високите цели изискват висока цена. И се сещам как преди две-три години май същият Горанов ронеше сълзи на рамото на вожда, че не можел да си храни семейството с депутатската заплата, пък децата едно след друго се роят... Явно, във финминистерството заплатите са по-добри, освен това този пост дава шанс да се вдъхне голяма доза оптимизъм у изпружения от недоимък и финнесгоди живот. Това за изпружването го обясни великолепният плувец Петър Стойчев, който се хвърли в леденото море при минус 20 градуса на въздуха и минус 3 на водата. Той обясни, че когато е студено, човешкото тяло се стреми да се свие, но при плувеца в такава среда тялото трябва да е изпънато, за да може да се пребори с екстремалните условия като единна система. Ами при плувците тялото е единна система, но при човешките общества, особено в днешния необгербван добре стандарт на живот, единната система скоростно се атомизира и всеки търси оцеляване - поединично. От трета страна, като елемент на езика, имам предвид българския език, фразата \"ще сме по-богати\" съвсем не е лесна или проста! Първо, \"сме\" е трето лице мн. ч. На спомагателния глагол \"съм\". Когато \"ние сме\", сме \"ние\", а когато \"те са\", тогава са другите. Е, добре, кого има предвид финминът? Тях си, нас си, или другите?! А ние, другите, как да го тълкуваме?.. Ето така на живо се ражда и либретото на новата мелодрама \"ще сме по-богати\", която трябва да засити вечно зейналата и ненаяла се паст на народа суверен с голи обещания. Така беше и миналия път, когато се подпалиха около десетина души на различни места из страната, защото не искаха да повярват, че ще трябва да плащат непосилната \"нова и \"по-нова\" цена на ток и парно. Но днес никой не помни имената им, нито се сеща защо бяха тия вредни акции, които според управляващите - и тогава от ГЕРБ, - целяха да опропастят добрия имидж на \"Гражданите...\" Ето затова, вместо да се изпружват от студ, добрите български избиратели ще трябва да се попитат защо са им високи цели, ако не могат да платят високата цена. Евентуален отговор, клонящ към негативното \"не\", е недопустим, тъй като ще хвърли сянка на съмнение в успешната бащинска и майчинска политика на \"Гражданите...\" А от друга страна, ударението пада върху действително живущите у нас граждани - електорални единици, които под натиска на неувяхващата надежда, че някои \"ще сме по-богати\", трябва да изчакат едно по-светло бъдеще и едни вече наближаващи избори. И много-много да не се пружат, тъй като поради глобалното затопляне на някои региони зимата вече е по-мека...", "date": "2018.12.07", "title": " С камъни от жлъчка ще градим завод"}
{"url": "https://duma.bg/sinapov-19-i-v-poklyuka-n180901", "text": "Антон Синапов регистрира най-добрия български резултат в първия индивидуален старт за Световната купа по биатлон. На 20 км в Поклюка чепеларецът сбърка само последния патрон от положение прав и финишира 19-и. Пропускът го лиши от място в топ 10, защото получи 1 наказателна минута. Без нея 25-годишният Синапов щеше да е седми. 19-ото място е третият най-добър резултат в кариерата му. Той има едно 11-о и едно 16-о място, но в спринта. Синапов заслужи 22 т. за класирането. В словенския курорт нашият беше по-бавен с 2:10,4 мин. от победителя Мартен Фуркад (Фр). Водещите ни биатлонисти започнаха зле сезона. Красимир Анев завърши 49-и с 3 грешки и на 3:43,5 мин., а Владимир Илиев пропусна 6 от 20-те мишени и остана на 6:14,2 мин. Димитър Герджиков се нареди 103-и от 109 стартирали също с 6 пропуска и на 9:48,5 мин. Носителят на седем Световни купи Мартен Фуркад беше перфектен на стрелбището и избяга класическата дистанция за 47:09,2 мин. Само на 4,2 сек. след него завърши  Йоханес Кюн (Гер), а трети остана ветеранът Симон Едер (Ав) на 19,7 сек. Фуркад записа 75-а победа в Световната купа в 235-ия старт. Носителят на малките кристални глобуси във всичките 4 дисциплини от миналия сезон (спринт, индивидуално, масов старт и преследване) се качи на подиума за 139-и път. Състезанието беше отложено от сряда заради гъстата мъгла в Поклюка. Днес от 15,15 ч. е стартът на 10 км спринт.", "date": "2018.12.07", "title": "Синапов 19-и в Поклюка"}
{"url": "https://duma.bg/tezhki-sapernitsi-za-yunoshite-za-evro-2020-n180903", "text": "Жребият за предквалификациите за Евро 2020 за юноши прати отбора до 17 години в Норвегия, с Австрия и Малта. Турнирът е от 17 до 23 октомври 2019 г. Първите 2 отбора от 13-те групи и 4-те най-добри трети състави ще се присъединят към Испания и Англия в елитния кръг, който ще се играе през март 2020 г. Финалите ще са през май 2020 в Естония. Юношите до 19 г. пък са в Група 1 с домакина Турция, Черна гора и Армения в предварителните пресявки, които са от 13 до 19 ноември 2019 г. За елитния кръг ще се класират първите 2 отбора от всяка от 13-те групи, както и отборът с най-добри показатели от третите в подреждането, и Португалия. Финалите са в Северна Ирландия през юли 2020 г. ", "date": "2018.12.07", "title": "Тежки съперници за юношите за Евро 2020"}
{"url": "https://duma.bg/31-nagradeni-grafiki-na-dimo-kolibarov-n180846", "text": "Един от най-добрите ни съвременни графици Димо Колибаров представя 31 наградени графики в бургаската галерия \"Пролет\" на ул. \"Лермонтов\" 32. Изложбата не е замисляна предварително. Като такава тя се самоситуира през годините на моето творческо пътуване, споделя Колибаров. Имах привилегията да премина през ситото на международни и компетентни журита, за да участвам в множество графични форуми. Творбите проправиха пътя ми на художник и популяризираха името ми в средите на графичното изкуство, отбелязва той.  Различните отличия, с които бяха удостоени тези 31 графики, ми донесоха удовлетворение за дните и нощите, посветени на изкуството, добавя Колибаров.", "date": "2018.12.07", "title": "31 наградени графики на Димо Колибаров"}
{"url": "https://duma.bg/polet-nad-mechtite-s-nikolay-angelov-gari-n180847", "text": "\"Всеки човек е цяла вселена, опитва се да бъде различен, да бъде себе си. За това и светът, в който живеем, е пъстър и многолик. Онова, което ни сближава, е способността ни да мечтаем. Понесени на крилете на мечтите си, в които още живее частица от Създателя, ние политаме към висините, извисяваме Духа си, доказваме, че сме божии чеда,\" казва Николай Ангелов-Гари, чиито картини ще радват ценителите до 31 декември в столичната галерия \"Европа\", ул. \"Леге\" 3. Живописната изложба е озаглавена \"Полет над мечтите\".      Гари е роден на 13 ноември 1978 г. Завършил е ВТУ \"Св. св. Кирил и Методий\", специалност скулптура. От 2009 г. е член на Дружеството на художниците в Бургас. От 2012 г. е член на Българското иконографско сдружение. От 2014 г. е член на УС на Б.И.С. Живее и работи в Бургас. Осъществява самостоятелни изложби в Дома на хумора и сатирата в Габрово, галерия \"Ларго\" във Варна, пловдивската галерия \"Възраждане\", галерия \"Неси\" в Бургас, галерия \"Алтера\" в София, галерия \"Бяла зона\" в Пловдив, галерия \"Париж\" в София, Балабанова къща под тепетата, ГХГ в Карлово. Носител е на отличията \"Руси Стоянов\" за млад художник в Бургас през 2017 г., голямата награда \"Златният Езоп\" на ХХII Международно биенале на хумора и сатирата в Габрово, наградата на СБХ за млад автор на биеналето \"Бургас и морето\" през 2014 г.", "date": "2018.12.07", "title": "\"Полет над мечтите\" с Николай Ангелов-Гари"}
{"url": "https://duma.bg/sisino-e-futbolist-%E2%84%961-za-noemvri-n180904", "text": "Защитникът на Лудогорец Сисиньо спечели приза за Футболист №1 на месец ноември според индекса на ИНСТАТ. Класацията бе учредена през настоящия сезон от Асоциацията на българските футболисти, в сътрудничество с ИНСТАТ - една от най-големите компании за футболни анализи и статистика.  Сисиньо събра 286 т., пред Давиде Мариани (Левски) 279 и Кирил Десподов (ЦСКА-Сф) 271 т. Бразилецът е първият защитник, който печели класацията. Преди него приза заслужиха Десподов (август), Марселиньо (Лудогорец през септември) и Станислав Костов (Левски за октомври).", "date": "2018.12.07", "title": "Сисиньо е Футболист №1 за ноември"}
{"url": "https://duma.bg/drago-draganov-sviri-na-ludogorets-i-slaviya-n180905", "text": "Варненецът Драгомир Драганов ще свири наглед най-оспорвания мач в 19-ия кръг в Първа лига. Той ще изведе отборите на Лудогорец и Славия в неделя от 17.30 ч. Кръга откриват утре от 12.30 ч. Черно море и Локо Пд под свирката на Георги Давидов. Пак утре от 15.00 ч. Георги Кабаков ще ръководи двубоя Ботев Вр - Берое, а от 17.30 ч. Никола Попов е арбитър на мача Левски - Етър. В неделя от 12.30 ч. на Септември и Дунав съдия е Радослав Гидженов, а на Верея и ЦСКА-Сф. За рефер на последния мач от кръга в понеделник от 17.30 ч. Ботев Пд - Витоша Б бе определен Станислав Тодоров. В 17-ия кръг във Втора лига наряди получиха двама от елитните съдии. Депутатът от ГЕРБ Стефан Апостолов ще свири утре от 14.00 ч. мача Локо Сф - Монтана, а Християна Гутева ще бъде четвърти съдия. Пак тогава петричанинът Ивайло Стоянов - Сватбата е рефер на Струмска слава и Арда. ", "date": "2018.12.07", "title": "Драго Драганов свири   на Лудогорец и Славия"}
{"url": "https://duma.bg/knezha-iska-vazstanovyavane-na-instituta-po-tsarevitsata-n180948", "text": "Жители на Кнежа поискаха да бъде подпомогнат и напълно възстановен Институтът по царевицата, който е част от Селскостопанската академия. Това стана на среща с депутатите Валери Жаблянов и Румен Георгиев. „Цяла Северна България е много изостанала в сравнение с южната част на страната. Инфраструктурата е в пъти по-лоша, работните места по-малко, заплатите по-ниски\", оплакаха се жители на град Левски пред депутатите Дора Янкова, Николай Цонков и Явор Божанков. Хората предложиха модернизирането на БДЖ и развитието на ЖП транспорта да  залегне сериозно във „Визия за България“.  В Белене пък категорично се обявиха за възстановяването на проекта за строеж на АЕЦ, както и възстановяване на проекта за Хидротехнически комплекс на р. Дунав. На срещата с депутата Кольо Милев те добавиха, че развитието на ядрената енергетика трябва да залегне още по-категорично в проекта. В разговора си с депутатите Манол Генов и Николай Иванов жителите на с. Пордим казаха, че се надяват БСП скоро да успее да реализира своята Визия, за да остават младите хора у нас и да се развиват в родината си. Видимите резултати на ГЕРБ са пълната разруха, категорични бяха жителите на Сухаче в разговор със зам.-председателя на ПГ \"БСП за България\" Драгомир Стойнев и депутатите Кристина Сидорова и Чавдар Велинов. Трябва да успеете, за да я има България, призоваха хората от Червен бряг. Жители от гр. Искър настояха за справедливи пенсии. Хората от Новачене споделиха, че откакто селото е включено към ВиК асоциацията, цената на водата се увеличила драстично.  Сложете край на мутро-олигархичния модел, призоваха хората от Божурица в разговор със зам.-председателя на ПГ \"БСП за България\" Христо Проданов и депутатите Петър Витанов и Стефан Бурджев. Жителите на Тръстеник пък са категорични, че икономиката, здравеопазването, образованието и сигурността трябва да бъдат приоритет на държавата. ", "date": "2018.12.07", "title": "Кнежа иска възстановяване на Института по царевицата"}
{"url": "https://duma.bg/bsp-obvini-upravlyavashtite-v-imitatsiya-na-merki-sreshtu-mrasniya-vazduh-n180962", "text": "Скандална безотговорност и имитация на реални действия видя БСП в мерките, които властта взима срещу мръсния въздух над България. Хората излизат с маски по улицата заради мръсния въздух, но все повече от тях осъзнават, че ги носят заради непоносимостта към управляващите, заяви депутатът от левицата Манол Генов, който прочете декларация от името на група. Ще свалят маските срещу задушаване едва когато ви свалят от власт, обърна се социалистът към мнозинството в залата. По думите му правителството се е паникьосало от угрозата за поредни солени санкции от страна на ЕК. Затова се е хвърлило да имитира мерки, с които уж да изпълни решението на съда от април 2017 година.  Тече четвърта година, откакто е заведено делото срещу страната ни. Неговият мотив е повече от категоричен, допълни Манол Генов. По думите му напредъкът е нищожен и няма как да се скрие. Бюрократичното високомерие и ангажираните институции са спестили истината за непростимото забавяне на мерките за справяне с проблема с мръсния въздух с поне 2 години, се казва още в декларацията на БСП. Социалистите определят като \"откровен цинизъм\" прехвърлянето на нови отговорности върху кметовете на общини. България е на второ място след Украйна по броя на смъртните случаи, алармира Генов. От левицата смятат, че общините няма как сами да се справят в битката срещу замърсяването на битката. Нужна им е държавна подкрепа. Генов цитира обещания на властта за средства, заделени за кметовете на общини. Тези пари обаче така и не достигат до общините, подчертават от БСП. Според Манол Генов проявена е скандална безотговорност и то години наред в сферата на чистота на въздуха. Здравеопазването ни също е жертва на екологична безотговорност, по мнението на червения депутат.  Изказването на Манол Генов провокира премиера Бойко Борисов, който бе в пленарна зала, за да участва в парламентарния контрол. Той се върна в миналото и разказа как над София през 2009 г. \"се виеше дим с всички цветове на дъгата заради \"Кремиковци\". Ако тогава го мерехме, не зная какво щеше да излезе, обобщи Борисов. ", "date": "2018.12.07", "title": "БСП обвини управляващите в имитация на мерки срещу мръсния въздух"}
{"url": "https://duma.bg/reyndzharka-v-neizvestnost-izdirva-ya-voenna-politsiya-n180947", "text": "Военната полиция издирва военнослужещата от 61-ва Стрямска механизирана бригада Десислава Стоянова, която е в неизвестност дни наред, съобщиха от ведомството. По неофициални данни 40-годишната жена от няколко дни не се е явявала на работа в поделението, а според нейни познати тя е изчезнала от дома си, без да се обади на никого. Рейнджърката живее в Карлово, има дете, което отглежда сама. Военноокръжната прокуратура в Пловдив е образувала досъдебно производство по обвинение за \"отклонение от военна служба\", заяви нейният говорител подполковник Ангел Узунов.", "date": "2018.12.07", "title": "Рейнджърка в неизвестност, издирва я военна полиция"}
{"url": "https://duma.bg/svidetelstvo-za-prelomno-vreme-n180848", "text": "Виена, Париж, Берлин, Лондон, Ню Йорк... Европа и светът от първата половина на XX век, златните години преди Първата световна война и последвалите я идейни и политически превратности. Съдбата отрежда на Цвайг да прекосява граници и епохи. Среща го с ярки личности от европейския духовен елит, между които Артур Шницлер, Райнер Мария Рилке, Ромен Ролан, Зигмунд Фройд, Емил Верхарен, Пол Валери. И мемоарите му неизбежно добиват стойността на културно-историческо свидетелство за преломно време и за участта на поколение интелектуалци с техните надежди и лутания. Тази носталгична книга завет, в която душевният подем постепенно отстъпва пред огорчението и разочарованието, обобщава смисъла на един живот, мирогледа и веруюто на убеден космополит, който все пак накрая с болката на изгнаник признава: \"...с родината си човек губи повече от парче обградена земя.\" Прозренията на Стефан Цвайг, посланията и уроците на \"света от вчера\" и неговия крах отекват с особена сила близо столетие по-късно, в размирния \"свят от днес\", когато европеизмът е подложен на изпитание и Старият континент ревностно търси своята идентичност. Стефан Цвайг (1881-1942), спечелил световна слава като един от първомайсторите на психологическата новела, блестящ есеист, биограф и романист, е сред най-четените немскоезични писатели. Радетел за Европа, обединена от \"обща духовна енергия\", гражданин на света, за когото \"личната свобода е най-висшето благо на тази земя\", след дълбока екзистенциална криза и крушението на хуманистичните идеали той слага край на живота си в бразилския град Петрополис. Автор е на биографичните романи \"Жозеф Фуше\", \"Мария Антоанета\", \"Мария Стюарт\", \"Триумф и трагедия на Еразъм Ротердамски\", \"Магелан\" и др., както и на много есета, разкази и новели. Автобиографичната му творба \"Светът от вчера\" (1942), публикувана посмъртно, оценена от Томас Ман като \"велика книга\", е сред най-значимото, излязло изпод перото на австрийския белетрист, преведена на множество езици и многократно преиздавана.", "date": "2018.12.07", "title": "Свидетелство за преломно време"}
{"url": "https://duma.bg/kat-napisa-dva-akta-na-haskovskiya-kmet-n180949", "text": "КАТ в Хасково написа два акта на кмета на града Добри Беливанов. Те са заради неизряден вид на пешеходните пътеки. Проверката бе разпоредена от главния прокурор, а Хасково бе посочен като един от градовете с най-фрапантни нарушения.  Двата акта са съставени преди няколко дни. Очакват се да излязат и наказателните постановления. По закон глобата само заради единия акт може да бъде от 2000 до 7000 лв. Кметът Добри Беливанов заяви, че има обявена обществена поръчка за освежаване на пешеходните пътеки.", "date": "2018.12.07", "title": " КАТ написа два акта на хасковския кмет"}
{"url": "https://duma.bg/kamarata-na-inzhenerite-podkrepya-bsp-za-ekspertiza-na-patishtata-n180941", "text": "Камарата на инженерите подкрепят БСП в желанието за експертиза на пътищата в независима европейска лаборатория, заяви говорителят на ПГ \"БСП за България\" Елена Йончева след среща с организацията. Тя е категорична, че контролът на пътищата е в интерес на българския строител. \"Става дума какъв е контролът на бенефициента на държавата, когато се възлагат обществени поръчки при строителство. Нашата битка съвпада с тази на Камарата на инженерите. Считаме, че когато има добър контрол от държавата и от Камарата на инженерите при строителство, включително на пътища, означава по-малко корупция, по-качествен строеж, по-голям шанс за фирмите да се конкурират и по-справедлива бизнес среда\", подчерта Йончева.  Доц. д-р. инж. Методи Андреев заяви, че строителният надзор трябва да е независим. Той коментира, че въпросът с пълния инженеринг достигна предела си и стана фундамента на българската грандкорупция. Разтревожени сме, защото общественият интерес вече няма как да бъде защитен. В тази битка практически ние искаме да постигнем една независимост между отделните участници. Иначе се получават скъпи и лоши обекти, обясни Андреев. ", "date": "2018.12.07", "title": "Камарата на инженерите подкрепя БСП за експертиза на пътищата  "}
{"url": "https://duma.bg/bez-korneliya-ninova-na-kongresa-na-pes-n180943", "text": "Лидерът на БСП Корнелия Нинова обяви вчера, че знаково няма да участва в конгреса на Партията на европейските социалисти в Лисабон заради подготвени резолюции, в които се призовава за ратифициране на Истанбулската конвенция и Пакта на ООН за миграцията. Делегатите на БСП ще подкрепят своята номинация на Сергей Станишев за президент на ПЕС. Ръководител на българската делегация е зам.-председателят на партията Деница Златева. Нинова увери, че представителите на БСП твърдо ще подкрепят избирането на Станишев. Той е и единствен кандидат, така че ще бъде преизбран. \"Желая му успех и здраве, защото го чакат тежки битки догодина на европейските избори\", увери Нинова. Тя добави, че БСП подкрепя редица от решенията на конгреса, които касаят социална Европа, политиката за млади хора, за зелена икономика и т.н. Има обаче и няколко решения, по които българските социалисти имат различно мнение. Конгресът на ПЕС ще приеме резолюция за равенство на половете, с която се призовават всички държави членки да ратифицират Истанбулската конвенция в националното си законодателство като \"единствен начин за защита на жени от насилие\", обяви Нинова. Тя припомни, че Конституционният съд обяви, че конвенцията противоречи на Конституцията. НС на БСП има решение срещу ратификацията й. \"Изпратила съм писменото си възражение до форума в Лисабон. То вече е депозирано до конгреса и нашата делегация няма да подкрепи тази резолюция\", подчерта Нинова. БСП не подкрепя и резолюцията, която предлага държавите членки да поемат солидарна отговорност за приемане на мигранти, а на отказалите да бъдат налагани финансови и икономически санкции. Има решение на българския парламент по този въпрос, с което задължихме правителството да не подписва двустранни споразумения за връщане, напомни Нинова. На конгреса на ПЕС ще бъде гласувана и резолюция, в която ПЕС се солидализира с пакта по миграция на ООН и подкрепя напълно неща, което също се разминава с нашата позиция, поясни Нинова. ", "date": "2018.12.07", "title": "Без Корнелия Нинова на конгреса на ПЕС"}
{"url": "https://duma.bg/gerb-si-vodyat-zapiski-po-viziya-za-balgariya-n180950", "text": "Кметове, техни заместници и лидери на ГЕРБ присъстват на срещи в Ловешка област, на които БСП представя \"Визия за България\". Това съобщи за ДУМА депутатът от левицата Милко Недялков. Градоначалникът на Луковит Иван Грънчаров, който е и общински лидер на партията на Бойко Борисов, е бил на цялата дискусия по проекта. Той не е взел участие в разговора с жители на града, но е слушал внимателно и прилежно си е водил записки. По-рано в дебатите по документа на БСП активно се е включила подкрепената от ГЕРБ кметица на Ъглен Таня Гетова. Тя е поставила пред депутатите от \"БСП за България\" Димитър Данчев и д-р Илиян Тимчев въпроса за развитието на малките населени места. Зам.-кметът на Угърчин Мария Динова - пак от партията на Борисов, също е проявила интерес и е присъствала на разговора на социалистите Станислав Владамиров и Любомир Бонев с жители на града. В Ловеч пък дебатите по Визията са преминали под зоркия поглед на лидера на ГЕРБ Игнат Игнев и на активисти на местната организация на неговата партия, които слушали с интерес и чинно си записвали тезите на левите депутати Жельо Бойчев, проф. Георги Михайлов и Милко Недялков. \"Съжалявам, че обсъждането на \"Визия за България\" в страната засега се преустановява, защото интересът, който представители на ГЕРБ в Ловешко проявяват към проекта, може да се превърне в обединителна сила за нацията\", коментира Недялков. По време на обсъждането представители на бизнеса в Ловеч заявиха, че никъде в Европа няма правителства, които да не подкрепят собствените си предприемачи, разказа още Недялков. Хората са категорични, че са им необходими ред и сигурност, за да работят, а не да се мери с различен аршин според ситуацията. \"Станахме счетоводители, вместо да работим. Административната тежест е много голяма - по цял ден пращаме справки. А тези, които трябва да бъдат проверени, не ги закачат\", казали предприемачите.  Участниците в разговора са поставили въпроса и за вноса на работна ръка, както и какво се случва с електронното правителство, което от години се прехвърля от институция на институция и все още го няма, а е обещание на управляващите. Като основни проблеми предприемачите са посочили ниските заплати и изтичането на кадри в чужбина, заради по-добрите условия и заплащане. \"Казах на хората, че трябва да се предприемат мерки за стимулиране на родното производство и купуването на български и местни стоки и услуги. България е богата страна и във всеки регион има специфични и характерни производства. Предложих всеки град да подеме инициатива да рекламира собствените си производства. Така ще се създаде не само конкурентна среда, но и стимул за отделните работодатели\", заяви Недялков.  Подкрепата си за \"Визия за България\" са изразили още жители на Троян, Луковит, Априлци, Дерманци и Ъглен на среща със зам.- председателя на ПГ на \"БСП за България\" Весела Лечева и депутатите д-р Валентина Найденова, проф. Румен Гечев, Радослав Стойчев и Иван Ибришимов.     ", "date": "2018.12.07", "title": " ГЕРБ си водят записки по \"Визия за България\""}
{"url": "https://duma.bg/neizvestni-snimki-i-istorii-za-nevena-kokanova-n180851", "text": "Биографичната книга \"Години любов. Невена Коканова\" от Георги Тошев издаде \"Книгомания\" по случай 80-годишнината от рождението на обичаната актриса. Лимитирана част от тиража е с колекционерска стойност, тъй като включва три картички с неизвестни фотографии на Невена Коканова от 60-те години и е подписана от автора. Отличава се и с различна корица от основното издание. Заглавието на книгата не е случайно - кореспондира с първия важен филм в кариерата на Невена Коканова \"Години за любов\", но и очертава звездния път на актрисата - да бъде обожавана от публиката си завинаги. \"С любов се оцелява. Няма друго оръжие срещу проблемите в този живот. Той сякаш ни е даден, за да се борим за него...\", споделя тя в последното си интервю с Георги Тошев през 1999 г. Макар за журналиста това да е втора книга, която подготвя в почит към голямата звезда на българското кино (първата е от 2009 г., \"Невена Коканова. Коя съм...\"), той за първи път публикува цялото си интервю с нея. То е много лично - като изповед, дълго и наситено с нюанси, тъй като засяга различни, чисто човешки теми от живота, етапите от кариерата й, разкрива светогледа и мъдростта й. \"Години любов\" припомня \"Лицата на Невена\" от дебюта й в \"Две победи\" (1956), първата голяма роля - на Ема (в \"Години за любов\"), първата изява на театралната сцена, първата любов, участията в главна роля в \"Тютюн\", \"Дами канят\" - една от най-успешните комедии на българското кино, единствената й изява като режисьор - довършвайки филма на съпруга си Л. Шарланджиев \"Трите смъртни гряха\" (1980), избора да напусне или да остане в България и други важни моменти от творческия й път. На 23 години Невена е звезда на най-големия кинофорум в света. Председателят на журито - френският писател Андре Мороа, целува ръката на Коканова с думите: \"Вие ме развълнувахте!\" В раздела \"Огледалата на Невена\" са представени истории и емоции, споделени от най-близките хора на актрисата - дъщеря й Теодора Шарланджиева, дългогодишния й приятел Павел Павлов, съпругата на режисьора Въло Радев - Жени Радева, археолога Дикран Балабанян, неин съсед в любимата й махала Чомаци в Габровския Балкан. Нови ракурси към образа добавят актрисата София Кузева и журналистът Кирил Аспарухов. Много от фотографиите в книгата се публикуват за първи път. \"Години любов. Невена Коканова\" е поклон пред красотата, таланта и силния дух на актрисата - и неслучайно излиза точно в годината, когато тя щеше да навърши 80 - на 12 декември. Затова и официалното представяне на луксозното издание ще се състои в няколко поредни дни през декември: на 8-и от 19 ч. в Българския културен институт в Берлин заедно с прожекция на документалния филм \"Коя съм\" с участието на Теодора Шарланджиева, актрисата Мария Статулова и автора Георги Тошев; на 10-и от 19 ч. там ще бъде показан филмът \"Спомен за близначката\" - реж. Любомир Шарланджиев, с участието на Теодора Шарланджиева; на 12-и от 19 ч. в клуб \"Перото\" в НДК е премиерата на книгата с участието на Теодора Шарланджиева, Мария Статулова, режисьора Павел Павлов; на 13-и в кино \"Одеон\" ще има премиера на новия документален филм \"Невена Коканова. Пътуване\", с участието на Георги Тошев и колеги на актрисата; на 14-и от 18.30 ч. в Сатиричния театър ще бъде открита изложбата \"Невена и Сатирата\", с участието на Калин Сърменов - директор на театъра, и приятели на актрисата; на 16-и от 12.30 ч. в предаването на БиТиВи \"НепознатиТЕ\" е премиерата на тв версията на новия филм за Коканова. През декември кино \"Одеон\" представя \"НепознатиТЕ роли на Невена Коканова\" - панорама с филми на актрисата. От средата на януари започва национално турне на книгата и филмите.", "date": "2018.12.07", "title": "Неизвестни снимки и истории за Невена Коканова"}
{"url": "https://duma.bg/poshtenska-stantsiya-na-dyado-koleda-v-stolichniya-kuklen-teatar-n180856", "text": "Вълшебна пощенска станция на Дядо Коледа в Столичния куклен театър вече очаква своите посетители, които могат да споделят с добрия старец най-съкровените си желания, научи ДУМА от Албена Халачева. Самият Дядо Коледа ще бъде гост на празничните представления от 10 до 26 декември.  Един от най-красивите коледни спектакли на СКТ - любимата на поколения \"Бяла приказка\" на Валери Петров, ще срещне зрителите с горските обитатели, метеоролога и палавника Ванчо, които след куп премеждия в снежната гора ще открият какво е истинско приятелство. Сценична редакция и постановка проф. Атанас Илков, режисьорка Елза Лалева, сценография и кукли проф. Майа Петрова, музика Петър Ступел. Участват Нелла Хаджиева, Здравко Димитров, Мими Йорданова, Румелия Знаменова, Цветослава Симеонова, Анелия Ничева, Галина Савова, Надя Тошева, Елза Лалева. В щури приключения ще се впуснат и героите от \"По следите на Дядо Коледа\" от Румен Николов. Режисьорка е Бисерка Колевска, сценография и кукли Свила Величкова, музика група \"Акага\". В ролите са Венцислава Асенова, Георги Стоянов, Димитър Тодоров, Ивет Лазарова-Торосян, Мая Бежанска/Цветелин Павлов. Малките палавници от \"Стана нещо необикновено\" от Стефан Москов и Леонард Капон, по приказки на Джани Родари, ще преобърнат настроението на един странен и намръщен чичко и ще му покажат, че в празничната нощ се случват чудеса, ще го накарат да си припомни колко е хубаво човек да се забавлява. Режисьор е Иван Райков, сценография Станислава Кръстева, кукли Диана Узунова-Тодорова, музика Мишо Шишков, участват актьорите Елена Русалиева, Румен Гаванозов, Стоян Дойчев, Татяна Етимова. Тримата снежковци от едноименния спектакъл по пиесата на Милан Павлик, заедно с малкото кученце ще намерят нови приятели в коледната нощ и ще посрещнат щастливи Дядо Коледа. Превод Яна Цанкова, режисьорка Анастасия Янкова, сценография и кукли Стефка Кювлиева, музика Методи Иванов. Участват Стефан Димитров, Ваня Камянска, Камен Асенов, Ана-Мария Лалова. Спектаклите ще се играят и през коледните дни на 24, 25 и 26 декември.", "date": "2018.12.07", "title": "Пощенска станция на Дядо Коледа в Столичния куклен театър"}
{"url": "https://duma.bg/zaradi-brekzit-hilyadi-balgari-se-zavrashtat-v-rodinata-n180958", "text": "Вълна от 20 или 50 хил. българи, които се връщат в родината, може да залее страната заради Брекзит. Това прогнозира основателят на Български център за социална интеглация и култура в Лондон Нишан Джингозян. Според него голяма част от българите, които живеят на Острова, ще се завърнат, пише Фокус. Защото няма да могат да покрят изискванията за оставане в страната след Брекзит. Той поясни, че граждани на ЕС, в това число и българите, които живеят във Великобритания, следващата година трябва да кандидатстват за нов юридически статут заради Брекзит.  Нишан Джингозян коментира, че последствия от завръщането на българи ще има и за Великобритания, и за България.  Над 60% от българите във Великобритания работят в обслужващата сфера - хотели, ресторанти. Едно евентуално тяхно завръщане в България ще има отражение върху Великобритания, но също така и върху България. Представете си вълна от 10, 20 или 50 хиляди българи, които се връщат в България заради това, че не могат да останат във Великобритания, описа ситуацията Джингозян. Първо, това означава значително намаляване на средствата, които постъпват в България от Великобритания. От друга страна това означава натоварване на социалната система на България. Например, ако в София се върнат 10 хиляди граждани, те кандидатстват за работа, за личен лекар, за жилище. Прогнозирам, че една голяма вълна от хора ще се завърне, тъй като няма да могат да покрият изискванията“, коментира Джингозян, цитиран от Фокус. Приоритет номер едно за нас е информационна кампания, която да обясни на българските граждани, че трябва да кандидатстват. Тази разяснителна кампания трябва да започне и от България, каза Джингозян.  Той благодари на институциите в Лондон, които активно работят за популяризиране на кампанията. Кампанията се провежда и на български език, в цял Лондон има плакати и материали на български, които разясняват правата на гражданите след Брекзит. ", "date": "2018.12.07", "title": "Заради Брекзит: Хиляди българи се завръщат в родината"}
{"url": "https://duma.bg/nadziratel-ot-loveshkiya-zatvor-vkarval-telefoni-v-kiliite-n180960", "text": "Надзирател от ловешкия затвор е разследван за това, че срещу подкупи е вкарвал в килиите на осъдените мобилни телефони. Срещу задържания е образувано досъдебно производство за получаване на подкуп и за длъжностно престъпление. Надзирателят се уговарял с близки на затворниците срещу различни суми пари да внася телефонни апарати и да ги предава на лицата. От прокуратурата припомнят, че по закон задържаните нямат право да притежават или да ползват телефони. При проведени претърсвания са иззети телефонни апарати от килиите на задържаните. Срещу служителя е повдигнато обвинение за подкуп. Под ръководството на Окръжна прокуратура –Ловеч по досъдебното производство се извършват процесуално-следствени действия. Внесено е искане за отстраняване от длъжност.", "date": "2018.12.07", "title": "Надзирател от ловешкия затвор вкарвал телефони в килиите"}
{"url": "https://duma.bg/pirati-skriti-sakrovishta-i-taynstveni-priklyucheniya-n180857", "text": "Премиерата на \"Островът на съкровищата\" по популярния роман на Робърт Луис Стивънсън ще се състои на 17 декември от 19 ч. в Театър \"Азарян\". Публиката ще може да гледа страховитото приключение за пирати и съкровища още два пъти до края на годината - на 21 и 30 декември. Постановката е на нашумялата млада режисьорка Анастасия Събева, която заедно с осем талантливи актьори (Стелиан Радев, Августина-Калина Петкова, Елена Нацариду, Веселин Петров, Ненчо Костов, Боян Арсов, Борис Кашев, Весела Петрова) създаде на сцената на същия театър \"Кралят Елен\" - спектакъл с редица награди, номинации, гостувания на престижни фестивали и многобройни признания на публиката, припомня Вера Банчева. Актьорският състав на \"Островът на съкровищата\" включва младите и талантливи Стелиан Радев, Августина-Калина Петкова, Елена Нацариду, Явор Вълканов, Михаил Сървански, Димитр Несторов, Елица Костова, Васил Витанов, Нено Койнарски, Иван Станчев, Виктор Иванов, Деян Жеков, Денис Хаят и Шахин Шехзен. Популярният актьор Христо Мутафчиев ще се превъплъти в образа на страховития пират Флинт. Те ще въвлекат публиката във вълнуващо приключение за пирати, скрити съкровища и тайнствени острови. Всичко това е обгърнато от запомнящата се музика на Стелиан Радев, ефектни декори, много младежка енергия и настроение. \"За мен \"Островът на съкровищата\" е сбъдната мечта, приключението, за което всеки от нас мечтае от дете! Морски бури и битки, търсене на загубено съкровище и пазени тайни, които излизат наяве. Днес мисля, че имаме нужда от повече красиви, театрални, приказни приключения, които да ни вдъхновяват, забавляват и осмислят. Смятам, че спектакълът ще развълнува както младежите, така и по-възрастните зрители, които не са забравили пиратските истории от детството си\", споделя младата режисьорка Анастасия Събева. Сценографията и костюмите са на Ивайло Николов и Ива Гикова, хореография Анна Пампулова.", "date": "2018.12.07", "title": "Пирати, скрити съкровища и тайнствени приключения"}
{"url": "https://duma.bg/suingirashta-koleda-s-vasil-petrov-n180859", "text": "Джаз легендата Васил Петров ще представи нова концертна програма за Рождество Христово в няколко града, научи ДУМА от Маргарита Тошева. Събитията с коледна празнична програма започват с биг бенд състави и прерастват в симфонични оркестри. Васил Петров ще изпълни първия си коледен концерт на 13 декември с Биг бенд Велико Търново с диригент Владимир Бошнаков от 19 ч. в МДТ \"Константин Кисимов\", а на 15 декември е в зала \"България\" в София с Биг бенда на Българското национално радио с диригент Антони Дончев от 19.30 ч. Следват изявите му с новата концертна програма \"Сиунгираща Коледа\" за симфоничен оркестър в Стара Загора, Смолян, Хасково и Враца. Заедно със симфоничния оркестър и хора на Старозагорската опера с диригент Владимир Бошнаков Васил Петров ще изпълни едни от най-красивите коледни класики и ще пресъздаде топлината и споделеността, с които свързваме Рождество Христово. На сцената към тях ще се присъединят Йордан Тоновски (пиано), Кристиян Желев (ударни), Христо Минчев (контрабас) и джаз певицата Весела Морова. Проектът ще бъде представен в Старозагорската опера на 18 и 19 декември от 19 ч., на 20 декември в Смолян от 18 ч. в Родопския драматичен театър, на 21 декември в Хасково от 18 ч. в читалище \"Заря\" и съвместно със \"Симфониета Враца\" - на 27 декември в Градската концертна зала във Враца от 19 ч. Всяка от коледните песни в програмата е подплатена от различната интерпретация на Васил Петров с неочаквани музикални нюанси. Забавните коледни мелодии са развити в суинг и джаз аранжимент, докосващи балади и красиви валсове. В програмата са включени популярните хитове \"Rudolf the Red Nosed Reindeer\", \"White Christmas\", \"Let it snow\", \"Santa Clause is Coming to Town\", \"Blue Christmas\", \"Jingle Bells\", \"Have Yourself a Merry Little Christmas\", \"Ave Maria\", \"Winter Wonderland\", \"The Christmas Songs\" и авторски коледни песни на Васил Петров.", "date": "2018.12.07", "title": "Суингираща Коледа с Васил Петров "}
{"url": "https://duma.bg/rabotnik-sas-70-izgaryaniya-pri-intsident-v-haskovo-n180959", "text": "Тежък инцидент в млекопреработвателно предприятие в Хасково. Мъж е със 70% изгаряния, откаран е по спешност в пловдивската клиника с опасност за живота. Инцидентът е станал в четвъртък, по време на изваряване на продукция, уточняват от полицията в Хаково. 44-годишният мъж е работник в производствената база на ЕАД.  Образувано е досъдебно производство. Проверка на случая вече правят и от Инспекцията по труда.  ", "date": "2018.12.07", "title": "Работник със 70% изгаряния при инцидент в Хасково"}
{"url": "https://duma.bg/tangoto-otnovo-shte-zavladee-sofiya-n180860", "text": "Денят на тангото отново ще бъде отпразнуван в София с поредица от специални събития. Тази година честването на празника е посветено на ролята на Франция за популяризирането и разпространението на чувствения танц. В началото на ХХ век аржентинското танго изминава пътя от Буенос Айрес до Европа, за да покори залите и кабаретата на Стария континент, като един от градовете, през които то триумфално влиза в Европа, е Париж, вписвайки се идеално в бохемския дух на града. Неслучайно в България е популярно френското произношение на думата танго, с ударение на последната гласна. Но това далеч не е единственият принос на Франция - през годините тя е била неизчерпаем източник на вдъхновение и признание за много от големите музиканти и композитори на танго, а Париж е мястото, където Астор Пиацола отваря нова страница в историята на жанра, създавайки т.нар. танго нуево. Освен всичко това известен факт е, че Карлос Гардел, иконата на аржентинското танго, е с френски произход и е роден в Тулуза с името Шарл Гардес. Така че съвсем естествено е на неговия рожден ден, който се празнува по света като Ден на тангото, да отдадем почит и на Франция. За да акцентира върху \"френската връзка\" в тангото, от Париж в София пристига френското танго дуо \"Doble Filo\", плод на музикалното сътрудничество между пианистката Хлое Пфайфер и бандонеониста Лисандър Доносо. Техният репертоар покрива всички периоди в историята на тангото, включвайки както традиционни, така и съвременни танга, оцветени в динамиката, финеса и богатата хармонична палитра на завладяващите им изпълнения. Двамата музиканти са еднакво блестящи в изпълнението на музика за слушане и за танцуване и за да ни убедят в това, те ще се представят с две различни програми на две отделни събития. Първото събитие - на 10 декември от 19.30 ч., е концерт, предназначен за тези, които обичат да слушат и гледат танго. Програмата, озаглавена \"Танго: от Буенос Айрес до Париж\", включва разнообразен микс от класическо и съвременно танго, включително и композиции на легендарния Астор Пиацола. Подбрани изпълнения на дуото ще бъдат съпроводени с танцово шоу на младите и талантливи танцьори Софи Моние от Франция и Влади Петров от България. Второто събитие - на 11 декември от 20 ч., е традиционната Гран милонга, посветена на Деня на тангото, на която дуо \"Doble Filo\" ще свири на живо за танцуващите танго. Този път изпълненията им ще бъдат под формата на танди с аранжиментите на великите оркестри от Златната ера на тангото, които ще се редуват с танди, подбрани от чаровната и темпераментна Гергана Боева, известна още като DJ MamaLoca. Честването на Деня на тангото в София се осъществява за 14-а поредна година благодарение на дългогодишната подкрепа на посолството на Република Аржентина. Билети за танго концерта на 10 декември може да бъдат купени на касите на EasyPay и онлайн. Френският дух на тангото ще витае във въздуха на София още от днес, 7 декември, когато танцуващите аржентинско танго ще могат да загреят за празника по време на специален френско-български уикенд с участието на преподаватели на танго от Париж и София.", "date": "2018.12.07", "title": "Тангото отново ще завладее София"}
{"url": "https://duma.bg/rosini-i-150-godini-sled-rosini-n180887", "text": "Музикалният свят отбелязва през 2018 г. 150 години от смъртта на Джоакино Росини. Държавната опера в Стара Загора се присъединява към честванията със специален концерт под наслов \"150 години след Росини\" днес, 7 декември, от 19 ч., включен в програмата на 49-ото издание на Фестивала на оперното и балетното изкуство. Диригент е Ивайло Кринчев. Участват солистите Емилия Иванова, Петя Петрова, Ивайло Михайлов, Валери Турманов, Ивайло Джуров, хорът и оркестърът на театъра. В програмата ще бъдат представени увертюри, арии, ансамбли и хорове от огромното му творчество, които са сравнително непознати за българската сцена - \"Пътуване до Реймс\", \"Жената от езерото\", \"Семирамида\", \"Пепеляшка\", \"Стабат матер\", \"Италианката в Алжир\", \"Вилхелм Тел\" и др.", "date": "2018.12.07", "title": " Росини и \"150 години след Росини\""}
{"url": "https://duma.bg/kratki-n180861", "text": "На 81 г. тази сутрин почина театралният и филмов режисьор, драматург, теоретик на театъра и професор по театрална режисура и актьорска игра Любиша Георгиевски. На македонската общественост Георгиевски и е известен и като кандидат на ВМРО-ДПМНЕ за президент на страната през 1994 година. Той бе посланик в България от 2000-2004 г. и председател на парламента на Република Македония от 2006-2008 г.  Религията е по-маловажна за европейците, отколкото за хората в другите части по света. Но в Европа има големи различия в нивата на религиозна отдаденост. Това показва ново проучване на Pew Research Center в 34 държави. Румъния е най-религиозната държава от 34-те в проучването. 55% в Румъния са силно религиозни. На второ място е Армения (51%), а след нея се нарежда Грузия (50%). България е на 18-то място. Едва 18% от българите са силно религиозни. Изследователи са установили, че ледената шапка на Гренландия, която понастоящем е най-големият източник на нова вода, добавена към океаните, се разтапя с безпрецедентни нива, невиждани в съвремието. Това показва проучване, публикувано в престижното научно списание Nature. Ледената шапка на Гренландия на места е с дебелина над 1,6 км и съдържа достатъчно лед, за да повиши световното морско равнище със 7 метра. 9-годишно момче в американския щат Колорадо хвърли първата си снежна топка законно след битка, довела до отмяна на 100-годишна забрана на война със снежни топки в град Севърънс. Според него мярката, която забранява хвърляне на камъни или предмети, включително снежни топки, е остаряла и означава, че всички деца, които хвърлят снежни топки, нарушават закона. Властите единодушно гласуваха за отмяна на забраната. След това кметът на града даде възможност на момчето да хвърли първата снежна топка законно.", "date": "2018.12.07", "title": "Кратки"}
{"url": "https://duma.bg/shotlandskiyat-parlament-othvarli-sdelkata-za-brekzit-n180865", "text": "Шотландският парламент прокара предложение, с което отхвърля договореното от премиера на Великобритания споразумение с ЕС за \"Брекзит\", както и сценария за напускане на Общността без сделка, информират \"Гардиън\" и \"Ройтерс\". 92-ма срещу 25 депутати, Шотландската национална партия, Лейбъристката партия, либералдемократите и Зелените се обединиха срещу плана на премиера за \"Брекзит\". Символичното гласуване не беше подкрепено от консерваторите. То няма да окаже пряко влияние върху дебата в британския парламент, където на 11 декември ще бъде гласувана сделката с ЕС. Шотландският министър за \"Брекзит\" Майкъл Ръсел заяви, че гласуването е резултат от \"уникално сътрудничество\" между всички партии в парламента. Според него това потвърждава позицията им, че все още е възможно да се остане в ЕС. От друга страна, говорителят на Консервативната партия в Шотландия подчерта, че планът на Мей ще позволи на шотландските рибари да напуснат \"мразената Обща политика в областта на рибарството\". Подобен вот имаше и в парламента в Уелс.", "date": "2018.12.07", "title": "Шотландският парламент отхвърли сделката за \"Брекзит\""}
{"url": "https://duma.bg/naprezhenieto-mezhdu-sasht-i-kitay-prerasna-v-aresti-n180866", "text": "Канадските власти са задържали във Ванкувър финансовия директор на китайската компания Huawei Technologies - Мън Ванчжоу. Това е станало по искане на САЩ, предадоха информационните агенции. Мън Ванчжоу е дъщеря на основателя на Huawei и заема вицепрезидентски пост в компанията. Тя може да бъде екстрадирана в САЩ. Компанията е заподозряна в нарушаване на търговските санкции, въведени от САЩ срещу Иран. Канадското министерство на правосъдието заяви, че тя има насрочено изслушване в петък, но не даде повече информация по случая. Мън, която се е прeкачвала в Канада, е „временно задържана“ и се е изправила пред „неуточнени обвинения“ в източната част на Ню Йорк, заявиха от Хуауей. „Компанията има много малка информация за обвиненията и няма данни за нарушения от страна на г-жа Мън“, казаха от компанията в изявление. „Ние вярваме, че канадската и американската съдебна система ще стигнат до справедливо решение“, казаха още от Хуауей. „Компанията спазва всички закони и регулации в страните, в които оперира, включително и контрола на износа, санкциите и регулациите в САЩ, ООН и ЕС“, пише още в изявлението. От \"Уолстрийт джърнъл\" съобщиха през април, че американските власти са започнали разследване срещу предполагаемо нарушение на санкциите срещу Иран от страна на Хуауей.", "date": "2018.12.07", "title": "Напрежението между САЩ и Китай прерасна в арести"}
{"url": "https://duma.bg/gurbetchiite-se-vrashtat-po-semeyni-prichini-n180930", "text": "Икономическите причини са водещи за българите, които напускат страната, но при завръщането доминират семейните и социалните причини. Такъв е един от основните изводи от анкетно проучване на завръщащите се мигранти, представено на Международна научна конференция \"Икономическо развитие и политики: реалност и перспективи\". Обект на изследването за ремиграцията са български граждани над 18 г., които са били в чужбина с цел работа за минимум 3 месеца през последните 10 години. Семейните мотиви преобладават сред най-важните причини за завръщане. 55,9% от анкетираните са ги определили като:\"привързаност към семейството и близките в България\", 15,7% - \"да бъда с децата си при отглеждането или обучението им\", а 13,9% - \"грижа за по-възрастен или болен близък\". Основното сред социалните причини за завръщащите се мигранти е носталгията по родината, посочена от 25,5% от анкетираните, следвана от трудната адаптация в приемащата страна (16,2%) и нежеланието да се живее в чужбина (15,9%). Мотивът на други 10,3% от анкетираните е - несигурност за имигрантите в страната на пребиваване, а за 5,5 на сто - нетолерантно и дори дискриминационно отношение към чужденците, невъзможността да се легализира престоят навън. Категорично около 40% от запитаните не посочват икономически мотив за завръщане, става ясно от изследването. Това е коренно различно от основната причина, която почти три четвърти от завърналите се в България изтъкват за първоначалното си заминаване в чужбина -  по-висока заплата, по-добра работа или по-висок жизнен стандарт. Сред икономически мотивираните българи да се завърнат в България най-много са сезонните работници - 32%. Същият процент споделят за конкретно събитие, повлияло на решението им за завръщане - основно, за да се погрижат за член на семейството след влошено здравословно състояние. Почти равен е делът - около 40 %, на завръщащите се след проблеми в приемащата страна и на тези, които виждат по-добри икономически възможности у нас. Икономическата привлекателност на България се проявява в няколко позитивни мотиви за завръщане на мигрантите - за 18,9% от анкетираните това е очакването условията за живот у нас да се подобрят.", "date": "2018.12.07", "title": "Гурбетчиите се връщат по семейни причини "}
{"url": "https://duma.bg/sasht-tvardyat-che-kndr-stroi-nova-raketna-baza-n180868", "text": "Нови сателитни изображения разкриват, че Северна Корея е разширила ключова ракетна база в страната. Снимки, публикувани от Си Ен Ен, показват, че дипломатическите преговори с Вашингтон не са постигнали много в проблема с предотвратяване на масовото производство на ядрения арсенал на Пхенян. Според информациите сателитните изображения доказват, че ракетната база в Йонгзио Донг е все още активна и непрекъснато се обновява. Самата база е отдавна известна на американските разузнавателни екипи, но кадрите разкриват изграждането на ново съоръжение от няколко километра. \"Сателитните кадри показват, че базата е активна. Освен това Северна Корея значително е разширила придружаващия я обект през изминалата година. Това изглежда като нова ракетна база\", се казва в доклада на американското разузнаване. Не е ясно дали става въпрос за две отделни бази или една, обслужваща другата. \"Строителството е продължило дори след срещата на Тръмп и Ким в Сингапур през юни. Независимо от декларирането на Ким за предполагаемото му желание за разоръжаване, Северна Корея продължава да произвежда ядрено оръжие \", твърдят разследващите.", "date": "2018.12.07", "title": "САЩ твърдят, че КНДР строи нова ракетна база"}
{"url": "https://duma.bg/kontrabandata-na-tsigari-se-uvelichava-n180929", "text": "През третото тримесечие на 2018 г. цигарената контрабанда бележи  ръст от 0,6% спрямо предходния период на годината, като за деветте месеца делът й в потреблението стига 5,3%, сочат данните от традиционното изследване на тютюневите компании. Те измерват незаконна търговия с цигари чрез събиране и анализ на празни цигарени опаковки всяко тримесечие. В края на септември премиерът Бойко Борисов се похвали, че незаконната търговия с цигари у нас е спаднала до 4.7 процента. Въпреки увеличението контрабандата остана на едно от най-ниските нива в Европа за отчитания период. По-високи нива за същото тримесечие са отчетени в съседните Гърция и Румъния, както и във Франция, Германия, Полша, Италия и в някои от страните в Балтийския регион, посочват от инициативата срещу незаконната търговия с цигари. Резултатите от изследването по градове показват, че делът на потребление на цигари в някои градове, непредназначени за българския пазар, остава над средното за страната или се повишава. В Свиленград контрабандата е скочила от 10 на сто в края на юни до 32 процента в края на септември. В Перник увеличението е от 10 на 16 на сто, в Кюстендил от 5,3 процента на почти 14, както и в Габрово от едва 2 на сто до 8 процента сега. Спад на нелегалната търговия се отчита в градовете Велико Търново, където от над 13% контрабандата е намаляла до 5%. До това ниво се е свила и в Димитровград, където в края на юни е било 12%. Резултатите от изследването показват, че част от марките цигари остават популярни на нелегалния пазар и са едни и същи. Наред с това, обаче, системно се появяват и нови марки  без аналог на легалния пазар и създадени с цел незаконна търговия. Те излизат на пазара в цялата страна, внезапно и бързо, заменяйки други предишни масово предлагани варианти. Някои от новопоявилите се са Wall Street, Regina, Mark1. \"България продължава да бъде сред страните в Европейския съюз с най-ниски нива на незаконна търговия с цигари\", коментира премиерът Бойко Борисов, след като са му били представени данните. Фактите говорят за реално свършената работа на всички служби, приходни агенции и прокуратурата. \"Броят на разкритите незаконни производства в страна също бележи рекорд през 2018 г. Борбата с контрабандата с цигари остава постоянен ангажимент на правителството и по него ще бъдем безкомпромисни\", допълва Борисов, цитиран в официалното съобщение. Както е известно от 2019 г. предстои прилагането на  система за маркирането и проследяването на всяка произведена в ЕС цигара. ", "date": "2018.12.07", "title": "Контрабандата на цигари се увеличава"}
{"url": "https://duma.bg/sasht-pravyat-baza-do-kaliningrad-n180867", "text": "Полският град Ожиш, недалеч от руската Калининградска област, е най-вероятното място на новата военна база на САЩ в Полша и изобщо в Източна Европа. Това са съобщили за руския в. \"Известия\" източници от полските дипломатически кръгове, които са наясно с хода на консултациите по въпроса между Варшава и Вашингтон. По думите им военното присъствие на САЩ в непосредствена близост до руската граница „трябва да осигури защита от външна заплаха не само Полша, но и балтийските страни“. Потвърждение за проведените разговори дават и от полското министерство на външните работи.  Още през септември Варшава излезе с предложението за разполагането на американска база. В средствата за масова комуникация военният обект получи неофициалното име „Форт Тръмп“. „Обмислят се няколко места, където може да се разположи база на САЩ. Най-вероятно е град Ожиш, където вече има цялата необходима инфраструктура, включително и полигон. Този немного населен пункт се намира в стратегически важна местност“, съобщи един от събеседниците. „От Ожиш до Сувалския коридор, където преминава полско-литовската граница, е около 120 км. Предполага се, че в случай на външна заплаха американските военни трябва да осигурят безопасността не само на Полша, но и на Латвия, Литва и Естония. Сувалският коридор представлява сухопътен участък на границата, дълъг около 100 км, между Калининградска област и Беларус. В НАТО го считат за едно от най-уязвимите места на външните си граници, защото по суша балтийските държави нямат контакт с държавите от блока. Москва многократно е заявявала готовността си да предприеме ответни мерки в случай на разполагане на американска военна база в Полша. Така говорителят на руския президент Дмитрий Песков обяви, че Русия няма да допусне „нарушения на паритета“. В случай, че се появи военен обект на САЩ в Полша, той ще бъде незабавно планиран като цел за унищожаване, посочи Франц Клинчевич, член на Комисията по отбрана и сигурност към Съвета на федерацията, горната камара на парламента.   Полша е един от ключовите съюзници на САЩ в Европа, в страната се намира щаб квартирата на Многонационалния корпус на НАТО „Североизток“ и Центъра за съвместна подготовка на силите на НАТО. В момента на ротационен принцип в страната се намират около 3000 военни на САЩ.", "date": "2018.12.07", "title": "САЩ правят база до Калининград"}
{"url": "https://duma.bg/130-hil-firmi-sa-zaplasheni-ot-falit-zaradi-tsenata-na-toka-n180931", "text": "Рязката цена на тока за бизнеса може да доведе до фалит на фирми, особено на по-малките, а частните потребители да не си правят илюзии, че рано или късно токът и за тях ще скочи. Това обяви през Би Ти Ви зам.-шефът на Асоциацията на индустриалния капитал в България Румен Радев. При тези цени или фирмите ще работят на загуба, или ще затворят, опциите не са много, каза той. Цената на мегаватчас в началото на седмицата стигна 270 лв., припомня Би Ти Ви. Фирмите изчисляват, че това е 350% увеличение. Така около 130 хиляди компании на свободния пазар ще получат по-високи цени в договорите си от януари. В момента електроцентралите продават енергията с 12% по-скъпо. Ако тенденцията се запази, експерти предупреждават, че това може да доведе и до по-висока цена на тока за бита от 1 юли. Тези, които са съвсем малки, ще пострадат много. Тези, които са присъединени на ниско напрежение, да направят трансформация към регулирания пазар, за да  могат поне да преживеят януари-февруари, призова Радев. Според него пазарът така или иначе не е свободен, като някои търговци злоупотребяват с договорите си, за да искат все повече и повече за еленергията от клиентите си. Изпълнителният директор на Българската независима енергийна борса Константин Константинов беше категоричен, че 350-процентовите скокове са моментни. Според него не е коректно да се цитират моментни стойности. Една пещ не се включва според момента, коментира от своя страна Румен Радев и посочи, че някои производители ще компенсират скъпия ток с по-висока цена на изделията си. Енергийната борса в момента се явява като монопол на монополите, тъй като няма механизъм на контрол върху нейната работа. Тя не работи на принципа на свободната конкуренция и на лоялни търговски практики. Обяснения, каквито дават експерти на борсата от рода на \"А ако ви е скъпо да купувате в пиковите часове, преустановете работа\" може да доведе до затваряне на  предприятия. А това е немислимо, тъй като хлябът е насъщната храна на българина, коментира председателят на Националния браншови съюз на хлебарите и сладкарите Мариана Кукушева. Междувременно от КРИБ в специална декларация настояха за пълна либерализация на енергийния пазар. Реформите закъсняват, няма ясна визия за развитие и предвидимост в участието на централите на свободен пазар. Прехвърлянето на тежестта към свиващото се енергопотребление на бизнеса ще бъде пагубно за икономиката. Големите пикове на цените на борсата изглеждат умишлени, твърдят от КРИБ. Според организацията заради скъпата електроенергия се рискува износ на продукция с по-висока добавена стойност. Застрашени са растежът, инвестициите и работните места в индустрията. Оттам настояват за пълна либерализация на електроенергийния пазар и за прекратяване на дългосрочните договори с когенерациите и американските \"Марица изток\" 1 и 3. Освен това представители на бизнеса искат доразвиване на пазарния модел чрез въвеждане на клирингова къща и включването на енергийната борса като страна по всички сделки с цел създаване на реална конкурентна среда, сигурност  и прозрачност. 78% от гражданите очакват в близко бъдеще цената на електроенергията да се увеличи, показват резултатите от националното представително проучване на обществените нагласи към енергийния сектор, направено от социологическата агенция „Джънкшън България“. Едва 14% от тях прогнозират понижение на сметките за ток. Въпреки уверенията на КЕВР, че не се предвижда ново повишение на цената на топлинната енергия през зимата, голяма част от анкетираните очакват запазване на тенденцията за поскъпване на тока. Корупцията и неефективното управление на енергийните дружества са основните проблеми в енергийния сектор, показва още проучването. И до днес енергетиката продължава да бъде най-слабо реформираният български сектор в българската икономика, както и най-уязвим по отношение на външни интереси, споделят от агенцията. Причините за това са много и са свързани най-вече с факта, че в енергетиката става дума за огромни финансови ресурси, зависими от решенията на държавната администрация, което е базисна предпоставка за корупционни практики.", "date": "2018.12.07", "title": "130 хил. фирми  са заплашени от фалит заради цената на тока"}
{"url": "https://duma.bg/indiytsite-potvardiha-che-rabotyat-po-sdelka-za-aktivite-na-chez-n180932", "text": "Индийската компания \"Индия пауър\" потвърди пред БНР, че работи по сделката за българските активи на ЧЕЗ. Компанията е вторият класиран кандидат след \"Инерком\", но след като в края на миналия месец от българската компания не успяха да осигурят финансиране, от централата в Прага потвърдиха, че започват преговори с втория класиран кандидат. В позицията си от индийската компания казват, че по стратегически причини няма да коментират още каквото и да било развитие по сделката, но се надяват скоро да има какво да кажат. ", "date": "2018.12.07", "title": " Индийците потвърдиха, че работят по сделка за активите на ЧЕЗ"}
{"url": "https://duma.bg/manol-genov-merkite-sreshtu-mrasniya-vazduh-sa-zakasneli-i-diskriminatsionni-n180933", "text": "Властта обяви вчера процедура за отпускане на пари за подобряване на качеството на атмосферния въздух. Решението е на Управляващия орган на оперативната програма \"Околна среда 2014-2020 г\". Става въпрос за 111 млн. 442 101 лв., които ще се изразходват като директно предоставяне на безвъзмездна финансова помощ. Парите обаче ще отидат само в седем града - Бургас, Видин, Димитровград, Монтана, Пловдив, Смолян и Столична община, стана ясно от съобщение на МОСВ. Тази мярка е изключително закъсняла, заяви пред ДУМА депутатът от \"БСП за България\" и зам.-председател на парламентарната комисия по околна среда Манол Генов. По неговите думи процедурата не само е закъсняла, но е и дискриминационна, защото горещи точки по отношение на мръсния въздух са 28 общини. Някои от тях покриха критериите, след това комитетът за наблюдение на европрограмата измисли една методика, за да пробута само тези 7 общини и разпределиха между тях целия ресурс, обясни Генов. И не е ясно на какво основание, коментира Генов. А какво се случва с останалите градове, в които живеят над 1,5 млн. души, попита депутатът. Според него това няма да реши проблемите със замърсяването на въздуха. Обещанието било, че ще има следващи пари и те ще се усвоят до 2023 г. Парите са недостатъчни и защото със законовите промени за опазване чистотата на атмосферния въздух на общините се вменяват правомощия и функции, които са финансово необезпечени.  Предвижда се тези малко над 111 млн. лв. да бъдат дадени за подмяната на отоплителни устройства на твърдо гориво (дърва и въглища) с алтернативни форми на отопление на газ, електричество, пелети или свързване към топлофикационна или газоразпределителна мрежа. Като крайна алтернатива (когато всички други опции са неприложими или изчерпани) се разрешава и подмяната на старите печки с модерни уреди на дърва или въглища, които отговарят на техническите параметри за екодизайн. Пари ще бъдат давани и за информационни, и образователни кампании, за да променят \"цялостното мислене на гражданите по отношение опазване чистотата на въздуха\". С това ще се постави основата на ефективен национален модел за преодоляване на проблемите с нарушеното качество на атмосферния въздух в резултат от битовото отопление. Проектите си градовете трябва да изпълнят в рамките на 4 години и 8 месеца.", "date": "2018.12.07", "title": "Манол Генов:  Мерките срещу мръсния въздух са закъснели и дискриминационни"}
{"url": "https://duma.bg/aetsbelene-shte-struva-9-mlrd-evro-n180934", "text": "АЕЦ \"Белене\" може да бъде изградена за 8 години и да струва около 9 милиарда евро според анализа на енергийното министерство. Предвижда се финансирането на новата ядрена мощност да стане с 20% собствен и 80% привлечен капитал, заяви енергийният министър Теменужка Петкова пред парламентарната енергийна комисия. Задължително условие към бъдещите стратегически инвеститори ще е да има българско участие в проекта, което да е под формата на апортна вноска от вложеното до момента от страна на НЕК. В заданието е поставено задължително условие за участие на български компании при строежа на централата. Най-висока оценка ще получи онзи инвеститор, който предложи участие на над 30% български фирми, обясни Петкова.  Запитана от депутати от левицата дали е обсъждан вариант АЕЦ \"Белене\" да бъде обединена и развита от АЕЦ \"Козлодуй\", Петкова обясни, че ЕК не разрешава, тъй като се нарушават правилата на конкуренцията. Подобен казус е имало при строежа на унгарската АЕЦ \"Пакш 2\". За да не се нарушава законодателството, втората АЕЦ е поверена на Министерския съвет с министър без портфейл. Впоследствие обаче няма никакъв проблем АЕЦ \"Козлодуй\" да бъде оператор на централата в Белене. ", "date": "2018.12.07", "title": "АЕЦ\"Белене\" ще струва 9 млрд. евро"}
{"url": "https://duma.bg/datata-n180874", "text": "Обявен е от Общото събрание на ООН през 1996 г. На този ден през 1944 г. на конференция в Чикаго, САЩ, 26 държави подписват Конвенцията за международната гражданска авиация. По заповед на Марк Антоний войници от личната му гвардия отсичат лявата ръка на Цицерон, а след това го обезглавяват заради критиките срещу Антоний, отправяни в римския Сенат. Марк Тулий Цицерон е последният голям идеолог на римската република. Речите, трактатите, писмата и съчиненията му са образец на класическия литературен латински език. Участник в антифашистката борба. На 23 юли 1942 г. е осъден на смърт за антидържавна дейност на страната на антихитлеристката коалиция и още същата вечер е разстрелян заедно с Антон Иванов, Антон Попов, Петър Богданов, Георги Минчев, Атанас Романов и др. (общо 12 души) на Гарнизонното стрелбище в София. Посмъртно е амнистиран. Единствената му стихосбирка \"Моторни песни\" излиза през 1940 г. Носител е на Световната награда за мир. В изненадващата атака над американската военноморска база на Хаваите участват 353 японски бойни самолета, бомбардировачи и торпедоносци на две вълни, изстрелвани от шест самолетоносача. Унищожена е голяма част от американския тихоокеански военноморски флот. Атаката е повратна точка в развоя на Втората световна война. На следващия ден (8 декември) САЩ обявяват война на Япония. Автор е екипажът на последната лунна пилотирана мисия на \"Аполо\" - \"Аполо 17\", който я прави, докато напуска Земята. Това е може би най-широко разпространената фотография в световен мащаб. Снимката е една от малкото, показващи планетата Земя напълно осветена, тъй като астронавтите са я направили, когато Слънцето е било зад тях. На \"фотографите\" планетата им изглеждала като детско топче за игра, откъдето и дошло името на снимката. Регистрирано е в 16,17 ч. с магнитуд 5,7 по Рихтер. Засегнати са и селищата Мирово, Асеново, Чапаево, Ново Градище, Николаево, Бреговица, Нова Върбовка, Камен, Сушица, Водица, Опака и Попово. Трима души загиват, 30 са ранени. В Стражица, Асеново, Чапаево и Мирово 80% от жилищния фонд са разрушени и необитаеми. Автобус от градския транспорт, пътуващ към гара Бяла, е настигнат и блъснат от камион, превозващ жито, при излизането му на главен път Русе-София. Автобусът пада в р. Янтра. Загиват 18 души, 12 са ранени.", "date": "2018.12.07", "title": "Датата"}
{"url": "https://duma.bg/kontsert-posveten-na-svetovniya-den-na-horovoto-izkustvo-n180916", "text": "Общинският културен институт \"Надежда\", БАНИ и сдружение \"Вива ла музика\" организират благотворителен концерт, с който ще се отбележи Световният ден на хоровото изкуство. Събитието е на 8 декември от 17 ч. в концертната зала на ОКИ \"Надежда\" с вход свободен (бул. \"Ломско шосе\" 2, метростанция \"Хан Кубрат\"). Програмата ще бъде реализирана само от детско-юношески хорови формации, които ще изпълнят избрани произведения от наши и чуждестранни автори. Участниците са възпитаници на различни софийски училища, което дава възможност да се направи оценка за състоянието на емоционално-естетическото им възпитание.", "date": "2018.12.07", "title": "Концерт, посветен на Световния ден на хоровото изкуство"}
{"url": "https://duma.bg/knigi-n180849", "text": "от Ане Холт и Евен Холт издава \"Емас\" в превод на Калина Тодорова. Показна кражба на картини от частна колекция. Поредица от странни смъртни случаи на известни футболисти от \"Нотингам хил\". Общото в двата случая е собственикът и на картините, и на футболния клуб - крупният бизнесмен и меценат от ливански произход Наджиб Айша. Колкото и да е абсурдна тази връзка, тя привлича вниманието на кардиоложката Сара Цукерман, чийто приятел Ула е лекар на отбора. На какво се дължи необяснимата смърт на младите мъже в цветущо здраве? В съзнанието на Сара изниква стара снимка. И ключът на загадката се оказва в нея... от Гевин Кенеди издава \"Locus\" в превод на Людмила Андреева. Това е поредното заглавие от библиотеката, посветена на продажбите, преговорите, лидерството и други ключови умения на успешните личности. Книгата е известна и като Библията на търговеца. Без значение дали ще искаме повишение в работата, или ще преговаряме с упорития си тийнейджър вкъщи, ще научим ефективни умения за преговори, които да ни помогнат да договорим най-добрата сделка. Експертът в сферата на преговорите Гевин Кенеди ни превежда през техники и похвати, от които имаме нужда, за да се справим във всяка ситуация. от Джон Гришам издава \"Обсидиан\" в превод на Надежда Розова. Октомври 1946 г. Клантън в щата Мисисипи. Пийт Банинг е любимецът на Клантън - легендарен герой от Втората световна война и глава на уважавано фермерско семейство. Една сутрин той става рано, отива в методистката църква и хладнокръвно застрелва своя пастор и приятел Декстър Бел. В тази сага за любов и война Гришам ни повежда на пътешествие от расово разделения щат Мисисипи до джунглите на Филипините, от пълна с тайни лудница до съда, където адвокатът на Пийт отчаяно се опитва да го спаси от екзекуция. Гришам руши правилата на съдебния трилър, създадени от самия него.", "date": "2018.12.07", "title": "Книги"}
{"url": "https://duma.bg/simeonov-prizna-za-padnalata-ograda-na-granitsata-n180944", "text": "Участък от около 30-40 метра от оградата с Турция е отнесен, работи се по възстановяването й. Това призна вчера лидерът на НФСБ и депутат от \"Обединени патриоти\" Валери Симеонов. Както ДУМА първа писа, народният представител от БСП Николай Цонков публикува в социалните мрежи снимки, на които се вижда падналата ограда. Симеонов обясни пред журналистите, че на такива места се поставят 24-часови постове до отстраняване на проблема. Той дори призова БСП да сезира прокуратурата. \"Всеки има право да подаде сигнал в случай, че смята, че има нарушение. Снимките са ми известни и са истински. Известно ми е мястото. Може би е необходимо да се даде малко пояснение за какво става въпрос\", обясни Симеонов. Оградата е отнесена в участък, наречен \"Дълбок дол\", който се намира южно от Сливарово, разказа националистът. Самото наименование на местността говори, че става въпрос за дълбок дол. Оградата е пометена на 28 ноември, когато в района падна силен дъжд\", коментира Симеонов. Той иронично уточни, че оградата не е направена около \"Св. Александър Невски\" на жълтите павета, а на изключително насечен терен и предупреди, че не може да се гарантира, че и в бъдеще няма да има такива събития. Искам да ви уверя, че оградата е изпълнена по проекта, категоричен бе Симеонов. Той не пропусна да се похвали, че още от миналата година е организирана издръжка на граничното съоръжение. Припомняме, че народният представител от \"БСП за България\" Елена Йончева неколкократно сигнализира за некачествената ограда. Тя представи филм, от който стана ясно колко лесно е преминаването на съоръжението от нелегални мигранти. Йончева сезира прокуратурата за нередности около изграждането и ремонтирането на оградата, включително и за неколкократно завишените й цени. Управляващите обаче вкараха оградата в списъка на стратегическите обекти от значение за националната сигурност. ГЕРБ и \"Воля\" ограничиха снимането и достъпа до съоръжението. Гласовете на управляващото мнозинство определиха още ремонтите по оградата да стават без обществени поръчки, което уж щяло да ускори поправките.", "date": "2018.12.07", "title": "Симеонов призна за падналата ограда на границата"}
{"url": "https://duma.bg/ivancheva-i-petrova-ostavat-za-postoyanno-v-aresta-n180938", "text": "Десислава Иванчева и Биляна Петрова остават в ареста с мярка за неотклонение \"Задържане под стража\", като определението не подлежи на обжалване и протестиране, реши Апелативният специализиран съд. Отстраненият от длъжност кмет на столичния район \"Младост\" Десислава Иванчева и заместничката й Биляна Петрова са обвинени за искан подкуп от 500 хил. евро и получени 56 хил. eвpo. Третият подсъдим по делото като помагач е бившият кмет на район \"Младост\" Петко Дюлгеров. Иванчева и Петрова са в ареста от почти 8 месеца. Според съда обаче здравословният статус на двете не е несъвместим с условията в следствения арест и задържането им не накърнява правото им на защита, както неправилно е приел Специализираният наказателен съд. Апелативният спецсъд констатира, че няма забавяне на разследването. Процесът срещу Иванчева и Петрова продължава, като занапред е насрочена поредица от съдебни заседания, първото от което е на 17 декември.", "date": "2018.12.07", "title": " Иванчева и Петрова остават за постоянно в ареста "}
{"url": "https://duma.bg/otnovo-razpravii-v-ns-zaradi-kvoruma-n180942", "text": "Присъствието на депутатите в парламента за пореден път стана повод за скандал и взаимни обиди между управляващи и опозиция. Вчера НС започна работа с кворум \"на ръба\", след като в началото на пленарното заседание се регистрираха с един повече от необходимите 121 народни представители. Депутатите от левицата бяха в залата, но не натиснаха копчетата, за да удостоверят присъствието си.  Тон за разправията даде Тома Биков от ГЕРБ, който изскочи на трибуната и съобщи, че колегите му от БСП не са се регистрирали. \"Обявиха, че ще го правите при важни за вас закони. Това заседание се провежда благодарение на депутатите от ГЕРБ, ОП и ДПС и \"Воля\". Какъв е политическият знак, който давате?\", обърна се Биков към опозицията. В обвинителната канонада се включи и депутатът Евгени Будинов, като попита къде е Корнелия Нинова. \"Може би сега тя прави други популистки акции и дебати за управление на държавата\", заяде си той с БСП.  Зам.-председателят на ПГ \"БСП за България\" Георги Свиленски не остана длъжен: \"Управляващите няма да получат регистрация от БСП, не разбраха ли, че мнозинството си отива\", контрира той. Свиленски разкритикува председателстващият Народното събрание Емил Христов, че не е направил забележка на Биков и на Будинов, че са били извън темата на законопроекта за личната помощ. Хората с увреждания са много важни за нас и затова сме внесли този закон, но няма да ви осигуряваме кворум, предупреди социалистът управляващите.", "date": "2018.12.07", "title": "Отново разправии в НС заради кворума"}
{"url": "https://duma.bg/bsp-iska-fandakova-da-otgovarya-za-transporta-v-sofiya-n180939", "text": "Общинските съветници от БСП в София настояват кметът Йорданка Фандъкова да поеме отговорността за транспорта в София до края на мандата и да не назначава друг за наследник на досегашния зам.-кмет Евгени Крусев. Според социалистите големите проблеми на София са контролът и отговорността. Тя трябва да се понесе от кметицата, а не тя да се крие зад една или друга пешка, която, давайки шах, да отпада и да бъде замествана с друга, коментира Калоян Паргов, председател на групата на левицата в СОС  Междувременно Фандъкова обяви, че постът ще бъде поет от зам.-кмета по финанси и здравеопазване Дончо Барбалов. Паргов припомни, че за последните 10 години трима зам.-кметове по транспорта са се оттеглили след скандали, което показва, че кадровата политика на кмета не е добра. Паргов настоя още Фандъкова да постъпи мъжки, поемайки както транспортния ресор, така както взе и ресора  сигурност. Преди началото на вчерашната сесия на Общинския съвет Фандъкова направи пространно изявление, в което се опита да даде обяснения за смяната на заместника си, състоянието на ремонта на ул. \"Граф Игнатиев\" и мерките за борба със замърсяването на въздуха. Като извънредна точка на сесията бе прието зелен билет от 1 лев да бъде въвеждан по-лесно, без да се спазват действащите в момента критерии.  Социалистите в СОС вчера внесоха доклад с искане за технически и технологичен одит на \"Топлофикация-София\". Целта ни е да бъде проверена готовността на дружеството за реакция при аварии, състоянието на топлопреносната мрежа, гарантирана ли е безопасна експлоатация, заяви съветникът Альоша Даков. Той припомни, че през последните седмици имаше редица проблеми и цели комплекси останаха без топлоподаване повече от денонощие. СОС е длъжен да поиска от дружеството да провери чрез независим одит какво е действителното състояние, категорични са от БСП.", "date": "2018.12.07", "title": "БСП иска Фандъкова да отговаря за транспорта в София"}
{"url": "https://duma.bg/zatvaryat-zavedeniya-v-koito-sistemno-se-pushi-n180937", "text": "Обмислят се промени в законодателството, според които собствениците на заведения да носят отговорност за системно нарушаване на забраната за тютюнопушене, като дори тези обекти да могат да бъдат затваряни. Това съобщи Снежана Поповска - главен експерт в Дирекция \"Промоция и профилактика на болестите и зависимостите\" към МЗ. По думите й няма яснота в определението \"закрито обществено място\". НПО ще внесат предложение в министерствата на здравеопазването и на икономиката да се забрани външната реклама и рекламата на тютюневи изделия в местата, в които се продават. Крайната цел е пълна забрана.  Почти всички токсични вещества в конвенционалните цигари се срещат и в тютюневите нагреваеми изделия, посочи  д-р Михаил Околийски от Световната здравна организация. Той цитира доклад, според който не може да се говори за по-малко вредни продукти. По думите му новите продукти се рекламират основно сред млади хора и припомни, че в много държави има забрана за рекламиране на всички тютюневи изделия.", "date": "2018.12.07", "title": " Затварят заведения, в които системно се пуши "}
{"url": "https://duma.bg/protestat-na-maykite-se-mesti-pred-zdravnoto-ministerstvo-n180940", "text": "Протестът на родителите на деца с увреждания ще продължи през януари пред Министерството на здравеопазването. Това обявиха от инициативата \"Системата ни убива\" и обясниха, че  все още има много работа, за да се случи реформата в ТЕЛК. Човек с увреждане, довело до ограничения в способността му за самостоятелно обслужване във всекидневието и до зависимост от чужда помощ, ще може да избира асистентите, предвижда приетият вчера от парламента Закон за личната помощ. Общините ще бъдат доставчици на личната помощ и тя ще се предоставя спрямо изготвената индивидуална оценка на потребностите. Броят на часовете лична помощ ще се определят в зависимост от степента на увреждането, като хората с четвърта степен на пълна зависимост ще имат право на помощ до 168 часа. Асистентът не трябва да е осъждан или поставен под запрещение. Заплащането му се определя въз основа на коефициент 1,4 от минималната заплата, като възнаграждението зависи от броя отработени часове. На децата с увреждания, които получават най-голямата социална помощ от 930 лв., ще бъдат приспадани до 380 лв. за личен асистент, а остатъкът ще се плаща от общината. По същия ред ще се приспада и добавката за чужда помощ от 94 лв. от ползвателите на тази услуга. Предоставянето на личната помощ ще започне от 1 септември, а изготвянето на индивидуалните оценки - от 1 април идната година. До въвеждането на услугата лична помощ, хората, които ползват социалните услуги от общините - личен или социален асистент, домашен помощник, ще продължат да ги ползват по досегашния ред. За приемане на Закона за личната помощ настояваха протестиращите от палатковия лагер зад парламента от инициативата \"Системата ни убива\".  Законът за личната помощ бе разработен от екипа на омбудсмана Мая Манолова с участието на протестиращите от \"Системата ни убива\" и бе внесен в Народното събрание от БСП и \"Воля\".", "date": "2018.12.07", "title": "Протестът на майките се мести пред здравното министерство"}
