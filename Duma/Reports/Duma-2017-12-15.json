{"url": "http://duma.bg/node/157626", "text": "Сатиричният вестник \"Прас-прес\" внезапно придоби голяма публичност и привлече медийното внимание, след като един от основателите на изданието се закани да съди депутата от ДПС Делян Пеевски. В социалните мрежи карикатуристът Христо Комарницки обяви, че възнамерява да заведе дело срещу бизнесмена, казусът обаче няма да влиза в истинска съдебна зала, а в телевизионна. \nПовод за медийното осъждане на Пеевски са проблемите около разпространението на \"Прас-прес\", става ясно от думите на карикатуриста. Комарницки се е спрял на предаването на Нова телевизия \"Съдебен спор\", тъй като според него всичките му опити да получи съдействие от официалните институции в България са ударили на камък. \"Обръщам се към вас, защото вече девет месеца вестникът се сблъсква с непреодолими препятствия по пътя към своите читатели. Всички опити да разрешим проблема със съдействието на официалните български институции завършиха с неуспех. Вашето популярно и многоуважавано предаване остана последна инстанция и надежда!\", пише в писмото на карикатуриста до \"Съдебен спор\". Като ответници в студиото на предаването той иска да бъдат поканени управителите на фирма \"Национална дистрибуция\" АД и \"техния господар Делян Пеевски, които злоупотребяват с монополното си положение\" и възпрепятстват разпространението на \"Прас-прес\". Текстът, който се явява заявка за участие в телевизионния съд започва с \"It's showtime\" или \"Време е за шоу\". \nДУМА припомня, че сатиричното издание започна да излиза през март. Основатели на \"Прас-прес\" са четирима карикатуристи - Комарницки, Чавдар Николов, Алла и Чавдар Георгиеви. Заявката беше вестникът да излиза на всеки две седмици, а всеки брой да бъде посветен на определена тема, която ще се развива на 8 страници. \"Акцент в \"Прас-прес\" са карикатурите, комиксите, фотографиите и колажите, които ще са в по-голям формат, отколкото във всекидневните издания. Ще има и текстове от външни автори, сред които д-р Тони Филипов, Самуил Петканов, Здравко Попов, Емил Георгиев, Петьо Бойчев, Васил Балев и др. А редактор ще е журналистът и създател на e-vestnik Иван Бакалов\", анонсираха появата му авторите. \n    \n", "date": "2017.12.15", "title": "Комарницки се разправя с Делян Пеевски през медиите   "}
{"url": "http://duma.bg/node/157627", "text": "\"Имаме мисия и тя не е само БСП да побеждава, а да освобождаваме държавата, която е завладяна от една партия и един човек, който се разпорежда с нея като с бащиния. Да дадем смелост и самочувствие на хората. Ако народът се освободи от страховете си, смело ще изрази и волята си. Трябва да му дадем тази смелост, защото няма кой друг\". Това заяви Корнелия Нинова в Благоевград, където местната организация на БСП чества 104 г. от основаването си.  \n\"Идеите държат БСП млада, защото са актуални, както преди 104 години, така и днес. Те са солидарност, справедливост, равни възможности, социална държава и политика и патриотизъм\", подчерта тя. Нинова определи годината, която изпращаме, като богата на политически събития и на емоции. \"Щастливи сме, че президентът, издигнат от нас, встъпи в длъжност. Благодаря ви за усилията и работата, Румен Радев да стане президент и Илияна Йотова - вицепрезидент, обърна се към социалистите Нинова. Тя коментира, че парламентарната група \"БСП за България\" става все по-силна и отстоява левите идеи.\"Свалихме председателя на парламента Главчев, защото той грубо наруши основни принципи на демокрацията и правовата държава. Атакуват силния. Никой не атакува слаб противник. Ние сме силни в момента. Затова не спират атаките към нас. За първи път управляващите имат истински опонент. От гласувалите един милион българи, нито един не ни е напуснал\", отчете Нинова. Тя пожела на благоевградските социалисти да са здрави и смели, за да не се огъват пред трудностите. Общинската организация декларира пълна подкрепа към Нинова с призив да не отстъпва и да продължава по същия начин.     \n", "date": "2017.12.15", "title": "Мисията на БСП е не само да побеждава, но и да освобождава държавата"}
{"url": "http://duma.bg/node/157628", "text": "Аз искам да заявя конфликт на интереси. Защото ще подкрепя ветото на президента, а аз съм онкоболен. Затова заявявам конфликт на интереси.  \nСкъпи приятели, досега имах възможност да гледам по телевизията. Но дойдох специално, за да ви предложа нещо. Не обичам този остър тон и скандали, когато става въпрос за човешки живот. Ако 3-4 години съм в ремисия, аз не знам Господ какво ще каже след месец-два, година. Явно тези химии, които са ми наливали през тези години, вече няма да действат и ще трябва да пробваме нова химия. Вие ще кажете: \"Ти имаш пари да си купиш\". Аз имам, но тези хора, които нямат? Скъпи приятели, тук има лекари, има хора, които имат също такова заболяване. Няма начин да не сте загубили близки от тази коварна, гадна, мръсна болест. \nХайде да направим две групи и да се разходим из онкологията - софийската онкология и националната хематология. Да видите какви хора са вътре, големият процент са млади хора. Млади-младини. Които трябва да живеят, а не могат. Свидетел съм на безсилието на лекарите, които всичко опитват и не става, и не става, и не става... Затова не ме интересуват тези милиони, но дайте да направим не жест, а да изпълним едно наше задължение... Нас са ни избирали хората. Много хора са заставали зад нашите кандидатури и много хора също са опарени от тази коварна болест... Едва ли ще нарушим толкова страшно бюджета... Като слушам д-р Дариткова, то просто е... ще съсипем държавата, ако отделим тези 25-30 млн. лв.  \nСкъпи приятели, дайте да сменим политиката и да постъпим най-човешки, защото това, което, не дай си Боже, ви се случи да изживеете и не знаете дали ще оцелеете или не, е страшно. Страшни са миговете, когато чакаш да дойде лошото, или когато чакаш да дойде доброто. Изпитвал съм го и затова го споделям с вас. Разчитам на вашия разум.    \n", "date": "2017.12.15", "title": "Дайте да постъпим човешки!"}
{"url": "http://duma.bg/node/157629", "text": "БСП дава мораториума за новите лекарства на Конституционния съд, обяви вчера зам.- председателят на ПГ \"БСП за България\" Жельо Бойчев, след като управляващите отхвърлиха ветото на президента. Той уточни, че става въпрос за параграф 6 от Закона за бюджета на НЗОК. \"Считаме, че се отнемат и ограничават основни права на българските граждани според чл. 28 от Конституцията. А според член 52 в основния закон на държавата е записано, че те имат правото на здравно осигуряване и гарантиране на безплатно медицинско обслужване. След унизителните дебати в пленарната зала, на който бяхме свидетели, решението ни да сезираме конституционните съдии е последен шанс и надежда на хората\", подчерта Бойчев. \nС шестте гласа на депутатите от \"Воля\" бе прескочена бариерата от необходимия минимум от 121 гласа, за да бъде отхвърлено ветото на президента Румен Радев върху текстовете от Закона за бюджета на НЗОК за 2018 г., които предвиждат касата да не плаща догодина за нови лекарства без аналог (Списък на 126-мата, гласували против ветото - стр. 5). 30 минути преди началото на заседанието представители на пациентски организации изразиха своя протест срещу мораториума пред сградата на парламента. В началото на заседанието предложението на Филип Попов от БСП двете представителки на пациентски организации, допуснати в сградата, да слушат обсъжданията от балкона, предизвика доста бурна негативна реакция у депутатите от управляващата коалиция. \nВ доклада си председателката на бюджетната комисия Менда Стоянова се опита да докаже с числа колко скъпо излизат на касата иновативните лекарства. От думите й стана ясно, че от ГЕРБ щели да разработят \"нов дизайн на планирането\". Нигяр Джафер от ДПС по-късно нарече въпросния израз дизайн на безсилието. А Корнелия Нинова го нарече екзотично определение, тъй като на никого не беше ясно какво точно се опитват да кажат от ГЕРБ. \"Ако говорим за политика и държавничество, това означава, че трябва да подредим приоритетите. Кое е по-важно - да има здрави хора или пътища и тол система, или разходи за персонал в размер на 600 млн. лв. в Министерството на правосъдието?\", попита социалистката. \nПроф. Георги Михайлов от БСП припомни, че за последните 30 години нито едно правителство на България, независимо от тежките ситуации в определени години, не си е позволявало да налага мораториум на нови лекарства. \nКато категорична грешка определи отхвърлянето на ветото депутатът от ДПС Хасан Адемов. Аз съм от тези, които са ползвали иновативна терапия, каза Адемов и попита как обаче ще имат този шанс хората, които не могат да си позволят да платят. \nВ отговор на прочувствената реч на Стефан Данаилов, по време на която всички депутати притаиха дъх, Цветан Цветанов заяви, че Данаилов бил употребен. Според Цветанов трябвало да се търси балансът и да имало повече пари за профилактика, но очевидно пропусна да каже, че в бюджета, направен от управляващите, не са предвидени пари за профилактика на заболяванията. \"Другарю Цветанов, всякакъв съм бил, само употребен не съм бил. Употребен ми звучи като изнасилен. Ако смятате, че някой може да докара Стефан Данаилов в тази зала, се лъжете, току-що влязох. Никой не ме е викал тук, аз съм болен човек. Грижете се за думите, които употребявате за мен и моите другари,\" отговори Данаилов. Предизвикан от Данаилов и Вежди Рашидов взе думата. Той подчерта, че лечението му струвало 70 хил. евро и нямало как касата да го плати. Платил го със свои пари.   \n", "date": "2017.12.15", "title": "БСП дава мораториума за новите лекарства на КС "}
{"url": "http://duma.bg/node/157630", "text": "Шефът на бъдещия антикорупционен орган ще се избира от парламента. Това решиха окончателно депутатите вчера с приемането на второ четене на текстове от закона. Предложението на управляващите бе подкрепено от 81 депутати, против гласуваха 38, а 14 се въздържаха. Припомняме, че в свой законопроект БСП предлагаше назначението да е в прерогативите на президента, за да е независимо от управляващите, това обаче бе отхвърлено от управляващите.  \nАнтикорупционният орган ще има 5 членове, които ще са с 6-годишен мандат. Председателят трябва да има стаж поне 10 г. и ще получава 90% от заплатата на шефа на НС. Заместникът му и тримата членове на комисията трябва да са работили 5 години. \nДепутатите гласуваха шефът и заместникът му да са с юридическо образование, но това не важи за членовете му, което възмути БСП. \"Представете си, че един от тях е завършил Художествената академия и е работил 10 г. като учител, а друг - Музикалната консерватория. Каква компетентност ще имат те в тази комисия?\", попита Тодор Байчев. 1/5 от депутатите ще могат да инициират процедура по освобождаването на членовете на комисията, но не е ясно какво мнозинство е нужно, за да бъдат свалени. \nПоради изчерпване на пленарното време депутатите не успяха да гласуват всичките 179 члена на законопроекта - стигнаха до 13 параграф и приключиха с дебатите. \nТова не е закон за противодействие, а за защита на корупцията, заяви Корнелия Нинова. Лидерът на БСП коментира, че управляващите приемат закон за противодействие на корупцията, в който тя не е престъпление. По думите й само се имитира действие за борба с корупцията, защото в закона тя е административно нарушение, а не престъпление. Законотворческата дейност е имитация за борба с корупцията, защото управляващото мнозинство, независимо от коя партия, ще избира хората, които ще го контролират, и ще ги освобождава по начин, който намери за добре, подчерта Нинова. \nЗаконът е мъгла и тя трябва да бъде разсеяна, защото той е важен и за инвеститори, и за партньори от други страни, заяви зам.-председателят на ПГ \"БСП за България\" Крум Зарков. Според него проектът на управляващите е лъжлив, няма да проработи или ще работи селективно и няма да допринесе за борбата с корупцията.    \n", "date": "2017.12.15", "title": "Парламентът ще избира шефа на новия антикорупционен орган"}
{"url": "http://duma.bg/node/157631", "text": "В писмо до правосъдния министър Цецка Цачева главният прокурор Сотир Цацаров отбелязва тревога за критично малкия брой надзиратели, психолози и социални работници в затворите. Обвинител номер едно препоръчва мерки за подобряване на работата в местата за лишаване от свобода. Той настоява да се попълнят незаетите щатни длъжности в системата на Главна дирекция \"Изпълнение на наказанията\" и да се отпуснат нови щатове за социални работници и психолози в затворите. \nИдеите на Цацаров идват след разпоредена от него проверка в местата за лишаване от свобода, която е установила критично съотношение между надзиратели и затворници. Тревожно е положението в пловдивския затвор \"Хеброс\", където един човек работи с 97 задържани, в старозагорския съотношението е 1:84, а в Плевен - 1:102. В писмото си Цацаров отбелязва, че неравномерното разпределение на охранителите към лишените от свобода създава предпоставки за ненадеждна охрана. Според него установените слабости са системни. \nДУМА припомня, че синдикатите в затворите започнаха щафетна стачка в страната. Те настояват за по-добри условия за труд и коригиране на възнагражденията.   \n", "date": "2017.12.15", "title": "Държавното обвинение иска повече надзиратели"}
{"url": "http://duma.bg/node/157632", "text": "Проблемите в управленската коалиция избуяха, след като за пореден път вицепремиерът Валери Симеонов засипа Бойко Борисов с остри критики. Този път лидерът на НФСБ се възмути, че премиерът саботирал предложенията му за промяна на концесионния договор за ски зона в Банско и изграждане на втори лифт. \"Премиерът компрометира и саботира моето предложение за промяна на концесията в Банско. В програмата за управление пише, че трябва да се развива туризмът, да се насърчават инвеститорите, а това са текстове, които не се изпълняват, а саботират\", ожали се патриотът.  \nСимеонов отсече, че не иска да вижда премиера след \"изработването\", което му направил. \"Разбрах, че Борисов е пуснал есемес на Тома Белев в 10 ч. сутринта, че точката за концесията ще бъде отложена и събралите се на сбирка пред парламента две семейства, тези глупаци, веднага се похвалиха във фейсбук\", каза Симеонов по телевизията. Той обаче пропусна да спомене, че точката за концесията бе изтеглена от министъра на околната реда и водите Нено Димов, който обаче се води квота на \"Обединените патриоти\", а не на ГЕРБ в кабинета. \n\"Втори лифт няма да има поради несъгласие на Бойко Методиев Борисов. Сега аз сядам и мисля до 28 декември, когато ще има заседание на Министерски съвет. Всичко е възможно да стане - да не мислите, че съм от тези, дето слушкат, папкат и искат да си начешат егото\", продължи да се кани вицепремиерът. Симеонов отказа да коментира министъра на туризма Николина Ангелкова, но все пак отбеляза, че тя говорела \"едни обширни и напоителни глупотевини\" за предложенията относно концесията на ски зоната.  \n    \n", "date": "2017.12.15", "title": "Валери Симеонов пак изнудва премиера"}
{"url": "http://duma.bg/node/157633", "text": "Поредната порция тежки обвинения за възпрепятстване дейността на Бюрото за контрол на СРС отправи шефът му Бойко Рашков. В телевизионно интервю той обяви, че главният прокурор Сотир Цацаров саботира дейността му и пречи на бюрото да получи исканията за подслушване. Рашков заяви, че със заповед от 20 ноември 2015 г. Цацаров е забранил на подчинените си прокурори на националното бюро да се предоставят документите, на които се основава искането за използване на СРС, резултатите, получени в хода на прилагането им, и получените веществени доказателства. \"Тъй като има такава заповед, на нас ни се отказва да се запознаем с тези материали. Затова заявих в парламента, че бюрото оттук нататък няма да може да уведомява гражданите със 100% убеденост, че те са били подлагани на СРС\", обясни Рашков. \nШефът на бюрото твърди, че им пречат да извършат проверки по три случая. Един от казусите бил за противодържавно престъпление, което е било \"екзотично, дори по тоталитарно време\". \"Деянието, за което този човек се подозира, почти няма място в НК. Този човек иска да знае дали срещу него са използвани СРС. От него пристигна трета молба. В момента нищо не можем да му отговорим и вероятно ще изпратя тези материали на главния прокурор, той да отговори, тъй като действително става дума за нещо много сериозно. ДАНС също отказва да даде информацията\", възмути те той. Рашков се оплака, че материали, свързани с конкретно подслушване, са се появили чрез прокуратурата в онлайн медия. \nВече има бивш депутат, който съди държавата за неправомерно подслушване и е спечелил на първа инстанция. \n\"Знаете ли какво е общото между един телевизионен водещ и председател на Бюрото за контрол на СРС - че имат един и същ политически кадровик. Разликата е, че при вас идват и ви казват, че столът до вас е празен, а на мен ми казват, че имам още една година мандат\", обърна се Бойко Рашков към Виктор Николаев. \nЧасове по късно главният прокурор Сотир Цацаров поиска вътрешната парламентарна комисия и тази за контрол на СРС да изслушат на открито за медиите заседание целия състав на Бюрото и председателите на ДАНС и ДАТО. От прокуратурата обясняват, че предложението е заради изявленията на Рашков за тежки нарушения при прилагането и използването на СРС, допуснати от органите на прокуратурата и ДАНС.   \n", "date": "2017.12.15", "title": "Бойко Рашков обвини прокуратурата, че спъва проверки за СРС   "}
{"url": "http://duma.bg/node/157634", "text": "Не искам да го виждам след това изработване, което направи. С тези думи Валери Симеонов коментира коалиционния си партньор Бойко Борисов. Гневът му този път бе предизвикан от блокираните предложения за втори лифт и промяна в концесионния договор на ски зоната в Банско. Според Симеонов Борисов компрометирал и саботирал идеите му. \n\"Борисов е пуснал есемес на Тома Белев в 10 ч. сутринта, че точката за концесията ще бъде отложена и събралите се на сбирка пред парламента две семейства, тези глупаци, веднага се похвалиха във фейсбук\", каза Симеонов. Той обаче пропусна да спомене, че точката бе изтеглена от министъра на околната реда и водите Нено Димов, който обаче се води квота на \"Обединените патриоти\", а не на ГЕРБ, в кабинета. \n    \n", "date": "2017.12.15", "title": " Симеонов за Борисов: Не искам да го виждам  "}
{"url": "http://duma.bg/node/157619", "text": "Столичната община започва да събира стари гуми от домакинствата. В \"Младост\" те ще се събират през почивните дни от 9 до 15 ч. Жителите на \"Горубляне\" и \"Младост 2\" ще могат да се възползват и от мобилния пункт за събиране на гуми. Миналата седмица Столичната община проведе същата инициатива в квартал \"Овча купел\", тогава бяха събрани 960 гуми. \nОт общината напомнят, че търговските обекти, в това число всички автосервизи и пунктове за смяна на излезли от употреба гуми, са задължени да имат договор с лицензирана фирма, на която да предават събраните гуми. \nДУМА припомня, че жителите на районите около ромските гета като \"Красна поляна\" от седмици се оплакват, че въздухът им е замърсен основно заради отопление с гуми и други неподходящи материали. Заедно с хора от \"Западен парк\" и \"Овча купел\" те организират протест на 19 декември заради обгазяването на районите им. \n    \n", "date": "2017.12.15", "title": " Събират стари гуми в София за по-чист въздух"}
{"url": "http://duma.bg/node/157620", "text": "40-годишна жена е в критично състояние в болнична реанимация, след като била блъсната от лека кола при неправилно пресичане на ул. \"Захари Стоянов\" в бургаския квартал \"Меден рудник\". Инцидентът е станал към 19,40 ч. на 13 декември. Атомобилът \"Хюндай\", който е ударил жената, е управляван от 61-годишен мъж от Бургас. При удара пешеходката е получила комоцио и фрактури на левия крак, лявата ръка и главата.  \nПри друг инцидент в морския град жена е блъсната от колоездач на велоалеята точно пред Транспортната болница. При удара тя паднала на земята и изгубила съзнание, след което била приета по спешност в УМБАЛ с мозъчно сътресение. Останала там за тридневно лечение. По-късно пострадалата се оплакала на бургаския омбудсман Тодор Стамболиев, че колоездачът избягал и не й е помогнал. Омбудсманът установил, че велоалеята не е поставена на правилното място, което е причина за инцидента и е предпоставка и за други.     \n", "date": "2017.12.15", "title": " Автомобил блъсна пешеходка, пресичала неправилно"}
{"url": "http://duma.bg/node/157577", "text": "И тази година е към края си, а това означава, че празниците неусетно наближават. Всички сме в очакване най-вече на Рождество Христово. Личи си все по-явно как коледният дух по магичен начин завладява малки и големи. И няма чак толкова голямо значение дали навън вали сняг или слънцето се извисява над екзотични палми. Защото и за децата, и за възрастните един от най-важните атрибути за предстоящите чествания е елхата. Почти във всяка страна има главно рождественско дърво, което не само привлича туристи, но е и гордост за местните жители. През последните години символът на зимните празници не просто изглежда като истинско произведение на изкуството, а често се превръща в зрелище, надхвърлящо и най-смелите фантазии. \nВ прочутия Рокфелер център за първи път украсяват елха през 1931 г. Тогава тя е много скромна и окичена с обикновени гирлянди, но жители и гости на Ню Йорк много й се радват. Празничното настроение е създадено от обикновените работници, които се трудят върху построяването на бъдещия световноизвестен \"град в града\". Оттогава обаче управителят на емблематичния комплекс от офис сгради всяка година лично се ангажира с избирането на главното коледно дърво в Манхатън. За целта се оглеждат най-добрите частни стопанства, които предлагат забележителни норвежки елхи. Сред основните изисквания е те да са изключително атрактивни и да не са по-ниски от 20 метра. Подобни екземпляри тежат близо 9 тона и са поне на 75 години. За коледната украса на емблематичното дърво се използват 30 хил. лампички, а на върха се поставя огромна кристална звезда. Онези, които нямат шанса да се насладят на зрелището на живо, могат да добият (бегла) представа за атракцията от прочутия филм \"Сам вкъщи 2\". \nВсяка година в прочутия универсален магазин \"Галерия Лафайет\" в Париж коледната елха впечатлява посетителите с нова украса - винаги необичайна, неизменно скъпа, ярка, тържествена и запомняща се. Съоръжението е с височина 25 метра и тази година е превърнато в гигантско \"сладко\" дърво от бонбони и балони. \nГлавната рождественска елха в Бразилия е изкуствена - направена е от метални конструкции, които се позиционират на уникалната природна забележителност - лагуната Родриго де Фрейтас в Рио де Жанейро. Най-голямото плаващо коледно дърво, украсено със стотици гирлянди, е високо 85 метра, тежи 542 тона и свети с 3,1 милиона електрически крушки. Съоръжението впечатлява многохилядната публика от 1995 г., признато е за най-голямото в света и официално е вписано в Книгата с рекордите на Гинес. Благодарение на лампичките и светлинните устройства, елхата се превръща в истинско цветно шоу, в което изображенията са подчинени на определена тема и постоянно се сменят, представяйки на зрителите завладяващ спектакъл. От вградената електронна камбана се чуват рождественски мелодии, а специално устройство - последна дума на пиротехниката, осигурява незабравим парад на фойерверките, който се превръща във впечатляваща кулминация на тържествата. \nС уникална подводна елха се гордеят на Малдивите. С белия си цвят изглежда все едно е покрита със сняг, но всъщност това са живи корали. Отлюспени от събратята си, те образуват нов риф във вид на коледно дърво. В ролята на украса са пъстри рибки, октоподчета и костенурки. Атрактивната гледка е достъпна не само за гмуркачите, а е част от забавленията, предлагани на посетителите на луксозен ресторант, чиито прозорци разкриват неповторим ракурс към дълбините на Индийския океан. \nНай-скъпата в историята коледна елха, според \"Форбс\", краси през 2010 г. луксозния Emirates Palace в Абу Даби. Стойността на дървото не надвишава няколко хиляди долара, но с изключително богатата украса от диаманти, перли, злато, сапфири, изумруди и ювелирни шедьоври сметката надхвърля $11 млн. Толкова помпозно честване на християнски празник в мюсюлманска страна на пръв поглед изглежда необосновано. Но явно администрацията на хотела не се ръководи от националните обичаи на Обединените Арабски Емирства, а от изискванията на свръх заможните си клиенти от цял свят. \nНай-високата елха на Великобритания може да се види в Лондон. 20-метровата красавица е разположена на площад Трафалгар и впечатлява както с размерите и светлинните гирлянди, така и с факта, че всяка вечер до 22 декември край коледното дърво се пеят рождественски песни. А събраните средства се даряват за благотворителни каузи. Любопитно е също, че от 1947 г. елхата пристига на Острова като подарък от жителите на Осло като благодарност за подкрепата, оказана на норвежкия народ по време на Втората световна война. \nВ Хондурас пък се радват на жива елха - съставена от истински хора. В създаването й участват над 3 хил. души. Заради идеята, размерите и необичайната реализация, това коледно \"дърво\" дори е вписано в Книгата с рекордите на Гинес. \nАрхитектът Патрик Крюгер е решил да се пошегува и да шашне съседите по празниците. За целта стопанинът на едноетажна къща в Сиатъл разрязва една висока елха на две и долната част поставя в хола си, а горната - на покрива, като натрупал допълнително и керемиди, за да създаде илюзията, че дървото е прораснало през тавана. \nЖителите на италианското градче Губио виждат светлинната си елха, където и да се намират: коледното дърво е разположено на планината Инджино. Височината на рождественската красавица е над 650 метра, а през 1991 г. дори е вписана в Книгата с рекордите на Гинес. \nПланината Инджино, Италия \nПодводната на Малдивите \nБижуто на Абу Даби \nЖивата в Хондурас   \n", "date": "2017.12.15", "title": "Елхи и зрелища, или вездесъщият блясък на коледните дръвчета  "}
{"url": "http://duma.bg/node/157616", "text": "АЛБЕНА ВЛАДИМИРОВА НАЙДЕНОВА - ВОЛЯ  \nАЛЕКСАНДЪР ИВАНОВ МАЦУРЕВ - ГЕРБ     \nАЛЕКСАНДЪР КОЙЧЕВ ИВАНОВ - ГЕРБ     \nАЛЕКСАНДЪР МАИРОВ СИДИ - ОП \nАЛЕКСАНДЪР НИКОЛАЕВ САБАНОВ - ОП     \nАЛЕКСАНДЪР ПЕТРОВ АЛЕКСАНДРОВ - ГЕРБ       \nАЛЕКСАНДЪР РУМЕНОВ НЕНКОВ - ГЕРБ       \nАЛТИМИР ЕМИЛОВ АДАМОВ - ГЕРБ \nАНГЕЛ ИЛИЕВ ИСАЕВ - НЕЗ \nАНДОН ДИМОВ ДОНЧЕВ - ВОЛЯ \nАНДРИАН ИВАНОВ РАЙКОВ - ГЕРБ \nАННА ВАСИЛЕВА АЛЕКСАНДРОВА - ГЕРБ       \nАСЯ АТАНАСОВА ПЕЕВА - ГЕРБ \nАТАНАС ИВАНОВ ТАШКОВ - ГЕРБ \nАТАНАС СЛАВЧЕВ СТОЯНОВ - ОП \nБОРИС ВАНГЕЛОВ БОРИСОВ - ОП \nБОРИС ПЕТКОВ КЪРЧЕВ - ГЕРБ \nБОРИС ЯНКОВ ЯЧЕВ - ОП \nБОРИСЛАВ ИВАНОВ БОРИСОВ - ГЕРБ \nБОРЯНА ЛЮБЕНОВА ГЕОРГИЕВА - ВОЛЯ \nВАЛЕНТИН АЛЕКСИЕВ НИКОЛОВ - ГЕРБ \nВАЛЕНТИН КИРИЛОВ КАСАБОВ - ОП \nВАЛЕНТИН МИРЧОВ МИЛУШЕВ - ГЕРБ \nВАСИЛ ЦВЕТКОВ ЦВЕТКОВ - ГЕРБ \nВЕЖДИ ЛЕТИФ РАШИДОВ - ГЕРБ \nВЕНКА КОНСТАНТИНОВА СТОЯНОВА - ГЕРБ     \nВЛАДИМИР СЛАВЧЕВ ВЪЛЕВ - ГЕРБ \nВЛАДИМИР ЦВЕТАНОВ ТОШЕВ - ГЕРБ \nВЛАДИСЛАВ ТОШКОВ НИКОЛОВ - ГЕРБ \nВОЛЕН НИКОЛОВ СИДЕРОВ - ОП \nГАЛЯ ЕНЕВА ЗАХАРИЕВА - ГЕРБ \nГАЛЯ СТОЯНОВА ВАСИЛЕВА - ГЕРБ \nГЕОРГИ ЕВДОКИЕВ МАРКОВ - ГЕРБ \nГЕОРГИ ЗАПРЕВ ДИНЕВ - ГЕРБ \nГЕОРГИ КОЛЕВ КОЛЕВ - ОП \nГЕОРГИ ТЕНЕВ СТАНКОВ - ГЕРБ \nДАНАИЛ ДИМИТРОВ КИРИЛОВ - ГЕРБ \nДАНИЕЛА АНАСТАСОВА ДАРИТКОВА-ПРОДАНОВА - ГЕРБ \nДАНИЕЛА ВЛАДИМИРОВА САВЕКЛИЕВА - ГЕРБ \nДАНИЕЛА ДИМИТРОВА МАЛЕШКОВА - ГЕРБ \nДАНИЕЛА ДОБРЕВА ДИМИТРОВА - ГЕРБ \nДЕЛЯН АЛЕКСАНДРОВ ДОБРЕВ - ГЕРБ \nДЕСИСЛАВ СЛАВОВ ЧУКОЛОВ - ОП \nДЕСИСЛАВА АНГЕЛОВА ТОДОРОВА - ГЕРБ \nДЕСИСЛАВА ВЪЛЧЕВА АТАНАСОВА - ГЕРБ \nДЕСИСЛАВА ЖЕКОВА ТАНЕВА - ГЕРБ \nДЕСИСЛАВА ЙОРДАНОВА КОСТАДИНОВА-ГУШЕВА - ГЕРБ \nДЖЕМА МАРИНОВА ГРОЗДАНОВА - ГЕРБ \nДИАНА ДИМОВА САВАТЕВА - ГЕРБ \nДИЛЯН СТАНИМИРОВ ДИМИТРОВ - ГЕРБ \nДИМИТЪР БОЙЧЕВ ПЕТРОВ - ГЕРБ \nДИМИТЪР БОРИСОВ ГЛАВЧЕВ - ГЕРБ \nДИМИТЪР ИВАНОВ ГЕЧЕВ - ГЕРБ \nДИМИТЪР КРУМОВ АЛЕКСАНДРОВ - ГЕРБ \nДИМИТЪР НИКОЛОВ ГАМИШЕВ - ГЕРБ \nДОРА СТОЯНОВА ХРИСТОВА - ВОЛЯ \nЕВГЕНИ ГЕНЧЕВ БУДИНОВ - ГЕРБ \nЕВГЕНИЯ БИСЕРОВА АЛЕКСИЕВА - ГЕРБ \nЕВГЕНИЯ ДАНИЕЛОВА АНГЕЛОВА - ГЕРБ \nЕМИЛ ДИМИТРОВ СИМЕОНОВ - ОП \nЕМИЛ МАРИНОВ ХРИСТОВ - ГЕРБ  \nЕМИЛИЯ ВЕСЕЛИНОВА СТАНЕВА-МИЛКОВА - ГЕРБ \nЗАПРЯН ВАСИЛЕВ ЯНКОВ - ГЕРБ \nИВАЙЛО ЛЮБЕНОВ КОНСТАНТИНОВ - ГЕРБ \nИВАН НИКОЛОВ МИХОВСКИ - ГЕРБ \nИВАН СТЕФАНОВ ВЪЛКОВ - ГЕРБ \nИВЕЛИНА ВЕСЕЛИНОВА ВАСИЛЕВА -     ГЕРБ \nИГЛИКА ИВАНОВА ИВАНОВА-СЪБЕВА - ГЕРБ \nИРЕНА МЕТОДИЕВА ДИМОВА - ГЕРБ \nИСКРЕН ВАСИЛЕВ ВЕСЕЛИНОВ - ОП \nЙОРДАН АПОСТОЛОВ АПОСТОЛОВ - ОП \nЙОРДАН ИЛИЕВ ЙОРДАНОВ - ОП \nЙОРДАНКА ИВАНОВА ФИКИРЛИЙСКА - ГЕРБ \nКАЛИН ДИМИТРОВ ВАСИЛЕВ - ГЕРБ \nКАЛИН НИКОЛОВ ПОПОВСКИ - ОП \nКИРИЛ БОЯНОВ КАЛФИН - ГЕРБ \nКЛАВДИЯ ГЕОРГИЕВА ГРИГОРОВА-ГАНЧЕВА - ГЕРБ \nКОНСТАНТИН ВЕСЕЛИНОВ ПОПОВ - ГЕРБ \nКРАСЕН ГЕОРГИЕВ КРЪСТЕВ - ГЕРБ \nКРАСИМИР ИЛИЕВ БОГДАНОВ - ОП \nКРАСИМИР ЛЮБОМИРОВ ВЕЛЧЕВ - ГЕРБ \nКРАСИМИР МИТКОВ СЪБЕВ - ГЕРБ \nЛЪЧЕЗАР БОГОМИЛОВ ИВАНОВ - ГЕРБ \nМАНОИЛ МИНЧЕВ МАНЕВ - ГЕРБ \nМАРГАРИТА НИКОЛАЕВА НИКОЛОВА - ОП \nМАРИЯ ЙОРДАНОВА ИЛИЕВА - ГЕРБ \nМАРТИН ВЛАДИМИРОВ ТИНЧЕВ - ГЕРБ \nМЕНДА КИРИЛОВА СТОЯНОВА - ГЕРБ \nМИГЛЕНА ДОЙКОВА АЛЕКСАНДРОВА - ОП \nМИЛЕН ВАСИЛЕВ МИХОВ - ОП \nМИЛЕНА ЦВЕТАНОВА ДАМЯНОВА - ГЕРБ \nМЛАДЕН НИКОЛОВ ШИШКОВ - ГЕРБ \nНЕЛИ РУСКОВА ПЕТРОВА - ГЕРБ \nНИКОЛАЙ ВЕСЕЛИНОВ АЛЕКСАНДРОВ - ОП \nНИКОЛАЙ ЦВЕТАНОВ СИРАКОВ - ГЕРБ \nПАВЕЛ АЛЕКСЕЕВ ХРИСТОВ - ГЕРБ \nПАВЕЛ ДИМИТРОВ ШОПОВ - ОП \nПЕТЪР ХРИСТОВ ПЕТРОВ - ОП \nПЕТЯ ЦВЕТАНОВА АВРАМОВА - ГЕРБ \nПЛАМЕН ДУЛЧЕВ НУНЕВ -    ГЕРБ \nПЛАМЕН ИВАНОВ МАНУШЕВ - ГЕРБ \nПЛАМЕН ТАЧЕВ ПЕТРОВ - ГЕРБ \nРАДОСТИН РАДОСЛАВОВ ТАНЕВ - ГЕРБ \nРАЛИЦА ТРИЛКОВА ДОБРЕВА - ГЕРБ \nРОСЕН ЖИВКОВ ИВАНОВ - ОП \nРУМЕН ПЕТРОВ ГЕНОВ - ГЕРБ \nРУСЛАН ЗДРАВКОВ ТОШЕВ - ГЕРБ \nСВЕТЛАНА АНГЕЛОВА НАЙДЕНОВА - ГЕРБ \nСИМЕОН ГЕОРГИЕВ НАЙДЕНОВ - ВОЛЯ \nСЛАВИ ДИЧЕВ НЕЦОВ - ВОЛЯ \nСЛАВЧО СТОЕВ АТАНАСОВ - ОП \nСПАС ГЕОРГИЕВ ГЪРНЕВСКИ - ГЕРБ \nСТАНИСЛАВ СТОЯНОВ ИВАНОВ - ГЕРБ \nСТАНИСЛАВ ТОДОРОВ СТАНИЛОВ - ОП \nСТАНИСЛАВА КРАСИМИРОВА СТОЯНОВА - ГЕРБ     \nСТЕФАН АПОСТОЛОВ АПОСТОЛОВ - ГЕРБ     \nТАНЯ ТОДОРОВА ПЕТРОВА - ГЕРБ \nТЕОДОРА РАДКОВА ГЕОРГИЕВА - ГЕРБ \nТОМА ЛЮБОМИРОВ БИКОВ - ГЕРБ \nХРИСТИАН РАДЕВ МИТЕВ - ОП \nХРИСТО ГРУДЕВ ГРУДЕВ     - ГЕРБ \nЦВЕТА ВЪЛЧЕВА КАРАЯНЧЕВА - ГЕРБ \nЦВЕТАН ГЕНЧЕВ ЦВЕТАНОВ - ГЕРБ \nЮЛИАН КРЪСТЕВ АНГЕЛОВ - ОП \nЮЛИЯН МИХАЙЛОВ ПАПАШИМОВ - ГЕРБ   \n", "date": "2017.12.15", "title": " 126 депутати натиснаха бутона на смъртта"}
{"url": "http://duma.bg/node/157617", "text": "Софийският университет \"Климент Охридски\" води класациите по качество на образованието в 23 от 56 професионални направления. Това показват данните от Рейтинговата система на висшите училища в България за 2017 г., представена вчера в Министерството на образованието. В системата са събрани и анализирани 51 университета, от които 37 държавни и 14 частни. Използвани са над 100 различни индикатора като учебен процес, научни изследвания, учебна среда, социално-битови и административни услуги, престиж, реализация на пазара на труда и регионална значимост. За втора поредна година не се използват субективни критерии, като например мнения на студенти, получени чрез анкета. \nНовите данни показват, че тази година Алма матер се е изкачил до първо място в още две направления - \"Администрация и управление\" и \"Здравни грижи\". Техническият университет в София е първенец в 6 направления.  \nСредният доход на завършилите висше образование нараства до 1148 лв., отчитат от МОН. Професионалните направления с облагаем доход над 1000 лева се увеличават от 20 на 30. С най-високи заплати могат да се похвалят завършилите информатика и компютърни науки - 2212 лв., като най-добре платени са възпитаниците на СУ - с 3500 лева. Те са следвани от завършилите математика - 1963 лв., комуникации - 1700 лв., и здравеопазване - 1666 лв. Интересен факт е, че в топ 6 на доходите се нарежда направлението \"Проучване и добив на полезни изкопаеми\" средно с по 1500 лв., като в същото време студентите в него отчитат най-нисък успех от всички направления. Последни по заплащане са педагозите.  \nСредната безработица при завършилите през последните 4 години пада под 4%, като тази граница се надхвърля само в три професионални направления, казаха още анализаторите на системата. За завършилите СУ тя е под 1%. Най-ниска е безработицата при абсолвентите по медицина, фармация, стоматология и военно дело. Едва 49 на сто от заетите, обаче, се наемат на позиция, която изисква висше образование.  \nЗа последните четири години драстично са намалели студентите в икономическите специалности - с 22%, и в администрация и управление - с 27%, отчитат от образователното ведомство. Голям ръст на студенти се отбелязва в медицината - с 66%.  \nВсе по-престижно е да се учи икономика в УНСС, а в същото време студентите в това направление от Свищовската академия са намалели с 35%. Авторите на рейтинговата система отбелязаха, че за някои направления е важно какво точно се учи, а не къде. Това са специалности в областта на здравето, отбраната и педагогиката, в които основният работодател е държавата. За други направления водещ фактор е в кой университет е обучението. Като пример бе даден отново СУ, чийто възпитаници са с по-високи заплати и по-ниска безработица. На другия край на класацията е Шуменският вуз, който произвежда повече безработни, а наетите младежи по-често работят на позиции, за които не се изисква изобщо висше образование.  \nМинистърът на образованието Красимир Вълчев заяви, че МОН няма да утвърди прием в 15 направления в различни университети през следващата учебна година.  Учебно-тренировъчните фирми са успешна форма за подготовка, заяви образователният министър Красимир Вълчев пред ученици в Националната търговско-банкова гимназия   \n", "date": "2017.12.15", "title": "СУ води класациите в 23 професионални направления "}
{"url": "http://duma.bg/node/157579", "text": "Над 300 000 лв. събра само за ден ежегодният Благотворителен базар на Международен женски клуб - София. Всички средства от събитието, което се проведе за 23-ти път, ще бъдат дарени за благородни каузи и проекти в България. \nОколо 8000 посетители имаха възможност да се запознаят и насладят на културата и традициите на 56 държави. Щандовете бяха отрупани с традиционни храни и напитки, екзотични подправки, бижута, интересни плетива, дрехи и ръчно изработени сувенири. Изложителите подготвиха безброй изненади, томболи и игри с награди. Културната програма на събитието продължи цял ден, а на сцената на базара излязоха едни от най-обичаните български изпълнители, които също подкрепиха благотворителната кауза. \nБазарът се осъществи с ценната подкрепа на над 2000 доброволци.   \n", "date": "2017.12.15", "title": "Благотворителният базар в София събра 300 000 лева"}
{"url": "http://duma.bg/node/157580", "text": "Учени от Института по молекулярна биология от университета в Куинсланд създадоха синтетична подобрена версия на \"хормона на щастието и любовта\" - окситоцина, съобщава сайтът Лайф. Препаратът не нанася вреда на организма и няма странични ефекти. За разлика от окситоцина, който когато е в излишък може да причини сериозни сърдечносъдови заболявания, новата разработка може за значително по-дълго време да поддържа \"състояние на щастие\" без никакви вреди. \nИзпитания с мишки показаха, че хапчето може да се използва за лечението на сериозни заболявания, свързани с нервната система, както и да облекчи терапията за клиничната депресия и аутизма.   \n", "date": "2017.12.15", "title": "Учени направиха хапче за щастие"}
{"url": "http://duma.bg/node/157581", "text": "Урагани, биткойни, сексскандали и кралска романтика са сред най-горещите обществени теми за годината, става ясно от статистиката на търсенията в Гугъл. \nОпустошителното бедствие \"Ирма\", което връхлетя САЩ и Карибите тази есен, е най-популярната ключова дума в световен мащаб, когато става дума за новини. Историята и настоящето на криптовалутата биткойн пък заема второ място. На трета позиция по търсене е информацията за смъртоносната масова стрелба в Лас Вегас, следвана от кризата със Северна Корея и слънчевото затъмнение. Очаквано, голям интерес регистрира и новият модел айфон на Apple. \nТърсена е и информация за уволнението от Ен Би Си на журналиста Мат Лауър заради обвинения в сексуални злоупотреби срещу него. Хит в мрежата са били и други две популярни личности, обвинени в сексуален тормоз - филмовият продуцент Харви Уейнстейн и актьорът Кевин Спейси. Сред най-търсените хора в Гугъл е и американската актриса Меган Маркъл, годеницата на британския принц Хари.   \n", "date": "2017.12.15", "title": "Урагани и биткойни са най-търсени в Гугъл"}
{"url": "http://duma.bg/node/157582", "text": "Музикантите от \"Jeremy?\" са готови с първия си нов сингъл от предстоящия албум, който се очаква да се появи в началото на следващата година. Песента се нарича \"You`re The Voice\" и ще бъде представена с концерт на 16 декември, събота, в столичния клуб \"Терминал 1\". Видеото към нея е подготвено от неизменните партньори на групата в подобен тип продукция - \"Кламер студио\", с режисьор Георги Манов. Аудиото е смесено в Ирландия от Янко Генов, отговорен за качествения саунд и в дебютния албум на \"Джеръми\", а мастерирането е извършено в САЩ от Brian Lucey, работил с изпълнители като Liam Gallagher, Marilyn Manson, Royal Blood, Depeche Mode, The Kills, Arctic Monkeys, The Black Keys, Cage The Elephant, The Last Shadow Puppets и много други популярни имена. \nДве млади банди са поканени да подгреят с 30-минутни сетове. Първата от тях, която ще открие в 22 ч., е известна със запомнящото си участието сред финалистите в последното издание на \"Голямото рок междучасие\", а именно - \"The Lefties\". Втората група е от Брайтън - garage rock трио, под името \"Atlas Wynd,\" които вече са свирили преди \"Jeremy?\" - точно в града, където са базирани. Музикантите пристигат в София специално за събитието. \nВратите на клуб \"Терминал 1\" ще отворят в 21 ч. в събота. Билети за събитието се предлагат в мрежата на Eventim.bg по 10 лв.   \n", "date": "2017.12.15", "title": " \"Jeremy?\" представя нов сингъл с концерт"}
{"url": "http://duma.bg/node/157583", "text": "В най-празничния зимен месец замъкът \"Влюбен във вятъра\" ще предложи забавни изкушения за малки и големи. Приказното място ще бъде запазена територия за децата, защото на 16 и 17 декември ще посрещне Дядо Коледа. Малко подранил, добрият старец ще пристигне, за да раздаде подаръци, да забавлява малчуганите със занимателни игри, а вниманието на техните родители ще привлече организираното барбекю. \nНаграждаването на победителите в литературния конкурс \"Приказки от замъка\" ще се състои в събота от 12 ч. Състезанието бе обявено в средата на това лято, както ДУМА писа. След като няколко десетки фотографи, дизайнери и художници създадоха удивителни творби в друг конкурс - за фотомонтаж, уникалността на \"Влюбен във вятъра\" продължи да провокира творческите прояви чрез приказка, написани по някоя от тях. \nОрганизаторите не поставиха никакви условия - за обем, брой приказки или възраст. И това накара над сто участници да дадат воля на въображението си. В продължение на няколко месеца компетентно жури от утвърдени разказвачи на истории извърши оценка на творбите и излъчи победителите. Кои са те ще стане ясно на 16 декември. \n\"Влюбен във вятъра\" е готов и със своята новогодишна оферта за празнична вечеря и диджеи. Единственият български замък вече не е само туристическа атракция номер едно. Естественият му декор с приказен интериор го превръща в сцена, на която се срещат най-изящните изкуства - балет, опера, театър. В началото на декември със своята постановка \"Коледа с приятели\" в замъка гостува Държавен куклен театър-Бургас. В художествената галерия на \"Влюбен във вятъра\" бе пренесена и приказната балетна постановка на бургаската опера \"Спящата красавица\" с хореография на проф. Хикмет Мехмедов. \nЗамъкът ще продължава сътрудничеството си с кукления театър и операта в морския град. През цялата следваща година във \"Влюбен във вятъра\" ще се редуват концерти, театрални, оперни и балетни постановки. Културната програма ще бъде публикувана на сайта и във фейсбук страницата в началото на януари 2018 г.   \n", "date": "2017.12.15", "title": "\"Влюбен във вятъра\" посреща Дядо Коледа  "}
{"url": "http://duma.bg/node/157584", "text": "ще има още един повод да почерпи роднини, близки, приятели, колеги, комшии и кучето Джой за своя рожден ден. \nСкъпа Галя, при всичкото оригиналничене в потока от пожелания, които може да се измислят, най-важното си остава да бъдеш жива и здрава, за да получиш и следващата година това най-ценно и искрено пожелание. И още: по-малко нерви, повече усмивки, по-малко тъга и повече слънчеви дни. Не забравяй, че човек никога не може да бъде по-голям от мечтите си. Така че мечтай! Честит рожден ден! От екипа на ДУМА   \n", "date": "2017.12.15", "title": " В неделния ден, на 17 декември, завеждащият  международния отдел на любимия ни вестник  "}
{"url": "http://duma.bg/node/157578", "text": "\n- Ангеле, ти си избрал учителската професия. Достойна, но неценена у нас - и като уважение, и чисто финансово. Кое определи твоя избор? \n- Още от 10 клас знаех, че искам да стана учител. Този свой избор дължа на учителите, които аз съм имал още от 1 клас, но най-вече на преподавателя ми по математика в СМГ - госпожа Петя Тодорова. Не само Учител, но и невероятен Човек. Тя е човекът, който ме е вдъхновявал и мотивирал повече от всеки друг в моя живот. - Ти си част от екипа учители в СМГ, подготвил медалисти от олимпиада по математика. Разкажи малко повече за този успех.  \n- Според мен заслугите за големите успехи на учениците на международни състезания са изцяло техни. Учителят може само да помогне в подготовката, да насочва, съветва. Но всичко си зависи от тях самите и от техния състезателен дух и упоритост. - Какви са днес учениците? Искат ли да се учат? Осъзнават ли нуждата от добро образование? \n- Имам невероятния късмет да преподавам в най-елитното училище в България и учениците около мен са, да речем, \"подбрани\". Тоест те са мотивирани, амбициозни, повечето от тях имат реална представа какво е добро образование и се стремят да го постигнат. Но като цяло не смятам, че българските ученици осъзнават нуждата от добро образование. По-скоро гледат да \"избутат\", мислят си, че винаги ще се носят по течението и ще минават между капките, но дали ще е така? - Как мотивираш учениците си? \n- Надявам се, че реално успявам да ги мотивирам. Предполагам, че това става посредством примера, който им давам, съветите си, изискванията и очакванията, които имам към тях. - Какво мислиш за последните промени в образованието, за новия закон и новите учебни програми? Не объркват ли те учениците? И не превръщат ли те учителите от творчески личности в чиновници, затрупани с ненужна училищна документация, на които постоянно нещо им се налага отгоре? \n- Честно да си призная, запознат съм с една много малка част от всички новъведения в образователната система. Но имам усещането, че е една пълна каша, има много недомислици и нерационално взимане на решения, колкото да се отбие номерът - както всичко в България. Има адски много документация и ръцете на учителя в повечето случаи са вързани и той е принуден да взима решения, които не са по негова воля. - Битува мнение, че българският народ се опростачва. Съгласен ли си? \n- Всеки човек си има своя дефиниция за думата \"опростачване\". Важното е човек как си подрежда ценностите в живота. Да слушаш чалга и да гледаш българските риалита не е проблем, стига тези неща да не са на челни места в ценностната ти класация. - Освен математик, ти си и добър спортист. Бил си волейболист, а сега участваш в състезания по лека атлетика. Не е ли малко необичайна тази комбинация? \n- Не смятам, че е необичайна. Спортът трябва да е част от живота на всеки човек. В моя случай спортът е важна част от мен като личност и характер, без която нямаше да съм това, което съм. - Защо избра бяганията на дълги разстояния? \n- Не си спомням кога за първи път излязох да бягам, но беше преди доста време. Бягането ме откъсва от действителността и ме кара да се чувствам по-свободен и по-безгрижен отколкото съм. А може би бягам от нещо или подсъзнателно преследвам нещо? - Намираш ли време да тренираш? По колко километра бягаш на ден?  \n- С времето ми е много трудно, но успявам да го намирам. Дори ако трябва да го търся в 5,00 сутринта при -20 градуса в зимни условия. Бягам около 10-ина километра всеки ден. - Спазваш ли режим? \n- Почти невъзможно ми е да спазвам строго определен режим. Опитвам се да живея и да се храня здравословно и да помагам на хората около мен също да го правят.  - С по една дума: какво е за теб спортът? А математиката? \n- Спортът за мен е като въздуха - не мога без него. Математиката за мен е като шоколада - не мога без нея. - Кое е по-голямо предизвикателство: сложна математическа задача или състезание по бягане на дълги разстояния? \n- Зависи от важността и значението на крайния резултат. Със сигурност мога да кажа, че най-лесно се решава сложна математическа задача, докато участваш в състезание по бягане на дълги разстояния. Тогава мозъкът работи по съвсем друг начин. - Какво е необходимо на човек, за да се справи с уравнението на живота, да реши неговите неравенства, да намери верните решения? \n- Уравнението на изпълнения със смисъл живот е пълно с безбройно много константи, неизвестни, уловки и места, на които лесно можеш да се подхлъзнеш и да допуснеш грешка. Цял един живот ни трябва, за да стигнем до някакво решение. Наскоро осъзнах, че уравнението трябва да премине в система от две или повече уравнения - това на човека, когото обичаш, на децата ти и т.н. И всички тези уравнения трябва да се решават заедно и да имат едно общо решение накрая. - Това, което те мотивира да продължиш да бъдеш учител, е... \n- Мотивират ме единствено учениците, които чувствам вече като свои приятели. Мога да заявя, че аз се уча от тях много повече, отколкото те от мен. - Любимата ти мисъл, послание към читателите? \n- Има много мисли, които считам за вдъхновяващи. Ще споделя една, която ме развълнува наскоро. Между другото това е истинска случка.  \nКъсно вечер кола спира на единствения светофар в малко населено място далеч оттук. Няма други превозни средства, навсякъде цари тишина и покой.  \nЕдин от пътниците в колата попитал: \n- Защо не минаваш? Няма други автомобили. \n- Защото може да гледа някое дете! - отвърнал шофьорът.     \n", "date": "2017.12.15", "title": " Най-лесно се решава задача, когато бягаш на дълги разстояния  "}
{"url": "http://duma.bg/node/157585", "text": "Излезе антология \"Съвременна литература от Азербайджан\"  \nСъюзът на българските писатели, Центърът за преводи при Министерския съвет на Република Азербайджан и изд. \"Български писател\" организират премиера на антологията \"Съвременна литература от Азербайджан\" с участието на писатели и преводачи от Азербайджан и България. Срещата е днес, 15 декември, от 18 ч. в зала 1 на Централния военен клуб, бул. \"Цар Освободител\" 7. Японски пианист с рецитал в БНР Музикална къща \"Ориндж фактори\" и Българското национално радио организират рецитал на младия японски пианист Такуя Отаки, лауреат на първа награда на международния конкурс в гр. Орлеан, Франция, през 2016 г., на 18 декември от 19 ч. в Първо студио на БНР. В програмата - творби от Бела Барток, Бах, Лист, Албан Берг и Андре Букурещлиев, информира Михаил Големинов. \n Деян Енев с нов сборник разкази \nСборникът с разкази \"Дърводелецът\" на Деян Енев ще бъде представен на 16 декември от 19 ч. на Панаира на книгата в НДК, етаж 4, западно крило. Той е писателят, който с разказите си художествено не отрази, не изобрази, не копира, не имитира, а откри \"една действителност като носителка на образи и идеи, характерни за определена епоха\", отбелязват издателите от \"Рива\". За книгата ще говорят Венцислав Божинов и Емил Тонев, с участието на Валери Найденов и проф. Георги Ончев. \n\"Коледна бъркотия\" в театър \"Весел\" \nВ съботния афиш на Куклен театър \"Весел\" на 16 декември от 11 ч. в читалище \"Искра\" във Велико Търново ще гостува представлението на Държавния куклен театър в Търговище \"Коледна бъркотия\". Драматизацията и постановката са на Русан Стаменов. В спектакъла звучи музиката на Диян Димитров. Ролите изпълняват Стела Стойнова и Христо Златанов.  \nСМЕ пуска билети с 10 на сто отстъпка \n\"София мюзик ентърпрайсис\" честити Коледа на меломаните със специално предложение. Всички билети за концертите на Каро Емералд, \"Тото\", Раг'н'Боун мен и Роджър Уотърс ще се продават с 10 на сто отстъпка само от 18 до 31 декември в мрежите на \"Тикетпро\" и \"Ивентим\" и онлайн.   \n    \n", "date": "2017.12.15", "title": "Кратки"}
{"url": "http://duma.bg/node/157586", "text": "Един от най-даровитите и загадъчни представители на съвременната чешка проза - Милош Урбан, пристига у нас като специален гост на Софийския международен литературен фестивал, информират от изд. \"Колибри\". Срещата-разговор с Урбан ще се състои на 16 декември от 15 ч. в Мраморното фоайе на НДК. Темата е \"Има ли Чехия своя Умберто Еко в сянката на катедралата? Модератор е Андрей Захариев. \nРоден през 1967 г., Милош Урбан е автор на 16 книги, вкл. романите \"Сянката на катедралата\", \"Седмоцърквие\", \"Водният дух\", \"Последна дума по въпроса за Ръкописите\", високо оценявани от европейската критика, която го определя като явление в новата чешка проза. Освен като писател, е известен като преводач и редактор. Заради историческия контекст, магиката и митологията често го сравняват с италианския ерудит Умберто Еко. Една от най-силните творби на Урбан - романът \"Сянката на катедралата\", има българско издание в превод на Анжелина Пенчева. Другият му издаден у нас роман е \"Седмоцърквие\".   \n", "date": "2017.12.15", "title": "Милош Урбан гостува на Софийския литературен фестивал"}
{"url": "http://duma.bg/node/157587", "text": "Недялко Йорданов представя книгата си \"Някога, някога... Дневници. Част 1\" и новия си филм \"Не си отивай, мой живот\" - петата и последна част на автобиографичната му документална филмова поредица \"Още ме има, още съм жив\". Събитието е на 16 декември от 18 ч. в Тържествената зала на Централния военен клуб. Авторът ще говори и за мемоарната си книга \"Моят Радой\" и най-новата си стихосбирка \"Мрън-мрън\". Ще прозвучи и песента \"Не си отивай, мой живот\", дала името на филма и включена на финала му. Тя е по стихове на Йорданов, музика Хайгашод Агасян и в изпълнение на Михаил Белчев. Йорданов ще представи и рецитал под акомпанимента на Агасян. Входът е свободен, научи ДУМА от Анелия Узунова, пиар на изд. \"Милениум\". \nЙорданов поставя началото на трилогия, в която събира всички свои ученически и студентски дневници. Първият том \"Някога, някога... Дневници. I част. 23 юни 1956 - 31 януари 1959 г.\" вече е на пазара. Авторът пренася като с машина на времето в средата на ХХ век и този филм не е черно-бял. Моят дневник \"е искрен и откровен и това е най-важното\" - е написала ръката на момчето Недялко Йорданов. Книгата е изпълнена и с много снимки от албумите на поета. \n\"Не си отивай, мой живот\" с режисьор Мартина Чачевска е последната част от автобиографичната ми документална филмова поредица с общо заглавие \"Още ме има, още съм жив\", която обхваща целия ми път - от детството до ден днешен\", споделя Недялко Йорданов. Той обяснява, че в новия филм се разказва за годините след 2000 г. - за семейството му, за смъртта на майка му, за раждането на внуците му, за двамата му синове. Също така за моето творчество, за рециталите ми у нас и в чужбина, за юбилейните концерти в НДК - по повод 60, 70 и 75 ми рождени дни. Филмът е в памет на починалите ми приятели - Радой Ралин, Валери Петров, Тодор Колев, Ивайло Петров и още над двайсет близки хора и големи автори артисти, които вече ги няма, допълва той.    \n", "date": "2017.12.15", "title": "Недялко Йорданов се изповядва в мемоари и филм "}
{"url": "http://duma.bg/node/157588", "text": "Акад. Антон Дончев представи книгата на доц. Венци Росманов \"Вълча песен\" пред препълнена зала в Народната библиотека \"Св. св. Кирил и Методий\". Желаещите да присъстват на събитието, организирано от домакините, Съюза на българските писатели и изд. \"Захарий Стоянов\", импровизирано оформиха втора зала в коридора на Народната библиотека. Събитието уважи и вицепрезидентът на Република България Илияна Йотова, информира Рая Тодорова от \"Интелдей солушънс\".  \n\"Вълча песен\" е една от малкото книги в днешната българска литература, която хваща мислещия човек за гърлото, не му позволява да бъде безучастен, с лениво и заспало съзнание и вслушан в лъстивата песен на съвременните политически сирени. Книга-изстрел. Книга-удар с чук по камбаната на нашата съвест\", пише Иван Гранитски в предговора на изданието. \nДоц. Венци Росманов е първият носител на авторско свидетелство за разработка и внедряване на метод за компютърно моделиране, създаване и приложение на индивидуални протези на тазовите кости при деструктивни процеси в тях. Методът е толкова значим, че поставя началото на отделен дял в реконструктивната хирургия на опорно-двигателния апарат. Член е на екипа, въвел и наложил у нас ултразвуковото изследване на тазобедрените стави на новородени, което се превръща в задължително през последните години. Освен доказан ортопед, той е и началник на Клиниката по ортопедия и травматология към МБАЛ \"Свети Панталеймон - Плевен\". \nПървата му книга е публикувана от изд. \"Пламък\" още през 1995 г., последвана от стихосбирката \"Аз не живея от поезия\", издадена през 2008 г. Девет години по-късно идва \"Вълча песен\", съчетаваща сурови, честни и драматични лирически изповеди с размисъл за ролята на човек, неговата свободна воля и кармичната предопределеност. Книгата съдържа три раздела, които пленяват читателя, превеждат го на един дъх и го провокират с големия въпрос за ролята на всеки от нас във вечния кръговрат на живота.    \n", "date": "2017.12.15", "title": " Акад. Антон Дончев представи \"Вълча песен\" на доц. Венци Росманов  "}
{"url": "http://duma.bg/node/157592", "text": "    Живеем в интересно време, на висока скорост. Все едно всички сме в раздрънкана многолетна бричка, а пиян или дрогиран шофьор форсира ли форсира към... поредното дърво. С отворени от ужас очи ние очакваме удара, но самонадеяният водач постоянно ни уверява, че това е пътят и всяко отклонение ще ни тласне в пропастта на мрачното минало. В този стил ни извозват у нас, направо ни пързалят отвън, но и очакват да ръкопляскаме, все още живи след всеки трудно взет завой. Все едно сме в самолет и трябва да аплодираме с дълбока въздишка на облекчение пилота при допира на колелата към пистата, защото и този път сме оцелели в безкрайния си полет към по-доброто време. \n    Та този автомобил, незнайно коя употреба, ни лашка напред-назад вече повече от четвърт век. При това ни пускат и стари записи на флашка от радиото, за да направят пътуването по-приятно и не се фиксираме към обкръжаващата мизерия. Така ни облъчват, че дори притваряме очи в унес от сладката приказка за КТБ. За поредните лоши и поредните добри, за изчезналите огромни пари в неизвестна посока, за виновните невинни и невинните виновни, за честните лъжци и лъжливите честни, поредното форсиране и поредното буксуване, за хилядите страници на делото и изпарилите се много пъти по хиляди мангизи. \n    Форсирането изглежда ни е в кръвта. Сега летим на крилата на европредседателството ни и всичко, което ще става през първите шест месеца на новата година, трябва да е на висока скорост и то... магистрално хубаво. Естествено, добре е да се представим на ниво и излезем от представите на континенталните чиновници като страна-опашкар в ЕС. Но животът в държавата не спира и той далеч не е само в окръжността на освеженото НДК, павилионите за мартеници и народни занаяти, във вероятно стойностната културна и кулинарна програма. По нашите географски ширини той (животът!?) е далеч по-прозаичен, с много недомислия и противоречия, с корупция и престъпност, но и с опити да се борим с всичко, което ни тласка назад. Затова е нелогично да се обявява едва ли не за саботаж внесеният вот на недоверие от опозицията към правителството и се прави връзка с европейския ни ангажимент. Дори напротив - това е израз на действаща демокрация, а не на инертност и примирение със статуквото. Нека погледнем реално на нещата, но без егоизъм, превъзнасяне и налагане само на собствената истина. Та нима в предишните страни, председателстващи по ротационен принцип ЕС, политическият живот е спирал заради домакинството? Я направете справка и отнемете малко газта, че много глоби се натрупаха в последно време. Или се чака давност, или човешката забрава, за да бъдат изтрити нарушенията от компютъра? Както многогодишната сага с бойкота срещу развитието на лифтовата база в Банско от лобисти на чужди интереси с щедри подаяния от чужбина под прикритието на загриженост за природната автентичност. И какво е това натискане на газта от правителството, когато възнаграденият с висок пост екоминистър Димов удари за пореден път нервно спирачката и постави отново в застой единствено правилното разрешаване на проблема. Или този подозрителен шум в системата на властта има други цели - да се разшири обхватът на готвените промени и даде възможност на приближени шкембелии далеч от спорта и ските да строят регламентирано покрай лифта и не само и превърнат Банско в белия Слънчев бряг. \nНа политическия харддиск обаче винаги остава следа. Така е у нас, така и в света, който също го е ударил на опасно ускорение. Вземете Балканите. Македония очевидно се форсира към НАТО, а Сърбия отваря две нови глави в предприсъединителния процес към ЕС, въпреки че официално декларира привързаността си и към Русия. Явно европейската газ за Белград е натисната здраво по геостратегически причини и засилените всестранни контакти с Москва. Която, впрочем, по всякакъв начин и дори хибридно (кой го измисли пък това?) е обект на напориста дискредитация от влиятелните й съперници, които дори й вмениха колективна вина, за да я изолират от участие в предстоящата Зимна олимпиада. Това е откровено тъпо и категорично противоречи на духа и принципите на олимпизма. \n Отвъд Атлантика пък президентът на САЩ Тръмп така форсира напрежението в Близкия изток с признаването на Йерусалим за столица на Израел, че сега вече и задният ход е в пълен блокаж. Създадената повече от деликатна ситуация умело използва президентът на комшиите на юг Ердоган, за да представи страната си като значим фактор при регулирането на проблема от позицията и интереса на Анкара. Европа пък се лута в тресавището от противоречия, страсти и мисли за сигурността на хората по коледните си пазари и заедно с ООН предпочита засега да не докосва рязко нито газта, нито спирачката. Тя безспорно иска да запази разклащащото се статукво. И вероятно поради възраст и мъдрост не обича ФОРСИРАНЕТО, което може лесно всички вкупом да ни вкара в калните пътища на безвремието, унижението и страданията.   \n", "date": "2017.12.15", "title": "Форсиране"}
{"url": "http://duma.bg/node/157589", "text": "ДЕН НА ЕСПЕРАНТСКАТА КУЛТУРА. 15 декември е рожденият ден на създателя на международния език есперанто д-р Людвик Лазар Заменхоф (1859-1917), затова се отбелязва в световен мащаб. Първият учебник по есперанто излиза през 1887 г. МЕЖДУНАРОДЕН ДЕН НА ЧАЯ. Отбелязва се основно в страните, които са водещи производители на чай в света, за да се обърне внимание на производството и продажбите, на хората, които работят на чаените плантации, но най-вече на всички, които обичат да пият чай. Решението да се празнува този ден е взето на Световния социален форум през 2004 г. в Мумбай, Индия. 37 - РАЖДА СЕ НЕРОН, РИМСКИ ИМПЕРАТОР, (УМИРА 68 Г.). Името му остава в историята като синоним на арогантен и жесток човек, който използва властта си, за да задоволява ниските си страсти. Въпреки скандалната си популярност, Нерон се оказва добър администратор за империята. Той първи прокарва известна справедливост в законите за освободените роби и за длъжниците. 1896 - РАЖДА СЕ ХРИСТО ВАКАРЕЛСКИ, ЕТНОГРАФ, ФОЛКЛОРИСТ (УМИРА 1979 Г.). Изследовател на българската материална, духовна и обществена култура, народното изкуство и фолклора. Почетен член на етнографските дружества в Полша, Унгария, Австрия; на Международното дружество за етнология и фолклор (SJEF). От 1945 до 1948 г. е директор на Етнографския музей в София. Носител на Хердерова награда. Автор на над 1200 научни статии и публикации. 1970 - ПЪРВО УСПЕШНО КАЦАНЕ НА ДРУГА ПЛАНЕТА. На тази дата съветски космически апарат каца на Венера. \"Венера 7\" е пуснат от Байконур на 17 август 1970 г. 120 дни след старта, на 15 декември 1970 г., в 8 ч. и 34 мин., спускаемият апарат пръв в света извършва кацане на повърхността на Венера на 2000 км от утринния терминатор на нощната страна. \"Венера 7\" изпраща информация в продължение на 53 мин., в т.ч. 20 мин. от повърхността. 1995 - СЪЗДАДЕНА Е ВАЛУТАТА ЕВРО. Външните министри на държавите от ЕС обявяват валутен съюз и срок за въвеждане на еврото като единна официална валута на 15-те страни членки на ЕС от 1 януари 2002 г. Юридическа основа на новата валута са член 102А-109М от договора за Европейската общност към договора от Маастрихт. Еврото е въведено на 1 януари 2002 г. като законно платежно средство за 303 000 000 европейци. Заменя австрийския шилинг, белгийския франк, германската марка, италианската лирета, испанската песета, финландската марка, френския франк, ирландската лира, холандския гулден, люксембургския франк, португалското ескудо и гръцката драхма. Налице е най-голямата парична реформа в света. Монетите се наричат евроцент. Художественото оформление на банкнотите е по проект на австрийския художник Роберт Калина.     \n", "date": "2017.12.15", "title": "Датата"}
{"url": "http://duma.bg/node/157590", "text": "Вместо автограф, получих параф \"ДА\" от големия поет Веселин Ханчев на първия ми разказ. \nЕто как стана това. \nПрез лятото на 1958 г. написах разказа \"Светлана\". С притеснение реших да го представя за излъчване в граничарското предаване по Радио София. Беше одобрен от редколегията и записан в студиото на магнетофонна лента. Изпълнител му стана младият тогава артист Любчо Кабакчиев, а музикално го оформи Ангел Георгиев-Гелето. Стана сполучливо предаване. На прослушването за неговото окончателно одобрение освен редакторите, присъстваха и писателите Веселин Андреев и Иван Аржентински като членове на военната редколегия. Всички останаха приятно изненадани от първия ми литературен опит. Двамата известни писатели настойчиво ми препоръчаха да го предложа на всяка цена за печат. Съгласих се все още притеснен. \nНа другия ден го преписах на машина и с поета Анастас Стоянов отидохме в редакцията на в. \"Народна младеж\". Там се запознах с младия поет Дамян П. Дамянов, с редакторката Лиза Матева и с известния поет Веселин Ханчев, когото обожавах за стиховете му за фронта. \nЛиза Матева прегледа късия разказ от три странички и го предаде на Веселин Ханчев за мнение. Разговаряхме тихо - Дамян, Анастас, Лиза и аз, но цялото ми внимание беше насочено към Веселин Ханчев, поглеждайки го крадешком с голямо напрежение. Усещах, че се обливам в студена пот. След около двайсетина минути Веселин Ханчев спокоен, но сериозен ме повика: \n- Ако обичаш, ела да поговорим... \nПокани ме да седна на свободния стол до него. Изглежда бе забелязал смущението ми и побърза да ме успокои: \n- Разказът ми хареса, ще го отпечатаме в следващия брой на литературната страница \"Смяна\", но имам няколко дребни забележки. Първото изречение за природата на границата, според мен, е излишно. Ако си съгласен - да отпадне. Две-три думички се повтарят, трябва да ги изчистим. Ето, аз съм ги подчертал. Иначе всичко друго е наред. Кратки, точни изречения. Емоционално настроение. Интересна интрига. Държи в напрежение. Разказът е полезен... \nОтдъхнах с облекчение. Бележките бяха справедливи, а добрите думи ме окуражиха. И да си призная, вътрешно ликувах от задоволство. \nБях цивилен и може би затова Ханчев полюбопитства: \n- Да не си служил граничар? Виждам, темата ти е добре позната. \n- Бях войник-граничар, а сега съм офицер... \n- Личи си... Хубаво е човек да пише за неща, които е преживял или отлично познава. Става някак си по-убедителен за читателя. \n- Това е първият ми разказ - споделих откровено, без да съзнавам защо го казах. \nВеселин Ханчев се усмихна и ме окуражи: \n- Сполучлив е първият ти опит. Бъдещите успехи ще зависят най-много от тебе. Чети много, пиши упорито, но само тогава, когато имаш настроение и това, което те вълнува. Стреми се да кажеш на читателя нещо ново и то по един оригинален, а не шаблонен начин... \nБлагодарих му искрено за грижовното внимание. \n- Донеси по-нататък нещо друго за нашата страница \"Смяна\". Може да бъде на военна, младежка и на всякаква друга тема. \nОбещах му. \nИ само след седмица разказът \"Светлана\" бе отпечатан в брой 181 от 3 август 1958 г. на вестник \"Народна младеж\". Поетът Веселин Ханчев ми даде зелена улица в белетристиката. Написах много книги с разкази, повести и романи. \nВ личната си библиотека съм отделил специален кът с всичките книги на Веселин Ханчев. Пишейки тези редове за него, аз отново ги прочетох и отново ме възродиха със своята емоционалност и мъдрост. \nИ неслучайно неговите стихове са преведени на 36 езика в света. \nЗаслужено признание. \nСъс съпругата на Веселин Ханчев - Мими, бяхме колеги в Радио София. Често се отбивах при нея в Справочна редакция и дълго разговаряхме за съпруга й, който не беше вече между живите. Според нея той е знаел за неизличимата си болест, но е понасял мъжки и болките, и съдбата си. На нея, на любимата си съпруга, Веселин Ханчев на фронта й посвещава прочувствените стихове: \n\"Недолюбих те аз, ненагледах те, моя любима. \nРаздели ни дългът. \nЗатова не плачи, не кори! \nЗа да има любов и мечти занапред да има, \nаз отивам на бой призори. \nАко падна убит сред степта,  \nпод звездите студени,  \nзапомни ме с добро,  \nно на гроба ми ти не ридай.  \nПосрещни радостта,  \nотвоювана с мъка от мене,  \nдолюби вместо мен, домечтай! \nАз не ще се гневя,  \nа ще бъда щастлив и спокоен. \nНе за скръб съм се бил,  \nне за сълзи вървя на война. \nВече съмва над мен. \nВече влизат другарите в бой. \nЛека нощ, моя мила жена!\"  \nРазвълнуваха ме и стиховете, посветени на дъщеричката му: \n\"Русокоса моя, чипоноса, \nсинеока моя дъщеря, \nспиш си ти. Не знаеш ти какво са \nзалповете, грозното ура. \nСпи, далечна, ненагледна моя! \nСпи си в тишината. Нани-на! \nАз вървя сред грохота на боя, \nза да пазя твойта тишина.\"  \nОчарован съм от всичките стихове на Веселин Ханчев, но особено живеят в паметта ми: \"Посвещение\", \"За да останеш\", \"Балада за човека\", \"Добрият ученик\" и \"Жив съм\". \n\"Жив съм. \nНажежено е до бяло \nвсичко в мен. \nПадам и крещя от болка. \nЖив съм. \nНе от болестта боли. \nБоли ме, че съм повален. \nЖив съм. \nКато тетива треперя цял. \nЖив съм. \nЦял горя и в треска викам. \nЖив съм. \nНе от треската треперя, \nа от гняв, \nче съм се спрял. \nЖив съм. \nХора, \nспрелите минути ме болят. \nЖив съм. \nПо загубените пътища крещя. \nЖив съм. \nХора, \nискам рождества, \nне искам смърт. \nЖив съм. \nВ мен крещи нероден света. \nЖив съм. \nМъртъв ще съм, \nако не крещя от болка. \nЖив съм. \nХора, чуйте диагнозата на болестта: \nжив съм.\" \nИ наистина, Веселин Ханчев ще остане в сърцата ни винаги жив! \nИ трябва по-често да си припомняме неговото Посвещение: \nЗа да останеш, за да си потребен, \nза да те има и след теб дори, \nти всяка вещ и образ покрай тебе \nоткрий отново и пресътвори. Веселин Симеонов Ханчев (4 април 1919 г., Стара Загора — 3 ноември 1966 г., София) е български поет, публицист, заслужил деятел на културата (1963). Учи в родния си град и право в Софийския университет. Участва във Втората световна война. Бил е литературен уредник във в. \"Литературен клас\", началник на отдел за литература и изкуство в Радио София, драматург в Народната опера и в Сатиричния театър в София. Съветник по културните въпроси в посолството на България във Варшава и Париж. Член на БКП от 1944 г. Лауреат на Димитровска награда за 1960 г. и 1962 г. \nЗа пръв път печата през 1934 г. Сътрудничи на вестниците \"Час\", \"Литературен глас\", след 1944 — на всички периодични литературни издания. Първата му стихосбирка \"Испания на кръст\" е посветена на Испанската гражданска война (1936–39). Етап в творческото развитие на Ханчев е стихосбирката \"Стихове в паласките\" — лиричен дневник на героизма и мъжеството на българския войник във Втората световна война. Ханчев е автор на пиеси — \"Злато\", \"Отровен гълъб\", \"Двамата и смъртта\", и на нереализирания филмов сценарий \"Крали Марко\". Негови стихотворения са преведени на немски, полски, румънски, руски, украински, унгарски, френски, чешки, японски и други езици. \n    \n", "date": "2017.12.15", "title": "За да те има и след теб дори..."}
{"url": "http://duma.bg/node/157591", "text": "През юни 2017 г. основно образование получиха както завършващите осми клас, така и седмокласниците. Основните училища за последно обучаваха ученици в осми клас. Така влезе в сила едно от нововъведенията на Закона за предучилищното и училищното образование - новата образователна структура, смъкваща границата на основното образование в седми клас. Два месеца по-късно 11602 специалисти, организирани в 1103 екипа за обхват, започнаха издирването на 206 000 отпаднали и необхванати в предучилищно и училищно образование деца. Една от задачите, на която те и Регионалните управления на образованието следваше да отделят специално внимание, бе завършилите основно образование да продължат в средни училища. Доколко тази задача бе успешно изпълнена? Доведе ли новата образователна структура до увеличаване на отпадналите, или напротив? \nНастоящият анализ опитва да хвърли светлина по четири въпроса: колко от завършилите основни училища през 2017 г. са продължили средно образование, къде са концентрирани непродължаващите, защо не продължават и как може да бъде преодоляна негативната тенденция. Материалът завършва с препоръки към МОН и останалите институции, ангажирани с пълния обхват. \nСледва да уточним, че статията се отнася до учениците, завършващи основни училища, а не до всички завършващи основно образование ученици. Анализът почива на информация, включваща всички основни училища (вкл. т.нар. прогимназии), предоставена от МОН. Но в основна степен обучават и т.нар. СУ - средни училища (бившите СОУ), а до  юни  2017 - и повечето професионални и  профилирани гимназии. Настоящият материал не включва информация за тях, поради отсъствието на такава в МОН. \nДанните, описани по-долу, са условни. Факт е тревожната тенденция много средни училища да записват \"на книга\" в осми клас ученици, които така и не стъпват в тях. Това се прави, за да сформират паралелки и да получат по-голям делегиран бюджет. В \"добрия\" случай, тези на практика \"мъртви души\" биват \"отпаднати\" едва след януари, когато  бюджетът за следващата година е формиран, а в по-лошия вариант продължават да се водят в дневниците години наред. Затова колкото и прецизни да са данните на МОН, не можем да сме докрай убедени в тяхната точност: една част от учениците, посочени като продължаващи в осми или девети клас, вероятно няма да стъпят в класните стаи, като никой не може да посочи със сигурност каква е тази част. Все пак, данните очертават тенденции, които са ясни и статистически значими, без да зависят от абсолютната точност на цифрите. Основните тенденции Анализът на данните за записаните през септември 2017 г. в средни училища ученици, които са завършили основни училища (7-ми или 8-ми клас) през учебната 2016/2017 г., очертава следните тенденции: \n1. Хиляди ученици отпадат след завършването на основно образование, превръщайки се в най-голямата група отпадащи или незаписани. \nВъпреки че става дума за възраст, в която обучението в дневна форма е задължително и всички, завършили основните училища, следва да продължат в средни училища (става дума за 13-15-годишни деца), реалната картина е различна. Общо 27б3 ученици от 42 221, получили диплом за основно образование в ОУ, не са записани в никакъв вид средно училище, което прави 6,33%. Следва да посочим, че по данни на НСИ от предходните години, напускащите училище в прогимназиален етап се движат между 3 и 4% годишно. От тази гледна точка 6,33%, непродължаващи в първи гимназиален етап, изглеждат стряскащо. \nСлед завършен 7 клас не са продължили 4,56% от дипломираните в ОУ ученици (1319 от 28963). Процентът е значително по-висок след завършен 8 клас - 10,19% (1354 от 13285), като броят е доста сходен, почти идентичен. \n2. Наличието/липсата на средно училище в съответното населено място е важен статистически значим фактор, който влияе на записването в средно образование. \nПочти двойно по-висок е процентът на незаписаните в средна степен ученици, завършили основни училища, които са единствени в съответното населено място: 8,97% в сравнение с 5,03% от завършилите ОУ в градовете. Разликата е особено голяма сред завършващите седми клас: 7,46% от завършилите 7 клас в основни училища в селата и малките градове не са се записали в средно училище, докато в градовете непродължаващите са едва 3,52 %. След осми клас процентната разлика е по-малка, но броят непродължили деца е почти същият, като след седми клас. \n3. Формирането на обединени училища се оказва ефективно средство за намаляване до минимум на отпадането след 7-ми клас: Петдесет и пет основни училища се трансформираха в обединени (т.е. обучаващи ученици и в първи гимназиален етап, до 10-ти клас) от новата учебна 2017/2018 г. Повечето от тях са в села - 48, пет са в градове, а две са в столицата. \nСредният процент на незаписаните в осми клас ученици, които придобиха основно образование след 7 клас в настоящите 55 обединени училища, е едва 2,3% (24 от общо 1047 ученици). В голямата част тях - 43 обединени училища - няма нито един непродължил след 7 клас. \n4. Отпадащите/непродължаващите в гимназиално образование не са равномерно разпределени по училища и региони, а е налице концентрация и дори свръхконцентрация в определени общини и училища. \nАко направим срез на училищата, чиито ученици продължават в средни училища по-рядко от средния процент за страната, ще видим, че това са 341 от 1241 основни училища със завършили седмокласници. Училищата със свръхконцентрация на непродължаващи (т.е. двойно по-висок процент от средния за страната) са 249 спрямо завършващите седмокласници и 189 спрямо завършилите осмокласници. На практика в една пета от училищата са концентрирани четири пети от непродължаващите средно образование ученици. Кои са тези училища? \nСериозни са и регионалните диспропорции. В някои области процентът на завършилите основно образование, които не продължават в първи гимназиален етап, е пет-шест пъти по-висок от процента в други области. Показателно е, че тези диспропорции не са в пряка зависимост от икономическите и демографско-етническите характеристики. Така например и в петте области в най-бедния NUTS2 регион - Северозападният - процентът на непродължаващите както след 7-ми, така и след 8-ми клас, е значително по-нисък от средния за страната. При това, в посочените области концентрацията на ромски ученици е висока. Възможни решения Записването и завършването на поне първи гимназиален етап от всички ученици, завършили основно образование, е императивно необходимо. Не само, защото те са във възраст, подлежаща на задължително образование, но и защото българската икономика се нуждае от квалифицирана работна ръка. Наличието на хиляди ученици, които отпадат след завършване на основно образование е негативна тенденция, за преодоляването на която следва да бъдат предприети комплексни мерки. Настоящият анализ набляга на няколко такива: \n1. Превръщането на основни училища, които са единствени в населено място в обединени, т.е. обучаващи и в първи гимназиален етап може да намали до минимум непродължаващите в първи гимназиален етап в селските райони. \nНаличието на десетки селски училища със свръхкоцентрация на непродължаващи ученици е предпоставка за разширяване на броя на обединените училища. МОН следва да направи целенасочен анализ на местата, в които основните училища да се трансформират в обединени и да подпомага този процес. \n2. Десегрегация на сегрегираните ромски училища в големите градове: Инвестицията в десегрегация, т.е. в мерки за стимулиране на обучението в етнически смесени училища след завършването на начален етап или основно образование е не само стратегически правилна, но и по-ефективна;  \n3. Целенасочен ресурс на програмен принцип за повишаване на обхвата и подобряване на качеството на образование в училищата с концентрация и със свръхконцентрация на непродължаващи и отпаднали ученици: става дума за 20 - 28% от училищата, в които процентът на непродължващите е над средния или много над средния за страната. \nПодкрепата за тези училища следва да бъде на програмен принцип, т.е. за дейности. Целесъобразно е те да комбинират зададени дейности, които са аналогични във всички училища и са доказали своята ефективност с уникални иновативни дейности, насочени към специфичния местен контекст. Удачно е в тях да бъдат включени всички страни в образователния процес: учители, ученици и родители. Партньорството на външни за училището фактори е изключително необходимо. От една страна, това могат да бъдат други училища, които работят в сходна среда, но са редуцирали до минимум непродължаването и отпадането. Партньорството и обменът на ноу-хау между двете групи училища има доказано положителен ефект за всички участници. От друга страна, участието на НПО и читалища също е ключово от гледна точка на експертизата, която те носят. \n4. Национална програма за работа с родителите: без съмнение родителите са ключов фактор за продължаването или непродължаването на учениците в средни училища. В училищата, в които се обучават деца на родители с нисък образователен статус и/или родители от консервативни патриархални групи е целесъобразно да се реализират дейности за повишаване на капацитета и подкрепата на родителите за образованието на техните деца. Удачно е в изпълнението да участват неправителствени организации, работещи с местните общности, както и образователни медиатори. \n5. Министерството на образованието следва да продължи и разшири подкрепата си за преодоляване на финансовите бариери пред  обучаващите се в средни училища: например чрез безплатен транспорт от селата до избраната гимназия,  безплатни учебници за най-бедните средношколци и др.         \n", "date": "2017.12.15", "title": "Проблем: отпадащите ученици  "}
{"url": "http://duma.bg/node/157593", "text": "\n     \n    Любимата дума на политиците наред с \"евроатлантическите ценности\", каквото и да означава това, по цял свят е да говорят за демокрация и за нейните предимства. Особено за либералната демокрация. Българските политици не правят изключение. Много често ще чуете: \"Ама това не е демократично\". Кой какво влага в думата демокрация? Май, че всеки я разбира различно и я тълкува според неговите интереси - партийни, коропоративни, лични. \n    Много често ни казват, че трябва да вярваме в демокрацията, в демократичните принципи. Вярата е религиозно понятие, а демокрацията е управление на мнозинството, спазването на закона, на нормите, на правилата, на процедурата. Освен това демокрацията е равенство на възможностите. Демокрацията означава да работиш в полза на обществото и държавата да бъде близо до хората.  \n    Демокрацията не е самоцел, тя е инструмент, средство, чрез които се постигат възход на обществото, движение напред... Какво е духовното възвисяване на българите през последните 27 години? Какви са духовните стремежи на младите българи? Какво им предлагаме?  Халтура вместо култура  Вместо естетически и високохудожествени произведения - просташки телевизионни формати, риалити шоу, ферми, брадъри и други. Чалгата все още е номер едно в музикалните предпочитания. И как няма да е така, като медиите са препълнени с фалшиви звезди, които говорят с гаменски език, невежи и некултурни, необразовани. Точно на тях подражават младите, на техния говор, начин на обличане, на държане, на маниери. Грамотността на младежите е ужасяваща и отчайваща. \nПри истинската демокрация индивидът има право и може да се реализира. Така ли стоят нещата в България? Колко от завършилите образование младежи работят по специалността си? Колко напускат България, защото нямат работа? Как ще се развива наука, когато заплатите в БАН и университетите са срамни за една демократична държава. \n    В България демокрацията е фиктивна, фасадна, перфидна. Държава, която е член на ЕС, няма разделение на властите. То е само формално. В българската практика непрекъснато наблюдаваме как този демократичен принцип непрекъснато се нарушава. Премиерът спира обществени поръчки, защото не му харесват. След време ги пуска. А няма ли институции, които отговарят за това? Свидетели сме как НС се подчинява на премиера. Последният фрапантен случай е смяната на председателя на парламента и избора на нов. Оказва се, че главният прокурор ходи на оперативки при премиера. В коя демократична държава това може да се случи? В САЩ - любимата на българските демократи държава, виждаме как се води разследване срещу президента и неговите най-близки сътрудници. Това да се е случвало в България? \n    Демокрация има, когато има  реално работещи институции  Гражданите трябва да имат доверие в институциите - Народно събрание, правителство, полиция, армия, съдебна система. Доверява ли се българинът на институциите? Всички социологически изследвания показват изключително ниско доверие на гражданите към основните институции. Това означава, че българските граждани не се доверяват на държавата. За недоверието допринася много и работата на администрацията, на чиновниците. Гражданите виждат в тях представители на държавата. И никак не са очаровани от тяхното поведение и работа. Другият голям проблем е, че институциите, с изключение на президентството, са обезличени от премиера. Всички те са функция от неговата воля и власт. Народно събрание, Министерски съвет, областни управители, кметове. Те просто не съществуват. Когато един премиер не е в НС при обсъждането на бюджета, когато се избират министри, когато има парламентарен контрол, това означава само едно - неглижиране на институциите и тяхното обезличаване.  \n    Един от основните принципи на демокрацията е свободата на словото. По този въпрос е писано много. За това, че сме на едно от последните места в редица изследвания, че медиите са зависими, че изпълняват поръчки, че журналистите се използват за пощенски кутии и си налагат автоцензура. Но най-страшното, че и в НС се опитват да ограничат свободата на словото. От най-високо място бившият председател на парламента заяви, че Нинова \"няма право да говори каквото си иска.\" Други депутати и дори вицепремиер заплашват водещи в тв студио. Шокиращо звучи и изявлението, че Елена Йончева нямала право да прави филми като народен представител. Така управляващата партия разбира демокрацията.  Но не е само в България  \nСвидетели сме на развихрилата се атака в САЩ срещу РТ и \"Спутник\". Наложено им беше да се регистрират като чуждестранни агенти и им бяха отнети акредитациите в Сената и Конгреса. Най-великата демокрация наруши Конституцията си, в която свободата на словото е издигната в култ. И защо? Защото се уплашиха от другата гледна точка, от съревнованието между средствата за масова информация, от конкуренцията. Къде отиде свободата на словото като основна демократична ценност? \n    При демокрацията трябва да има равенство на възможностите. Така ли е? Равни възможности ли имат бедните и богатите да се лекуват? Българите все повече плащат от джоба си за лечение. А тези, които нямат пари, как да се лекуват? Не се ли извършва геноцид върху бедните и пенсионерите? Вижте хората по улиците - грохнали, угрижени, унили, безпомощни. Дори голяма част от работещите нямат възможност за пълноценно лечение. А нима има равенство в образователната система? В България здравеопазването и образованието са според парите. Бедният е болен и необразован. \n    При демокрацията, казват, че всички трябва да са равни пред закона. Необходимо е да има върховенство на закона, да има правова държава. Един от най-големите проблеми пред демокрацията в България е съдебната  система. То не бяха доклади от ЕС, то не бяха препоръки, не бяха обещания от властта. Промяна никаква. Вижте работата на прокуратурата и съда. Да има обвинения срещу властимащите и богатите? Няма. Да има осъдени между тях? Няма. Всички с пари и власт не се страхуват от правосъдието. \n     Демокрацията означава справедливост        Гражданите трябва да чувстват, че властта е справедлива. Тогава те са готови да я поддържат, да й вярват. Можем ли да говорим за справедливост в България? Нима справедливо се разпределя националното богатство? Нима е справедливо заплащането в България? Въпросите могат да бъдат още много.   \nБез съмнение странно нещо е демокрацията в съвременния свят... В Каталуния бяха пребити хиляди демонстранти, само защото искаха да имат право да гласуват. И това беше демократично. Но когато се арестуват няколко десетки демонстранти в Москва при Путин, се вдига вой до небесата, че няма демокрация и свобода. За каква демокрация и хуманизъм може да се говори, когато хиляди болни деца в Сирия не могат да се лекуват, защото има ембарго върху вноса на лекарства и медицински уреди...  \n    Защо има криза на демократичните ценности и все по-малко хора вярват в тях? Една от причините може би се крие в разбиването на общностите, а това нарушава моралните норми, съществували в тези общности. Загуби се общността и моето \"аз\" е над всичко. А може би, когато обществото се отказа от духа и насочи вниманието си към парите, развлеченията, потребителството. А може би защото обществото загуби контрола върху управляващите. И в края - кой има право да определя критериите за морал и демокрация? \n    Нима приказките за демокрация са силно преувеличени? Или може би демокрацията е фикция, а не реалност?           \n    \n", "date": "2017.12.15", "title": " Демокрацията - този прекрасен блян  "}
{"url": "http://duma.bg/node/157594", "text": "Среща на журналисти с посланика на Русия в България Анатолий Макаров се състоя вчера в СБЖ. Съюзът организира няколко срещи с посланици у нас. Обикновено, когато правят интервю от такава среща, журналистите подреждат темите и въпросите по определена логика. Но темите тук са много, обвързани са една с друга, а за пръв път посланик Макаров говори така подробно какво мисли по тях. Разговорът продължи един час и предпочетох да предам думите на Макаров такива, каквито бяха, защото ми се струва, че те ще са интересни за читателите ни в автентичния им вид, без редакторска намеса.  Посланик Макаров: Много ми е приятно да съм ваш гост и днес да съм с вас. Вече година и два месеца аз работя в България. Знаете, че пристигнах на 7 октомври 2016 г., а на 15 октомври отидох при вашия патриарх Неофит, който имаше рожден ден. Така дори преди да започна своите дела като посланик, получих благословия от българския патриарх. За мен това не е случайност. Ние с вас имаме дълга съвместна история и съвместни традиции, култура, духовност и Богът ни е един. За един посланик това означава голяма отговорност, аз дълго се подготвях за работата ми у вас, преди това никога не съм бил в България. Затова изпитвах голямо вълнение и когато пристигнах, видях, че съм попаднал в страна, в която за мен е много комфортно да работя. Бил съм в много други страни, но никъде не ми е било така комфортно да работя, както в България. \nКакто разбирате, когато пристигнах, попаднах на изборите за президент, които бяха през ноември. След като президент стана Румен Радев, след това започнаха всякакви промени в правителствата, нови парламентарни избори. Затова в тази ситуация се заех с пътувания из страната, реших, че е по-добре да се запозная с хората, да видя как живеят българите в регионите, какви са настроенията, да се срещна с млади политици, които се готвят да дойдат в София. Това мое решение беше правилно, аз наистина много пътувах във времето до май тази година, сега имам много нови приятели и сред кметовете, и в областните администрации. Беше ми полезно, а главното, което извлякох за себе си, е, че всички, с които се срещах, имат най-топли и дружески чувства към Русия. Не съм избирал специално никого, хората идваха при мен, разговаряхме. За бъдещата ми работа тук беше много полезно да разбера, че хората, които живеят в България, ме подкрепят. Затова много се удивих, когато разбрах, че българското правителство е пуснало към парламента доклад, в който Русия е определена като заплаха за България.            \nНикой, никога не е казвал, че Русия е заплаха за някого. Имаше информация, че според проучване сред населението тук, 85% от българите, не смятат Русия за заплаха. Затова съм убеден, че ние с вас имаме много големи възможности за по-нататъшно движение напред. Нашата история е история, скрепена с кръвта на нашите народи, и сега, когато и в България, и в Русия има мероприятия за 140-та годишнина от освобождаването на България от османското иго, аз вече бях в много градове в страната ви, в Свищов, в Стара Загора, знаете знаменитото Самарско знаме откъде е дошло, бях на Шипка, в Плевен. Предстои ни годишнина от освобождаването на София от Руската армия на ген. Гурко, на 15 януари има събитие в Пловдив. Това е много важно, защото това е нашата обща история с вас. Ние можем много да направим заедно. Имаме и желание, и привличане един към друг. Това е очевидно за всеки руснак, който пристига в България, вие сте същите като нас. Нали сме славяни, езиците ни са близки, ние се разбираме и без превод. Затова и хиляди туристи идват тук от Русия. Все пак има разлика между Турция и България, повечето от руските туристи тук биха дошли. Проблемът ни е, че сега има визи, каквито преди нямаше, а това затруднява хората, които не живеят в Москва и трябва допълнително да пътуват до там, за да си изкарат виза. Много съм говорил с ваши и наши туроператори - може би, когато пътуват организирани туристически групи, някак може да се договорят около формалностите, да се правят някакви отстъпки. Или дотолкова сме стегнати от някакви правила на Брюксел, че нищо не можем да направим? Това е лошо, защото турците привличат тези хора към себе си. Те с удоволствие правят отстъпки, понеже от туризма им идват добри пари. \nНа всички казвам, ще ви кажа и на вас: според мен трябва да си поставим задача да прокараме фериботна връзка между Русия и България. Преди имаше такава връзка чрез Одеса-Иличовск, но сега това е в Украйна. Такава връзка би позволила фериботи да пътуват примерно от Новоросийск до Бургас. Впрочем, кметът на Бургас Димитър Николов е готов да направим това. А сега, за да пътуваме между двете страни, се налага да минаваме през Европа. Ако имаме фериботна връзка, туристите ще пристигат със своите коли тук. Работя над тази задача и дано тя да бъде реализирана. Вашата страна е много красива, прекрасна е за туристите. През лятото - на плажа, зимата - на ските. Великолепна страна. И поклонничество може да има, обиколих вашите прекрасни манастири. Да не говорим пък за балнеоложките курорти. Има прекрасни условия и големи перспективи. Трябва да работим, отчитайки взаимните ни интереси.  \nАз обикнах България, бих казал тя стана и моя страна. България за мен от дете е позната - виждах в магазините български продукти, растях с българските праскови, грозде, сега в Русия тези продукти ги няма. Български цигари се продаваха в Русия в огромно количество, вино, коняк от типа на \"Плиска\". Някой от вас бил ли е в Ретро музея в един от моловете във Варна? В него е събрано всичко, което беше в предишните времена - от колите до телевизорите, компютрите \"Правец\" и бутилките с шампанско \"Искра\" и \"Албена\". Много интересен музей, обезателно отидете да го видите. Сега български продукти не отиват в Русия. Всичко това е много важно, искам да възстановим този тип връзки, които са изгодни и за България, и за Русия.  \n     Путин няма да дойде за 3 март \nДа, има покана към нашия президент Владимир Путин да дойде в България за честванията на 3 март. Той прие поканата. Но вие знаете, че у нас през март ще има избори за президент. Според мен едва ли визитата може да се осъществи през март. Но ние ще изберем момент, в който тя може да стане. В крайна сметка, цялата година за двете ни страни е юбилейна - 140-та годишнина от освобождаването на България от османско иго. Според мен в рамките н тази юбилейна година спокойно можем да организираме тази визита.  \nЗнаете ли кога за последен път президент на Русия е посещавал България? През януари 2008 г. И когато си говорим за традиционно дружеските ни отношения, казвам: разбира се, да, такива са. Но когато президентът на братска Русия не идва по 10 години, това ми се струва прекалено дълъг срок. Е, може, разбира се, на всеки 10 години за всеки юбилей да правим протоколна визита, но ми се струва, че това не е правилно. Бих искал това да става по-често, да се виждаме по-често, да си говорим повече. И бизнесът има интерес нашите отношения да се развиват. Хората искат да си взаимодействаме, имат интерес от това. Но важно е политическите контакти да подпомагат икономическите. Българските бизнесмени са умни хора, те пресмятат, виждат къде имат полза. Но когато политиците ги подкрепят - подкрепа е ваша дума, нещата вървят много по-добре. Затова и тези контакти са важни, и срещите по линията на парламентите също. \nИзборите в Русия са на 18 март. Според мнозина, Путин отново ще бъде президент, защото сегашният му авторитет позволява да кажем това. Но дори президентът в момента не може да каже: Да, аз ще дойда в България, преди още изборите да са станали. Съвършено очевидно е, че това е нереално. Днес, в момент на разговор с Путин (вчера- б.а.) присъстват 1640 кореспонденти. Разбира се, докато не минат изборите и няма избран президент, едва ли е възможна визита в България. Трябва да играем по правилата, които съществуват в света. Мисля, че след изборите ще се вземе решението за идването тук. Невъзможно е през март тя да се състои. Правилното е да кажем: който и да стане президент на Русия, визитата ще се състои, за нея ще бъде избрано подходящо време въз основа на договаряне с президента Радев. Но за тържествата на 3 март ще пристигне в България руският патриарх. Но той ще пристигне не по покана на президента Радев, а по покана на патриарх Неофит. Никой не ходи на гости, ако не го поканят, нали?      \nПо време на двата дни в Плевен неотдавна за Плевенската епопея видях как прекрасно бяха организирани тържествата. Много съм благодарен и на кмета Георг Спартански за организацията на честването. \nТам пристигна наша парламентарна делегация, Руското обществото на историците, представители на църквата. Всичко беше направено красиво, с уважение един към друг, към нашата обща история, към тези, които са загинали за освобождението на Плевен. Там в битките с турците са загинали над 31 000 руски войници, там цялата земя е покрита с кръвта им. Това, което видях там, има особено значение. Трети март е наш съвместен празник, това е нашата обща победа. Трябва да я отбележим заедно. Опитвам се да разбера от организационния комитет тук как ще отбележим заедно трети март през идната година. Рутинно ли ще премине? Не, разбира се. Ние сме готови активно да работим заедно с вас. Това е общ празник - ваш и наш. \nТова, че се обичаме, си го знаем, но  трябва да подкрепяме любовта си и с някакви активни действия \nа не тя да бъде чисто платоническа. \nКогато дойдох в България, отидох във Варна. Там, впрочем, имате много активен кмет - Иван Портних. Видях, че във Варна има бюст паметник на граф Игнатиев. А в София има ли нещо подобно? Няма. Как така? Граф Игнатиев е почетен гражданин на София, направил е много за нея. Мисля, че бихме могли да поставим негов паметник в София. Имало е такава идея, и какво - умря. Говорил съм за това и с кмета Йорданка Фандъкова, днес ще й го кажа пак. Струва ми се, че са решили да вземат копие от бюста паметник във Варна и да го поставят тук, редом с улицата \"Граф Игнатиев\". Дай, Боже. Би било прекрасно руският президент да пристигне за откриването на такъв паметник! Това е нашата обща история.  \nПътувам из София и виждам един красив град. Но всичките първи етажи на сградите - издраскани с графити. Да ти се скъса сърцето. Тези младежи, които пръскат всичко със спрей, те и вкъщи ли правят същото? Или само по улиците цапотят. Обидно е. Та това е българска архитектура, това е градът им, историята им! Важно е този град с многовековни традиции да е красив! А това, което се случва с паметниците? Знаете какво стана с \"Альоша\" в Пловдив неотдавна - намазаха го, и в София мажат по паметниците. Чии са тези паметници? Ничии? Оказа се, че дори паметникът на Цар Освободител в центъра на София няма статут на паметник на културното наследство. Разбирам, че това не го правим ние с вас. Но това е нашата история, не може така. Какво може да бъде по-страшно от войната с паметниците! Русия също мина през период, в който ние всичко унищожавахме. А защо във Франция паметниците си стоят, навсякъде другаде си стоят - защото това е нашата история и трябва да бъде уважавана, каквато и да е била. Може би тук стават тези неща, защото не се налагат глоби, наказания. Става така, че когато никого за нищо не наказваш, значи всичко може.  \nУ нас в Москва няма такова нещо. Е, случва се и там да ходят разни уроди и да мажат с всякаква гадост. Но го няма това поголовно поругаване на сградите. Чудя се дали в Москва продават по-малко спрейове или пък там има недостиг на фантазията? Нали ние всички ходим по тези улици, не ни ли става гадно от тези намазани стени? Ако някому много му харесва, нека намаже стените си вкъщи, но да не пипа културата, историята, архитектурата на София! Ние имаме много възможности заедно и в културата. Знам, че през май ще има дни на българската култура в Москва и обратно - на руската култура тук. Вашият знаменит Театър за опера и балет ще гостува на сцената на Болшой театър. Това е събитие. Както беше събитие и големият концерт на Гергиев в НДК с участието на знаменития пианист Мацуев. Ето такива неща са ни необходими. Говорил съм с Министерството на културата тук, може би е възможно Народният театър в София да гостува в Русия, а руски театър да дойде тук. Но винаги възниква проблемът с финансирането, все парите са проблем. Според мен трябва да се мисли за някакво особено субсидиране на подобни прояви. Русия винаги е била с България Разбирам това, че България е член на Европейския съюз и на НАТО и има своите отговорности в тях. Това е вашият избор. Но мисля, че в нещата, които отговарят на националните интереси, ние с вас можем да си взаимодействаме. Русия никога не е била и няма да бъде заплаха за България! Два пъти сме били на Балканите - при Руско-турската война и при Втората световна война. Но ние никога не сме идвали тук като окупатори и агресори. Моля това да се помни. Русия винаги е била с България, руският народ винаги е бил редом с българския! За мен това е главната идея, с която живея във вашата страна. Която стана и моя страна, както пееше Емил Димитров в любимата ми песен (запява \"Моя страна, моя България\"). Да не говорим за Филип Киркоров. С моето съдействие и препоръка той стана почетен гражданин на Варна. Как добре го приема българската публика! Видях това в НДК. Той покани и баща си Бедрос, и децата си - явно бъдещи певци, те ходят на всичките му концерти. Дори само това като види човек, вижда тези връзки, които с нищо не може да бъдат взривени. Тях ги е имало и те ще бъдат с нас винаги.  - Историческите и културните ни връзки са ясни. Но нашите управляващи казват, че България е член на ЕС и НАТО, а щом ЕС и НАТО са срещу Русия, значи и ние сме срещу нея. Какво правим тогава? \n- Аз имам доверие на всички вас, защото ви смятам всички за много достойни и прилични хора. Ние сме заедно, разговаряме, мисля, че това е нормално. През 1994-1998 г. оглавявах руското представителство в Брюксел, работих там 4 години. Тогава бяха само 12 страни в Европейското съобщество, после се присъединиха други, Норвегия с референдум реши да не става член на ЕС. През 1997 г. Русия и Европейският съюз подписаха споразумение за партньорство и сътрудничество със срок 10 години напред. В последните години върви нова вълна на разширяване, в ЕС влязоха страните от Прибалтика. По това време работех в руското външно министерство, в отдела за връзките с ЕС. Според мен, проблемът в нашите отношения в момента е, че когато страните от Прибалтика влязоха в ЕС, ние им казахме, че тяхната политическа линия ще се промени. Защото, вие знаете, че по европейските правила вие сте длъжни да се подчинявате на решенията, които се приемат с консенсус. Така и стана, когато Прибалтика влезе в ЕС, се измени съответно и политическата риторика спрямо Русия. В крайна сметка Полша блокира продължаването на партньорското споразумение между ЕС и Русия. От 2007 г., вече 10 години, практически нямаме такова споразумение. След това и България встъпи в Европейския съюз. И разбира се, вашата външна политика се съгласува с Брюксел. Аз познавам работата на Европейската комисия, знам как работят бюрократите в Брюксел и как се приемат там решенията. Министрите на външните работи се събират веднъж месечно и приемат съответните решения. Уверен съм, че вашата позиция по много въпроси може би щеше да е друга, ако имахте повече самостоятелност.  \n- Същото е и с НАТО... \n- А каква е разликата между НАТО и ЕС? Вашият външен министър например, като ходи в ЕС и като ходи в НАТО, нима има два манталитета - един за НАТО и друг за ЕС? В НАТО и в ЕС са практически едни и същи страни. Да не говорим за влиянието на САЩ над Европейския съюз и над България - това е дълъг разговор. Вашето решение е взето, това е ваше решение, и вие го спазвате. Това решение трябва да бъде уважавано. Но ако в нещо има възможност, в съответствие с националните интереси на България, значи трябва ние с вас заедно да работим. И вие можете да имате за това разрешението на Брюксел. Аз така разбирам нещата. \n- След спирането на проектите \"Южен поток\" и \"Белене\" Русия отказала ли се е да инвестира в България, включително в енергетиката? Такова впечатление се създава, всичко отива към Турция, а България не влиза в плановете. \n- Помните как завърши историята с \"Южен поток\". При онази ситуация бе взето решение за строителството на \"Турски поток\". Той ще отиде в Турция и оттам ще върви към други страни, включително към България, Гърция и по-нататък. Какво може да се направи? Разбирам, че ръководството на България иска да има отделен, пряк достъп до газовата тръба, като някъде в Черно море се направи отклонение към България и газът постъпва пряко в хъб \"Балкан\" около Варна. А по-нататък България би пуснала този газ към съседни страни. В рамките на проекта \"Южен поток\" бе предвидено за всеки ден преминаване на газ през България страната ви да получава 2 млн. долара за транзита. Но от проекта се отказахте. Сега отново се повдига същият въпрос и доколкото разбирам, и вашият президент, и премиер-министърът ви, и министърът на енергетиката Теменужка Петкова, биха искали да се върнат към този въпрос, като се направи отклонение от \"Турски поток\" към България. Президентът Путин, когато се изказа в Будапеща заедно с Орбан, каза: Ние не се обиждаме на България, че тогава стана така с \"Южен поток\" - такива бяха времената, такива бяха обстоятелствата. Но ние сме готови да се върнем към този разговор и да разговаряме с вас за \"Турски поток\", но за това са ни нужни първо техническа обосновка и най-вече - на нас ни трябват твърди гаранции от Европейския съюз, че вие няма отново в един момент да кажете \"тази тръба не ни трябва\". Това каза Путин в Унгария. Ако ръководството на вашата страна направи съответното споразумяване с Еврокомисията и получите гаранции, че няма и тази газова тръба да бъде закрита, т.е. ако не настъпим втори път мотиката, това можем да го направим. Давайте да действаме и да го направим.  \n- Защо има \"Америка за България\", а няма \"Русия за България\"? Нормално е формирование на САЩ да се меси в образованието, в културата на България, но не е нормално Русия да си сътрудничим с България в тези сфери? \n- Доколкото разбирам, въпросът пак е свързан с парите. Съществува обаче фондът \"Русский мир\", аз информирам Москва как този фонд работи тук и какви задачи решава. За да е ясно какво можем да направим в това отношение, при положение, че и културата, и духовността ни са много близки. Руският фонд осъществява и може да осъществява проекти, не виждам нищо лошо в това.             \n         \n    \n", "date": "2017.12.15", "title": "Русия никога няма да бъде заплаха за България"}
{"url": "http://duma.bg/node/157595", "text": "Мораториумът върху заплащането на иновативните лекарства без аналог остава! Мнозинството не се съобрази дори с президентското вето, но това едва ли е изненада. Въпросът опираше до мизерните 25-30, а дори и да са 40 млн. лв. - пак са капка в морето от над 4 млрд. лв. за здравеопазване. Но това е политическият инат на управляващите. Не че след месец-два или три няма да измислят начин да \"променят\" или да \"актуализират\" бюджетната рамка на НЗОК и да дадат въпросните пари. Само че тогава управляващите ще се бият в гърдите, че благодарение на тяхната \"далновидност\" касата ще плаща за новите лекарства без аналог. А те ще лъскат имиджа си. Само че вчера животът на около 1000 души - предимно млади хора и деца, бе заложен на... \n126 души в скъпи костюми и вероятно с доста прилични банкови сметки най-бездушно натиснаха бутон с надпис \"Смърт!\" за хората, за тежко болните, които, за да живеят, разчитат на солидарността на обществения фонд. Вярват, че научният прогрес в медицината може да направи чудото да живеят. Тези хора получават смъртна присъда, не защото са извършили углавно престъпление или са убили някого. Единствената им вина е, че са тежко болни, а световната медицинска наука е открила за тях лек, който все още е доста скъп... \nПо-интересно обаче е късопаметието на ГЕРБ. След като през 2010 г. Симеон Дянков и компания откраднаха 1,4 млрд. лв. от здравните вноски на българите, през 2011 г. просто решиха, че ще е по-лесно да прехвърлят от МЗ на НЗОК бремето на плащането на лекарствата \"сираци\", предназначени за лечение на хората с редки болести. С \"далновидното\" решение не се и опитаха да чуят аргументите на опозицията. Днес с цялата си наглост ГЕРБ твърдят, че касата най-много харчела за онколекарства и лекарства \"сираци\". Днес, 7 години по-късно, най-безочливо ГЕРБ \"предлагат\" за лекарствата \"сираци\" да плаща МЗ. Завидно самочувствие на \"откривател\" на колелото. Тогава, през 2011 г., ГЕРБ се биеха в гърдите, че правят достъпно лечението на тежко болните, прехвърляйки към обществения фонд ангажимента на държавата към хората с редки болести. Днес казват на същите хора \"Излизате ни скъпо, махнете се от касата!\" Вероятно утре и за тях ще натиснат бутона \"Смърт!\". След което ще си отидат вкъщи, ще ударят по една ракия, ще си легнат и ще спят спокойно. С чувство за преизпълнен дълг към електората.     \n", "date": "2017.12.15", "title": " Бутон \"Смърт!\""}
{"url": "http://duma.bg/node/157596", "text": "С всеки изминал ден все повече се уверяваме, че цялата работа на поредния кабинет на Бойко Борисов се подчинява на принципа на алъш-вериша. Всяко решение, което взимат управляващите към момента, е базирано на голяма порция договорки, обещания и покупко-продажби помежду им. За съжаление не винаги става въпрос за превърналите се в баналност роднински назначения и облагодетелстване, а за компрометиране на важни за страната решения и закони.  \nНапоследък Волен Сидеров обича да повтаря, че кабинетът нямало да падне, ако сам не реши да се свали. Само дето и прости сметки показват, че правителството няма как да оцелее, ако друг (или по-точно \"Воля\") не реши да му даде още малко \"въздух\" и подкрепа. Особено драматично е при вземането на важни решения. Както се видя покрай бойкота на БСП и ДПС, 95-те депутати на ГЕРБ, плюс 27 от коалиционните патриоти, трудно могат да закрепят кворума. За целта трябва да приемем, че са отличници, не боледуват и никога не отсъстват при отказа на опозицията да влезе в пленарната зала. В противен случай отиваме до волята на Веселин Марешки и компания. А знаете какво казват за безплатния обяд, при бизнесмените сигурно излиза скъпичко... \nГЕРБ обичат да се крият зад партньори в сянка. Видяхме как РЗС, РБ и дори АБВ го играят като патерици на Бойко Борисов и министрите му. Защото все някой трябва да обира негативите \"по съвест и морал\". Негласно обаче всички виждаме как от управленските закони често прозират лобизъм и интереси. Иначе светлите и добри идеи, отпускането на \"повече пари\" за този и онзи е само и единствено заслуга на гербаджиите. Гради се позитивен образ, който да работи пред лековерните.  \nКогато дойде време за важни решения ГЕРБ, а сега и патриотичната им подпора, дават фира. И понеже, за да преодолеят президентско вето например, им трябват доста гласове, \"Воля\" спешно тичат на помощ. Видяхме го вчера при инатливото затвърждаване на мораториума за нови лекарства. 6 парчета от \"Воля\" чинно подсигуриха нужното, за да мине гербаджийската забрана напук на президента. \nНа този фон вицепремиерът Валери Симеонов за пореден път взе да се репчи на Бойко Борисов. Мине-не мине и лидерът на НФСБ започва да мърмори и да се оплаква от коалиционната си дружка. И вчера, както и друг път, причината не бе някой жизнеутвърждаващ социален или патриотичен закон, а... порция бизнес интереси. Плачът Симеонов бе провокиран от пресечените му идеи за нов лифт и промяна в концесията на ски курорт. Влече си го него туризмът - морските му приключения рязко бяха заменени от зимни драми. Любопитни са малките детайли около провалените планове на Симеонов. Точката, засягаща концесията на Банско не е изтеглена от Борисов или някой гербаджия, а от \"патриотичен министър\". Де спа Симеонов като си излъчва представителите в кабинета? Или и там всичко бе на алъш-вериша, но проспаха дългосрочните влияния и резултати? \n    \n", "date": "2017.12.15", "title": "Алъш-вериш"}
{"url": "http://duma.bg/node/157635", "text": "Днес КЕВР трябва да одобри новите цени на водата. Готвят ни поскъпване до 20%, като в някои градове цената ще доближи 4 лв. за кубик. Това е предизвестен удар върху пробитите кесии на нашего брата - още м.г. комисията утвърди 5-годишните планове на ВиК-та. \nБлизо две десетилетия слушаме все едно и също - колко е зле преносната мрежа, колко са огромни загубите - средните са 60%, а на места надхвърлят 80 на сто, и колко е нереформиран секторът. Разни министри и чиновници каканижат как, за да се подобри положението, ни трябват 12 млрд. евро. И с аргумента за повече инвестиции дружествата попмпаха цените, но мрежата си е все същата, загубите не намаляват, а качеството не се повишава. Кой и как проверява? \nС наближаването на 15-ти зачестиха акциите, с които се опитват да ни убедят да си мълчим, щото нямало друг начин, освен поскъпване. От МРРБ най-нагло даже обявиха, че ВиК секторът трябва да се финансира именно с цената на услугата. Сиреч - канят се от всички нас да изсмучат онези милиарди, без значение дали можем да ги платим. \nАко обаче ти, гражданино, не искаш да плащаш чуждия масраф, се вдигни и ела днес пред КЕВР на протест. Щото тия от друго не разбират.   \n", "date": "2017.12.15", "title": "От друго не разбират"}
{"url": "http://duma.bg/node/157598", "text": "Канада разреши доставки на летални оръжия за Украйна, предадоха информационните агенции. Украинската страна е извадена от списъка на държавите, за които Канада не експортира автоматични огнестрелни оръжия. \nФирмите, които искат да извършват доставки за Украйна, ще трябва да кандидатстват за разрешителни за експорт на автоматично огнестрелно оръжие, като решенията ще се взимат поотделно за всеки конкретен случай. \nУкраинският президент Петро Порошенко приветства решението. \"В единен фронт продължаване да укрепваме партньорството си в сферата на сигурността за противодействие срещу агресията и за възстановяване на суверенитета и териториалната цялост на Украйна\", заяви Порошенко във фейсбук. Той благодари на Канада и на САЩ - Вашингтон отдели 350 милиона долара от бюджета си за доставки на оръжия за Украйна. \nРешението на канадската страна предизвика протести от страна на Москва. Зам.-председателят на комисията по отбрана в руската Дума Юрий Швиткин заяви, че Русия ще повдигне въпроса в Съвета за сигурност.   \n", "date": "2017.12.15", "title": "Канада реши да доставя летални оръжия на Украйна"}
{"url": "http://duma.bg/node/157599", "text": "Броят на журналистите, намиращи се зад решетките, бележи рекорд за втора поредна година, показват оповестени данни на Комитета за защита на журналистите. Към 1 декември журналистите, попаднали в затвора заради работата си, са 262-ма, докато по същото време миналата година те са били 259, сочи доклад на базираната в Ню Йорк организация. Най-много, 72-ма, са хвърлените в затвори журналисти в Турция. Следващи са Китай и Египет, където лишени от свобода са съответно 41 и 20 журналисти. Сред другите страни със значителен брой журналисти зад решетките през 2017 г. са Еритрея с 15 случая, и Азербайджан и Виетнам - по 10.   \n", "date": "2017.12.15", "title": "262 журналисти са по затворите"}
{"url": "http://duma.bg/node/157600", "text": "В отговор на ежедневния ракетен обстрел, на който палестинците подложиха страната, Израел затвори граничните пунктове с Ивицата Газа. Зачестилите ракети към Израел от Газа започнаха след обявяването на решението на американския президент Доналд Тръмп да признае официално Йерусалим за столица на Израел, предизвиквало гнева на целия арабски и по-голямата част от мюсюлманския свят. \nСамолети от израелските Военновъздушни сили нанесоха удари по три съоръжения, принадлежащи на групировката ХАМАС преди изгрев в четвъртък, след поредния ракетен обстрел, осъществен от територията на Ивицата Газа, съобщиха израелските военни. Според съобщението самолетите са бомбардирали тренировъчни лагери и оръжейни складове. Въпреки че няма информация за жертви от разменените удари, израелското ръководство взе решение да затвори ГКПП \"Керем Шалом\" от съображения за сигурност. По този начин Израел затваря основния търговски път, по който Ивицата Газа се снабдява с всичко необходимо. \nОсвен това е затворен и ГКПП \"Ерец\". В съобщението на израелските военни не се споменава за колко време ще бъдат затворени граничните проходи. От 6 декември, когато Тръмп обяви решението си, досега, срещу Израел са изстреляни най-малко 15 ракети, като нито една от тях не успя да нанесе щети.   \n", "date": "2017.12.15", "title": "Израел блокира Ивицата Газа"}
{"url": "http://duma.bg/node/157601", "text": "Британският премиер Тереза Мей загуби само с четири гласа ключово гласуване в парламента за \"Брекзит\" заради бунт на част от собствения й консервативен лагер, изложил на показ слабостта на Мей в навечерието на европейска среща на върха, предаде Франс прес. Поправка в законопроекта на Мей за асимилиране на правото на Европейския съюз от британското право беше приета с 309 гласа срещу 305 гласа \"против\". Това се случи, след като десетина разбунтували се членове на парламента от Консервативната партия на министър-председателката заявиха намерението си да гласуват против правителството, посочва ДПА. \nПоправката, внесена от депутат от консервативното мнозинство - бившия главен прокурор Доминик Грийв, предвижда окончателното споразумение с Брюксел за \"Брекзит\"-а да бъде ратифицирано от гласуване на парламента със задължителен характер. \nСпоред разбунтувалите се става въпрос за запазване на парламентарния суверенитет. \nБританското правителство изрази разочарование от гласуването в парламента, но каза, че няма да спре юридическата подготовка за излизането на Великобритания от ЕС, посочва Ройтерс.   \n", "date": "2017.12.15", "title": "Мей загуби ключов вот в парламента"}
{"url": "http://duma.bg/node/157602", "text": "Политиките в стил ЕС са най-подходящи за намаляване на глобалното неравенство и бедност, съобщи екип от икономисти в четвъртък, предупреждавайки за катастрофа, ако зашеметяващата концентрация на глобалното богатство остане непроменена. \nСветовният доклад за неравенството (World Inequality Report) се основава на работата на над 100 изследователи от повече от 70 страни, които откриват, че през последните 35 години най-горния 1% от заетите в света е получил толкова доходи, колкото долните 50% от световното население. \nДокладът, изготвен от екип, включващ всеизвестния френски икономист Тома Пикети, използва масивна база данни, съчетаваща икономическа статистика и данни от проучвания от цял свят. \nТе са установили, че макар бързият растеж в развиващи се страни като Китай и Индия да означава, че най-бедната половина от населението в света все още вижда, че доходите им нарастват значително през последните десетилетия, това става за сметка на средната класа, което отново създава разделение на много бедни и много богати. \n\"През последните десетилетия неравнопоставеността в доходите нараства в почти всички страни, но с различни скорости, което предполага, че институциите и политиките имат значение при оформянето на неравенството\", казват изследователите. \nТе откриват, че пазарната либерализация и приватизациите са довели до увеличаване на неравенството в Русия, Китай и Индия, но при различни темпове, отразяващи скоростта, с която те отвориха икономиките си. Т.е. колкото по-либерална е икономическата политика на дадена страна, толкова повече тя произвежда неравенство. \nСтава ясно също, че \"различията в равнищата на неравенство са особено крайни между Западна Европа и Съединените щати. През 1980 г. те имат сходни нива на неравенство, но днес са в радикално различни ситуации\". \nГорният 1% от заетите е инкасирал близо 10% от доходите и в двата района през 1980 г. През 2016 г. в Западна Европа техният дял се е покачил на 12%, но в Съединените щати се е увеличил два пъти до 20%. Изследователите заявиха, че скокът в неравенството в Съединените щати се дължи на \"масови образователни неравнопоставености\" и на по-малко прогресивната данъчна система. В Западна Европа има по-малък спад в прогресивността на данъците, а политиките за определяне на заплатите и образованието са по-благоприятни за групите с ниски и средни доходи. \nЕкипът също така разглежда бъдещето при различни политически сценарии. \nАко светът следва политиките в стил САЩ, приходите при горния 1% ще се покачат от малко над 20% до 28% до 2050 г. От друга страна, при долните 50% от социалната структура те ще паднат от малко под 10% от световния доход на близо седем процента. \nДокладът установява, че средният годишен доход на възрастен при долните 50% от заетите ще се покачи от 3100 евро през 2016 г. на 4500 евро през 2050 г., ако се следва икономическата политика в стил САЩ. Но при политиките в стил ЕС приходите ще се вдигнат почти три пъти до 9100 евро. \nИзследователите препоръчват увеличаване на прогресивното данъчно облагане, което според тях би намалило стимулите за агресивно натрупване на богатство и би довело до по-справедливо преразпределение в обществото. \nТе също така призоваха за създаване на глобален регистър за собствеността на финансовите активи, което според тях \"би попречило на укриването на данъци, прането на пари и нарастващото неравенство\". \nСпоред изследователите богатството, което се намира в данъчните убежища, се е увеличило значително от 70-те години на миналия век и сега е около 10% от световното икономическо производство.   \n", "date": "2017.12.15", "title": "Политики в стил ЕС намаляват неравенството "}
{"url": "http://duma.bg/node/157603", "text": "В Букурещ спорните реформи минаха първото сито \nДолната камара на парламента на Румъния прие две противоречиви реформи, за които опозицията казва, че ограничават независимостта на съдебната система и отслабват борбата с корупцията. Реформите на управляващите Социалдемократи (ПСД) тепърва трябва да бъдат одобрени от Сената. Молдова обяви румънския за официален език \nПравителството на Молдова одобри законопроект, според който официалният език на страната няма да се нарича молдовски а румънски. Президентът Игор Додон категорично се противопостави на промяната. Според него \"управляващият режим\" прави всичко възможно, за да всее разкол в молдовското общество. В Берлин задържаха ислямисти \nГерманската полиция извърши операция срещу предполагаеми ислямисти в столицата и задържа няколко души. Градската прокуратура съобщи само, че подозира няколко лица в пътувания на територия, контролирана от терористичната организация \"Ислямска държава\", без да дава други подробности. \"Обиските продължават\", съобщиха от държавното обвинение. Спасиха в морето 68 мигранти \nБреговата охрана на Турция проведе успешна операция по спасяването на 68 нелегални мигранти в Егейско море в района на Измир. Бежанците са откарани до пристанището. Загинали няма.  Самолет падна в Канада \nСамолет с 22 пътници и тричленен екипаж се разби близо до летището на канадския град Фон-дю-Лак в провинция Саскачеван. Има ранени, но точният им брой не се посочва. Канадското управление за транспортна безопасност е започнало разследване. \n \n   \n", "date": "2017.12.15", "title": "Кратки новини"}
{"url": "http://duma.bg/node/157604", "text": "В Брюксел вчера започна последният за годината Европейски съвет. Това е и последната среща на евролидерите преди началото на българското председателство. Тя ще е знак за настроенията, които се очакват през следващите 6 месеца. \nПървата тема бе \"Сигурност и отбрана\" и началото на Постоянното структурирано сътрудничество в сферата на отбраната. Борбата с тероризма, военната мобилност и киберсигурността  се обсъждат в контекста на отношенията с НАТО. Миграцията отново бе във фокуса на вниманието. Европейските лидери внимателно обсъдиха и конфликта в Ерусалим. \nДнес срещата на върха ще премине под знака на \"Брекзит\". Преговорните екипи и на Обединеното кралство, и на ЕС постигнаха труден, но все пак напредък относно условията за развода. \nЕвросъветът ще потвърди, че може да се премине към втората фаза от преговорите - уточняване на бъдещите търговски отношения. Колко трудна ще се окаже тя, ще стане ясно още в началото на българското председателство.     \n", "date": "2017.12.15", "title": "Евролидерите обсъждат миграцията и \"Брекзит\""}
{"url": "http://duma.bg/node/157605", "text": "Руската Дума прие законопроект за завишаване на наказателната отговорност за вербуване на хора в терористичните организации до доживотен затвор. Законът завишава и наказанията за финансиране на тероризма, а също и за вербовка  на привличане на хора към извършването, дори само на едно от престъпленията, разглеждани като тероризъм в Наказателния кодекс. Тези престъпления ще носят присъди за лишаване от свобода за срок от 8 до 20 години, придружено от солидна глоба, или доживотен затвор.   \n", "date": "2017.12.15", "title": " Думата увеличи наказанията за тероризъм"}
{"url": "http://duma.bg/node/157606", "text": "Газопроводът \"Турски поток\", който според специалистите е най-мащабният енергиен проект на тръбопровод за трансфер на природен газ между Турция и Русия в последно време, ще смени маршрута си и вместо в Гърция, тръбата ще влиза в България и оттам ще продължава за Румъния, Унгария и Австрия. Това съобщава турският в. \"Хабертюрк\". Промяната в маршрута на проекта е била обсъдена в турското министерство на енергетиката и за това е била уведомена България на най-високо ниво. България вече започнала подготовката, допълва \"Хабертюрк\". Няма потвърждение на информацията от други източници.   \n", "date": "2017.12.15", "title": " \"Турски поток\" идва към нас?"}
{"url": "http://duma.bg/node/157607", "text": "Президентът на Русия Владимир Путин каза по време на годишната си голяма пресконференция, че обвиненията за руска намеса в изборите в САЩ и срещу руски медии са „шпиономания” и „бълнуване”. Руският държавен глава каза още, че всички тази обвинения са били измислени от противниците на президента на САЩ Доналд Тръмп. Путин отказа да прави оценка за работата на Тръмп, изтъквайки, че това се очаква да направи американският избирател, но посочи, че вижда постижения в растежа на американската икономика и пазари. \nМитът за ръчното управление на Русия е силно преувеличен, колосален обем от системна работа вършат правителството и регионалните власти, каза  Путин в отговор на друг въпрос. В хода на пресконференцията Путин обяви също, че ниските цени на петрола имат много по-голямо влияние върху руската икономика от санкциите на Запада. \n Запитан за предстоящите президентски избори в Русия през пролетта на 2018 г., Путин заяви, че ще участва като независим кандидат, но ще разчита на подкрепата на политически сили, които споделят възгледите му за развитието на страната. Путин каза, че разчита и на подкрепата на гражданите. Той добави, че на практика вече има предизборна програма, а приоритетите в нея ще са здравеопазването, образованието и развитието на инфраструктурата, както и повишението на доходите на гражданите.  \nПо повод допинг скандала с руските атлети Путин заяви: \"Как ще възобновим отношенията си с УАДА и МОК? Надявам се конструктивно, спокойно ще работим с тях, за да премахнем проблемите, които имаме. Но, разбира се, ние ще защитаваме интересите на нашите спортисти, включително и в съда. Какво друго можем да сторим? Принудени сме да помогнем на нашите атлети да защитят своята чест в съда\". Руският президент допълни, че макар страната му да има вина за положението и че назначението на Григорий Родченко за шеф на руската антидопингова лаборатория е било грешка, той няма никакво съмнение в политическите цели, които скандалът преследва. \nПо темата Сирия Путин заяви, че проблемът с бежанците трябва да бъде решен от всички хора с добра воля по света, и че ако това не бъде направено, този проблем ще се превърне в проблем на всички. Руският президент добави, че Русия е готова да участва във възстановяването на Сирия, но само като част от международните усилия в тази посока. Путин отбеляза още, че е много важно участниците в този процес да не се изкушават да работят с терористични и радикални групировки в региона за постигане на непосредствените си политически цели. Той определи тази политика като \"много проста, но и много опасна\". \nВ отговор на въпрос за Украйна Путин се изказа остро за властите в Киев, като ги обвини в \"деструктивна позиция\" по отношение на Минските споразумения и че нямат никакво желание да ги спазват или да започнат политически диалог. Путин допълни, че ставащото в Донбас е трагедия и че руснаци и украинци са \"един народ\". Накрая Путин изрази учудване как украинците продължават да търпят човек като Саакашвили в страната си.   \n", "date": "2017.12.15", "title": "Путин: Русия ще бъде модерна държава "}
{"url": "http://duma.bg/node/157608", "text": "Продажбите на нови автомобили в България през ноември отчитат ръст от 55,4% спрямо ноември миналата година, показват данните на Асоциацията на европейските автомобилостроители (ACEA). През миналия месец у нас са били продадени 3082 нови автомобила спрямо 1983 броя година по-рано. За периода януари - ноември тази година регистрираните нови автомобили в страната ни се увеличават с 23,5% до 28180 броя спрямо 21815 броя за същия период преди година. \nСпоред данните на АСЕА продажбите на нови пътнически автомобили през ноември в ЕС нараснаха за втори пореден месец с 5,9% спрямо ноември 2016 година, а увеличението се дължи до голяма степен на факта, че през ноември 2017 г. е имало един допълнителен работен ден спрямо единадесетия месец на миналата година. \nACEA отбеляза, че през ноември четири от петте най-големи автомобилни пазара на стария континент са се представили много добре с продажбите, с изключение на Великобритания. Най-силно повишение при продажбите на нови автомобили е регистрирано в Испания - ръст с 12,4%, Франция - с 10,3%, Германия - с 9,4%, и Италия - с 6,8%, докато продажбите във Великобритания бележат спад с 11,2%. \nВ рамките на ноември в ЕС са регистрирани 1 216 702 нови автомобили спрямо 1 148 977 година по-рано. За първите единадесет месеца на настоящата година ACEA отчита увеличаване на регистрацията на нови автомобили в рамките на Европейския съюз с 4,1% спрямо същия период на 2016 година до общо 14 047 460 броя. От водещите пазари на стария континент най-солиден ръст през периода януари-ноември бележат продажбите на нови автомобили в Италия - повишение с 8,7%, Испания - със 7,8 на сто, Франция - с 5,3%, и Германия - с 3%, докато във Великобритания се отчита намаление с 5 на сто. \n    \n", "date": "2017.12.15", "title": "Над 55% ръст в продажбите на нови коли"}
{"url": "http://duma.bg/node/157609", "text": "Летище София предлага нов спад в таксите за обслужване на пътник от следващата година. В момента тя е 5,50 евро. Отправеното до Главната въздухоплавателна администрация (ГВА) предложение е да спадне на 5,46 евро, а таксата, която плащат авиокомпаниите за кацане на самолет, да се намали със 7% от 1 януари. Предложението подлежи на одобрение от ГВА. \nОт началото на 2017 г. летището уеднакви таксите за пътник за двата терминала и ги установи на 5,50 евро. Това доведе до недоволство от страна на нискобюджетния превозвач \"Уиз ер\". Причината е, че компанията не успя да премести всичките си полети от новия терминал 2 и затова предпочете да продължи да лети от стария терминал. В същото време обаче качеството на услугите и условията на двата терминала са напълно различни. До края на 2016 г. на новия терминал се плащаше такса от над 10 евро на пътник. \"Уиз ер\" сезира Комисията за защита на конкуренцията и заплаши с оплакване в Брюксел. \nПравителството одобри промени в наредбата за формиране на летищните такси. С тях се изменя напълно методиката на формиране на цените. От летище София уточняват, че това е заради уеднаквяване с правилата, по които това се прави в другите страни от ЕС. \n    \n", "date": "2017.12.15", "title": "Летище София понижава таксите от 2018 г."}
{"url": "http://duma.bg/node/157610", "text": "През 2017 година е отчетен рекорден товарооборот. През речните и морските пристанища са обработени около 30 млн. тона товари. Това е станало ясно вчера във Варна от думите на генералният директор на Държавното предприятие \"Пристанищна инфраструктура\" Ангел Забуртов, цитиран от БНТ. Българските пристанища по думите му отчитат около 200 хил. TEU (съкращение за стандартен 20-футов контейнер). За сравнение, румънското черноморско пристанище Констанца прави около 600 хиляди TEU. \n20 млн. лева ще инвестира догодина Държавното предприятие \"Пристанищна инфраструктура\" в портовете Бургас и Варна и пристанищата по река Дунав, каза още Забуртов, който присъства на честването на 70-годишнината от създаването на Бреговата радиостанция Варна радио. Средствата, предвидени за инвестиции в пристанищата, ще бъдат използвани за ремонт на вълноломи, настилки на терминали, удълбочаване на водни участъци и подходни канали. \n\"Бюджетът е около 20 млн., които инвестираме както в морски пристанища, разпределени в Бургас и Варна, така и в речните пристанища Русе, Лом, Видин\", каза той. Морска гара - Варна ще бъде реконструирана. Предстои обявяването на обществена поръчка за ремонт на вълнолома. Необходими са 8 млн. лева за укрепване, подмяна на тетраподите и насипване на камъни.   \n", "date": "2017.12.15", "title": "Отчитат рекорден оборот на българските пристанища"}
{"url": "http://duma.bg/node/157611", "text": "Намаляват запасите на риба в Черно море, а причините според експерти са няколко. Високите морски температури се отразяват неблагоприятно на популацията на риба, е обяснил пред БТА изпълнителният директор на Асоциация на производителите на риба и рибни продукти \"Бг фиш\" Йордан Господинов. Според него водата е останала топла до края ноември и това е прогонило проходните риби, които идват от Босфора - лефер, чернокоп, паламуд, зарган.  \nДруга причина за намаляването на рибните ресурси в Черно море е необичаен цъфтеж на планктона, който тази пролет направи морето тюркоазено синьо. Явлението понижавало прозрачността на водата и нивото на кислорода и лишавало обитателите от слънчева светлина, обясняват специалистите. Феноменът, който \"оцвети\" морето в наситено изумрудено синьо, не бе наблюдаван досега. Може само да гадаем какво е станало във водата - дали става въпрос за химична, биохимична или биологична реакция, е коментирал Йордан Господинов. Едно от неговите предположения за необичайно слабия улов също е липсата на нормален цъфтеж на планктона, който оставил рибата без храна и по-голяма част от екземплярите останали малки. Хранителната верига започва с планктона. Планктонът го яде цацата, с която пък се хранят по-големите риби - сафридът, леферът и паламудът и така се затваря веригата, е обяснил Господинов. Подобно застрашително намаляване на рибните ресурси се наблюдавало тази година и при хамсията, черонокопа, сафрида. \nВ същото време според част от рибарите в Бургаско обяснението за тревожния улов на цацата е в увеличената популация на делфините. Те пресмятат, че един делфин изяжда по около 20 кг риба всеки ден. От асоциацията обаче отхвърлят това твърдение. Според експертите по-скоро нова за нашите води медуза също е една от причините за малкото риба. Ставало въпрос за така наречената гребеновидна медуза, която се размножава много бързо и изяжда планктона, с който се храни цацата. \nТази година липсват паламуд и чернокоп, а почти няма сафрид и барбун. Миналата година рибарите започнали да вадят чернокоп още в края на август, а след два месеца рибата се угоила толкова много, че станала голяма колкото лефер. Тази година в мрежите има малко цаца, рапани, миди и попчета.   \n", "date": "2017.12.15", "title": "Намаляват запасите на риба в Черно море  "}
{"url": "http://duma.bg/node/157612", "text": "Банско заема първото място сред най-посещаваните от турците туристически дестинации в чужбина през 2017 г. По данни от проучване на агенция N-11, за туристическите пътувания, които са направили през 2017 г. турските туристи в чужбина, Банско се нарежда на първо място. След най-големия ни зимен курорт се нареждат Италия и Испания, остров Пукет и Малдивите. \nСред пътуванията в чужбина Банско е най-предпочитаният от турските туристи за ски туризъм и зимна ваканция, отбелязва източникът. Докато през 2016 г. повече от посещенията на турските туристи в България са били с културна цел и туризъм, то посещенията за ски и зимна ваканция в Банско през тази година ги изпреварват значително. \nСпоред източника, през 2018 г. също се очаква наплив на турски туристи в Банско. Турските туроператори посочват Банско като най-привлекателния зимен курорт на България, чиято популярност расте и се посещава от туристи от цял свят. \"Банско, най-модерният зимен курорт на България, със своите 15 писти на височина между 990-2600 метра предлага прекрасни възможности за големи и малки, за семействата, а също и за любителите на екстремните зимни спортове\", посочват туроператорите. Те отбелязват още, че ски туризмът в Банско е сравнително евтин в сравнение с други страни, но не отстъпва по качество. \n    \n", "date": "2017.12.15", "title": "Банско е любимият курорт на турските туристи"}
{"url": "http://duma.bg/node/157613", "text": "Международният валутен фонд (МВФ) подкрепя усилията на България за влизане в механизма, предхождащ въвеждането на еврото. Това заяви ръководителят на мисията на фонда у нас Йорг Декресин, съобщи БНР. Той посочи, че влизането във валутния съюз ще донесе ползи, но и нови отговорности на България. За да се изпълни това обаче, МВФ препоръчва по-активна работа за пазара на труда и в борбата с корупцията. \nРедовната мисия на МВФ започна на 5 декември и приключи вчера. По традиция експертите от фонда оценяват състоянието на икономиката и финансовата ни система. Посещението на експертите от Международния валутен фонд е малко след приемането на финансовата рамка за догодина и след повишаването на рейтинга на България от две от кредитните агенции \"Фитч\" и \"Стандард енд Пуърс\". Освен числовите прогнози за развитието на икономиката ни, експертите оценяват и рисковете пред нея, както и пред финансовата система.     \n", "date": "2017.12.15", "title": "МВФ подкрепял България за чакалнята на еврозоната"}
{"url": "http://duma.bg/node/157614", "text": "Трети проучвателен сондаж за търсене на нефт и газ в дълбоководния черноморски блок \"Хан Аспарух\" ще извърши компанията \"Тотал Е&П\", става ясно от уведомление, публикувано на сайта на консорциума между френската \"Тотал\", австрийската ОМВ и испанската \"Репсол\". Дружеството има задължение да извърши два сондажа, третият е извънреден. Компанията направи един сондаж - Полшков-1, през септември 2016 г., чиито резултати и техният анализ дадоха основание на \"Тотал\" да обяви, че в \"Хан Аспарух\" е направено откритие на нефт, но без подробности. Вторият сондаж - Рубин-1, още е в процес на провеждане, след което ще се анализират взетите проби. Кога ще се извърши третият сондаж, не става ясно, но се посочва, че теренът за изследването ще се избира между три потенциални площадки според резултатите от сондажа Рубин-1. \nДоговорът за търсене и проучване за нефт и газ в \"Блок 1-21 Хан Аспарух\" с консорциума между френската \"Тотал\", австрийската OMВ и испанската \"Репсол\" е в сила от септември 2012 г, като \"Тотал\" е оператор на блока. Той е със срок от 5 г., но през април тази година правителството даде разрешение той да бъде удължен със 135 дни.      \n", "date": "2017.12.15", "title": "Ще има трети проучвателен сондаж в блока \"Хан Аспарух\""}
{"url": "http://duma.bg/node/157615", "text": "Инфлацията за ноември 2017 г. спрямо същия месец на миналата година е 3%, съобщи Националният статистически институт (НСИ). През ноември в сравнение с предходния месец инфлацията е в размер на 0,4%. \nПрез миналия месец спрямо предходния цените на хранителните стоки са се увеличили с 0,6 на сто. Най-голямо е повишението на цените на яйцата - с 20,9%, краставици - с 19,7 на сто, млечни масла - с 3,3%, извара - с 4 процента и кашкавал и сирене - съответно с 2,3% и 1,7 на сто. Отчетено е и поскъпване на свинско месо, кайма, хляб, минерална вода, колбаси, пилешко месо, вина, бира и др. От хранителните стоки през ноември в сравнение с предходния месец е отбелязано намаление на цените на брашно - с 0,3%, прясна и замразена риба - съответно с 2,3 и 1,2%, олио - с 0,9%, цитрусови и южни плодове - с 12,9%, зеле - с 9,4%, зрял боб - с 1,6%. През ноември сме купували по-евтино и леща - с 1,2%, картофи - с 0,5 на сто, захар - с 6,5%, кафе - с 0,3 на сто и други. \nПрез миналия месец е регистрирано увеличение и в цените на нехранителните стоки и услугите. Най-голям процентен ръст има в цената на топлинната енергия за отопление, където увеличението е с 6,1 на сто в сравнение с предходния месец. Газообразните и течни горива за битови нужди са поскъпнали съответно с 1,8 и 2 на сто. Цената на дизеловото гориво се е повишила с 2,1%, на бензин А95 - с 1,5%, на бензин А98 - с 1%, а на газ пропан-бутана за автомобили - с 5,2 на сто. Поскъпнали са още цигарите - с 0,3%, обувките - с 0,4%, въглищата - с 0,9%, дървата за отопление - с 1,1%, ресторантите - с 0,3%, автомобилните застраховки - с 0,3%, и други. \nПрез миналия месец намаление на цените на нехранителните стоки е регистрирано при хладилници - с 0,7%, перални и съдомиялни машини - с 0,4%, климатични инсталации - с 0,5 на сто, прахове за пране - с 0,3%, автомобили - с 0,6%, продукти за лична хигиена - с 1,4 на сто и други. \nПрез ноември 2017 г. цените на лекарствените продукти и на лекарските услуги са се увеличили с 0,1 на сто, а цените на стоматологичните услуги остават на равнището от предходния месец. \nСпоред данните от НСИ инфлацията от началото на годината е в размер на 2,4%, а средногодишната за периода декември 2016 - ноември 2017 г. спрямо периода декември 2015 - ноември 2016 г. е 1,8%. Годишната инфлация за ноември 2017 г. спрямо ноември 2016 г. е 1,9%. Средногодишната инфлация за периода декември 2016 - ноември 2017 г. спрямо периода декември 2015 - ноември 2016 г. е 1%. \nПрез ноември 2017 г. цените на стоките и услугите от малката кошница за най-нискодоходните 20% от домакинствата са се променили спрямо предходния месец, като при хранителните продукти има увеличение с 0,9%, при нехранителните стоки - увеличението е с 0,3%, а при услугите - с 0,1%.     \n", "date": "2017.12.15", "title": "  3% е инфлацията за ноември на годишна база  "}
{"url": "http://duma.bg/node/157621", "text": "87% от българските деца използват интернет и всяка година този процент се увеличава. Дигиталният свят крие невероятен потенциал, но и твърде много рискове и опасности. Това са част от констатациите в доклада на председателя на УНИЦЕФ за България Мария Хесус Конде, представен на конференцията \"Състоянието на децата в дигиталния свят през 2017 г.\", организирана в София от УНИЦЕФ и Държавната агенция за закрила на детето. \nВ България 73% от децата имат фейсбук, a всяко трето дете има публичен профил. Всяко пето дете се среща с някого, с когото не се познава. Най-голям риск е, че не се знае с кого си пишеш. Нужно е да се помогне на децата, за да бъде намален рискът при онлайн комуникацията, смятат от двете организации. 48% от децата в социалната мрежа не могат да различат дали една информация е вярна или не. Всяко трето дете признава, че са се държали обидно с него, сочат данните. \n Конде посочи, че над 300 милиона деца по света нямат интернет, което също трябва да се промени, защото сред тях са и такива в неравностойно положение. Докладът очертава 6 приоритетни действия за силата на дигитализирането - осигуряване на достъп до интернет, предпазване на децата от онлайн увреждане, осигуряване на неприкосновеността на самоличността, преподаване на дигитална грамотност, поставяне на децата в центъра на дигиталната политика, етични практики и стандарти в дигиталния свят. \n  \n    \n", "date": "2017.12.15", "title": " 87% от българчетата използват интернет"}
{"url": "http://duma.bg/node/157622", "text": "ГЕРБ не желаят България да бъде част от Шенген, заяви вчера зам.-председателят на ПГ на \"БСП за България\" Драгомир Стойнев от трибуната на НС. Той отбеляза, че социалистите са предложили парламентът да излезе с обща декларация и подкрепи българските евродепутати в битката им срещу огромна несправедливост - неприемането ни в Шенген, въпреки изпълнените критерии. \"Приемането й можеше да бъде силен знак за необходимостта от обединение и единодействие на всички равнища, че България е напълно готова да заеме мястото си на равнопоставен член на на ЕС. Декларацията трябваше да обедини всички политически сили, но ГЕРБ избягаха, защото никога не са защитавали националния интерес\", изтъкна Стойнев.  \nСоциалистът напомни, че в сряда имаше дебат в ЕП и всички политически сили подкрепиха България по пътя й към Шенген с изключение на Европейските реформатори и консерватори и Европа на свободата и демокрацията, която е крайно дясна партия. \"Маските паднаха. ГЕРБ се присъедини към тези европейски партии, които не подкрепят членството на България в Шенген, и това е, защото някой отвън, отново е променил вашите приоритети. Председателството ще бъде обърнато към политическия слугинаж към ЕС. Вие се уплашихте, така ще бъде и през цялото председателство, което ни предстои. Вие не можете и за най-елементарното нещо да застанете рамо до рамо, когато става дума за европейска и българска национална кауза\", обърна се Стойнев към управляващите. Парламентарният шеф Цвета Караянчева се опита да защити съпартийците си и обвини социалиста, че изопачава истината. Тя се оправда, че е разпределила декларацията за обсъждане в комисията по външна и вътрешна политика.  \nСкандалът в парламента стана, ден след като по инициатива на евродепутата Сергей Станишев в ЕП се състоя дебат за приемането на България, Румъния и Хърватия в Шенген. Мнозинството от евродепутати заяви категоричната си подкрепа за членството на България и Румъния в Шенген и призоваха Съвета на ЕС да следва собствените си правила и поети ангажименти и да прекрати несправедливото блокиране на двете страни. \nЕвропейският комисар по миграция и вътрешни работи Димитрис Аврамопулос категорично потвърди позицията на ЕК в подкрепа на членството ни. Лидерът на групата на социалистите в ЕП Джани Питела, зам.-председателят на Групата на ЕНП Естебан Гонсалес Понс, председателят на Съвета на председателите на комисии на ЕП Сесилия Викстрьом и председателят на Комисията по граждански свободи, правосъдие и вътрешни работи в ЕП Клод Мораес (С&Д) също са на наша страна. \n\"Българските колеги от всички групи имаха важна роля за организацията и провеждането на този дебат. Успяхме да мобилизираме голяма политическа подкрепа. Недопускането на България и Румъния нагледно показва липсата на солидарност и незачитането на установените европейски правила. Оплакваме се от антиевропейски сили и популисти, които критикуват ЕС, но тъкмо Шенген е един от поводите, защото показва несправедливо отношение към милиони европейски граждани. Време е страните членки да си свършат работата и да сложат край на тази несправедливост\", отбеляза Станишев. В дебата се включиха и представители на други родни партии в България - Асим Адемов, Емил Радев, Филиз Хюсменова и Ангел Джамбазки. Лиляна Павлова, министър за българското председателство на Съвета на ЕС, също присъстваше в пленарната зала.     \n", "date": "2017.12.15", "title": "ГЕРБ отказва парламентът да излезе с декларация за Шенген "}
{"url": "http://duma.bg/node/157623", "text": "- Вчера четох, че съгласно някакво решение на ООН, водата е от първостепенно значание за съществуването на човека, а сега излиза, че за вода ще плащаме сигурно повече, отколкото за ток. Това е поредния парадокс на българската действителност. Няма страна, която да е дала на концесия богатствата си и най-важни отрасли на икономиката си. Няма страна, в която жп линиите да са частна собственост. Дадохме токо, водата, полезните си изкопаеми на концесии, вместо да печели народа, печелят шепа, които се мислят за богопомазани, но тези хора не знаят, че Господ е по-велик от тях и че възмездието божие ще бъде жестоко към всички, които пренепрегвайки деца и възрастни, трупат несметни богатства. \n- Това, че плачем за символичното увеличение на цената на водата е добре! Значи все още я има тази вода...Защото по света питейната вода е проблем номер едно вече! Цели райони на света страдат от невероятен недостиг на вода. Хората там са принудени да пият мръсна, заразена вода, за да не умрат от жажда. Няма вода и за поливане, а оттам и няма храна...Милиони по света умират от липса на качествена вода, от глад. \nНашите пишман борци за благоденствие ореваха орталъка за увеличение от 30-40 стотинки месечно... Рано или късно и нас ще ни застигне проблема с недостига на вода. Няма как да ни подмине! За това време да мислят комунистите, а и не само те - и управляващите също. Сегашното е бял кахър...Децата ни и внуците ни ще доживеят много страшни неща - недостиг на вода, храна, лош въздух...Планетата не може да изхрани 9 милиарда, които скоро ще станат факт на земята. Може да изглежда смешно за глупавите и невежите (казват 80% от съвокупното ни население), но това няма да промени мрачното бъдеще. Плащайте си увеличението и мислете, че има много, много по-лошо... \n- Абе какъв си специалист и ти... Вместо да помислят как да не разхищаваме водата, те вдигат и нея. Както вдигат всичко възможно, с изключение на заплатите. Ти май и за въздух искаш да плащаме заради замърсения в София и страната... А откъде пари, да измираме още \"докато я има тая вода\" ли? \n- Тия от БСП веднага побързаха да окупират протеста, все едно е техен. Политизират пак нещата... \n- Все някой трябва да организира протестите, но нашите протестиращи са свикнали да им се плаща, те тогава излизат да \"протестират\", а концесионерите ни доят като дойна крава, но всичко си има някаква граница, същото стана и с цената на билетите в София, вместо да се бойкотира, всички като стадо овце ходим с наведени глави, това е срам за народа, и кога ще узрее да не се дели по партийна линия за нещо които трябва да ни обединяват?? \n- какво рИвете срещу Нинова ве? Жената ви организира да си изразите явно мнението по въпроса с вдигането на водата/разбирай кражбата на пари от всеки джоб/ Вие я плюете - има ли значение каква е, когато ви води да направите нещо правилно? Ама не комунистка била, костовистка била. А после ще ревете когато ви доят и ви съдират кожата. Щом я плюете сте или дебили, или платени. И в двата случая си заслужавате да ви доят до дупка \n- Проблемът не е в ЦЕНАТА на водата, нито в нейното увеличение. Проблемът е в бъдещата концесия на ВСИЧКИ води в България, освен локвите и гьоловете. Това са ви подготвили герберугите със закона за концесиите. Ако за 35 години не станеш роб, ще станеш животно и ще пиеш от локвата, трети път няма! \n- ...смислен би бил протестът на червените за: \n* безумното чалгаризиране и дебилизиране на нацията, за което сериозен принос имат телевизиите, сайтовете и печатните издания \n* невероятно ниското ниво на образователната система в България - като се започне от началното и се завърши с висшето. Най-престижното ни учебно заведение - СУ, е на 854 място в световната класация на университетите. Останалите ни университети се групират около 8000-9000-но място!!! \n* невероятния проблем с циганите - с асоциалното им поведение, престъпност, катастрофално отдалечаване от човешките ценности. \n* демотивацията на младото поколение, което расте без ценностна система, с меркантилни и потребителски нагласи. \n* унизително ниския жизнен стандарт на пенсионерите, за което значителен принос имат и те...   \n", "date": "2017.12.15", "title": "Наз@ем от мреж@та"}
{"url": "http://duma.bg/node/157624", "text": "Зрителите на БТВ ще видят водещата Лиляна Боянова в ново амплоа - като лице и основен автор на рубриката на новините \"Вярваме в доброто\". От медията обясниха, че целта на предаването е да показва онези новини за геройство и доброта, които често остават в сянката на актуалните събития и злободневни новини. Героите на рубриката са на пръв поглед обикновени хора от България и света, които обаче извършват необикновени подвизи, без да очакват отплата и признание, подчертават от БТВ. \"Вярваме в доброто\" вече има и фейсбук страница, на която Лиляна Боянова приема сигнали за историите на (не)обикновени герои, които правят света по-добър.   \n\"От създаването й през 2014 г. \"Вярваме в доброто\" се радва на нарастващ зрителски интерес и все повече реакции. В редакцията на БТВ Новините всекидневно постъпват сигнали и предложения за нови истории, а много хора припознават каузите на героите в рубриката и ги подкрепят със собствен ресурс\", твърдят от телевизията. \n\"Напрегнатото всекидневие често ни кара да забравяме колко е лесно да бъдеш добър и благороден и да помагаш. Важно е да продължим да разказваме тези истории, защото те ни напомнят, че доброто се случва постоянно и променя света всеки ден,\" смята Боянова.     \n", "date": "2017.12.15", "title": "Лиляна Боянова поема рубриката \"Вярваме в доброто\""}
{"url": "http://duma.bg/node/157625", "text": "Специални гости на провелата се преди дни национална среща на децата на загинали служители на МВР бяха телевизионната водеща Надя Обретенова и звездата от сериала \"Под прикритие\" Ивайло Захариев. Децата се събраха в София по инициатива на Фондация \"Емил Шарков\" в дните, когато министерството стартира кампанията в подкрепа на семействата на свои служители, загинали при изпълнение на професионални задачи. Целта на срещата, която премина под мотото \"Деца на герои\", е наследниците на загинали служители на реда да се опознаят и да се подкрепят взаимно. \nОбретенова представи филма си \"Кой е срещу теб в мрежата?\", продуциран от БНТ. Видеото е посветено на безопасността в социалните мрежи. Като изненада за децата от обществената телевизия доведоха и актьора Ивайло Захариев, който бе поканен да разкаже и за екранния си образ на \"доброто ченге\" от \"Под прикритие\". \n\"Искахме да се съберем, не за да оплакваме съдбата си, а да отдадем почит на нашите загинали съпрузи. Стараем се да намерим сили да подхранваме у децата си усещането, че те са красиви, талантливи  и достойни наследници на своите бащи, а не да приемат себе си като жертва на съдбата\", сподели за БНТ Милена Шаркова - съпруга на загиналия командос Емил Шарков, който е участвал в снимките на първия сезон на \"Под прикритие\". \nКоледната кампания в подкрепа на децата на загинали полицаи и пожарникари се осъществява със съдействието на МВР и с медийната подкрепа на Българската национална телевизия. \n    \n", "date": "2017.12.15", "title": "Лиляна Боянова поема рубриката \"Вярваме в доброто\""}
