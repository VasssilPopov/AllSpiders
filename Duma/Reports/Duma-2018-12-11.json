{"url": "https://duma.bg/fermerite-dlazhni-da-kolyat-zhivotnite-si-po-zapoved-na-babh-n181082", "text": "Стопаните по селата ще бъдат задължени да колят животните си превантивно, ако има съмнения за възникване и разпространение на болест. Това е записано в мотивите към проекта за поправки в Закона за ветеринарномедицинската дейност, публикувани за обществено обсъждане.  Превантивното клане на животни ще се разпорежда със заповед на директора на Българската агенция по безопасност на храните (БАБХ) като предпазна мярка при опасност от възникване на заразна болест, за която има риск от бързо и масово разпространение и причиняване на значителни икономически загуби. Мерките се налагат заради актуалната епизоотична обстановка по отношение на болестите африканска чума по свинете, чума по дребните преживни животни и случаите с инфлуенца по птиците, посочват вносителите. Това означава, че ако поправките минат, фермерите ще трябва по заповед на БАБХ да колят прасета, овце, кози, кокошки, патки и гъски, които гледат в дворовете си. Мярката ще важи за гледани на двора прасета, овце, кози и птици През лятото подобна мярка бе предвидена след среща с представителите на свиневъдния бранш - да се колят домашни прасета в радиус от 10 до над 30 км около от индустриалните свинеферми с цел ограничаване разпространението на африканската чума по свинете. Идеята бе като компенсация големите свинарници да предоставят свинско месо на стопаните, които са заклали животните си.  Предложените сега поправки в Закона за ветеринарномедицинската дейност предвиждат хората на село да получават обезщетения, ако бъдат принудени да колят животните си, но само ако те са отглеждани легално и са идентифицирани. Размерът на компенсациите ще се определя по пазарни цени за месеца, който предхожда клането на животните.", "date": "2018.12.11", "title": "Фермерите длъжни да колят животните си по заповед на БАБХ"}
{"url": "https://duma.bg/meksikanka-stana-mis-svyat-2018-n181073", "text": "Мексиканката Ванеса Понсе де Леон спечели титлата \"Мис Свят 2018\" на 68-ото издание на международния конкурс за красота, който се състоя в китайския курортен град Саня. Короната беше връчена на тазгодишната победителка от представителката на Индия Мануши Чилар - \"Мис Свят 2017\". За първа подгласничка бе избрана \"Мис Тайланд\" Николин Пичапа Лимснукан. В петорката на най-добрите се наредиха също представителките на Беларус, Уганда и Ямайка. Международният конкурс \"Мис Свят\" се е състоял за първи път през 1951 г. по инициатива на британеца Ерик Морли и съпругата му Джулия Морли. В тазгодишната надпревара участваха представителки на 118 страни и региони на възраст от 18 до 26 години.", "date": "2018.12.11", "title": "Мексиканка стана \"Мис Свят 2018\""}
{"url": "https://duma.bg/s-programi-sreshtu-smoga-n181067", "text": "Да си отвориш прозореца, за да проветриш спокойно, навън да няма смог и да не можеш буквално да \"пипнеш\" прахта във въздуха с ръка, се оказа висше блаженство, което столичани не могат да изпитат. В последната седмица димна завеса опуши прозорците им и те ги затвориха плътно с лъжовната надежда, че вътре въздухът е по-чист отколкото навън. И така, докато се появи един силен вятър, пардон - зелен билет, който отвя пушилката и донесе \"свежест\", сиреч чистота и здраве. До следващата мъгла, която ще полегне спокойно над София, необезпокоявана от жалките мерки, подготвя столичното кметство. Онези, които имат добра памет, трябва да помнят, че в продължение на месеци през миналата и по-миналата година от столичната администрация подготвяха мерки, програми и механизми за борба с мръсния въздух. Героичните усилия на чиновници и общински съветници в крайна сметка доведоха до приемането и популяризирането на два основни документа. Това бяха програмата за управление на качеството на атмосферния въздух на Столичната община за периода 2015-2020 г. (приета в средата на въпросния период) и Механизъм с оперативни мерки за обособяване на зони с ниски емисии на вредни вещества чрез ограничаване на движението на автомобили. Ефектът от тях обаче се оказа минимален. София отново се оказа забулена в началото на зимата без никаква благоприятна прогноза това да не се повтори в близките дни и седмици. Преди да се бълват високопарни фрази за стъпките, които ще предотвратят замърсяването, първо трябва то да се отчете. Точно това обаче куца на Столичната община - замерването. Няма софиянец, който вече да не знае, че в града официално държавата измерва замърсяването на въздуха само в четири точки. Четири! В \"Дружба\", \"Павлово\", \"Хиподрума\" и \"Надежда\". На базата на проучването на въздуха в тези четири квартала общината вижда какво замърсяване с фини прахови частици се отчита и решава какви действия да предприеме.  Още в началото на годината кметът Йорданка Фандъкова обяви, че София ще изгради своя система за мониторинг с около 20-ина станции, които ще мерят качеството на чистотата на атмосферния въздух. Тя обеща, че обществената поръчка ще бъде пусната още през февруари, но месеци наред бяха необходими на администрацията, за да подготви необходимата документация и да дочака еврофинансиране. Затова процедурата за 560 000 лв. стартира едва в средата на август. Тази пилотна програма предвижда поставянето на 22 сензора, които ще следят нивата на замърсяването. Засега обаче системата не е факт, а докато не стане, не можем да разчитаме на по-подробни официални данни. Оставени без избор, в момента столичани се осланят на информация, идваща от стотици измервателни уреди, разположени до домовете им. Тя се изнася директно в сайта AirSofia.info и по много достъпен начин дава цялостна картина за замърсяването в града. Колкото по-тъмен е цветът на кръговете върху картата на София, толкова по-мръсно е в този район. Просто и ясно! Разчиташ данни, без да е нужно да си специалист, за да следиш графики и усредняването им на страницата на Столичната община.  Независимата мрежа от станции, измерващи нивата на фини прахови частици, става все по-популярна, макар да има съмнения за точността на уредите, които ползва. Това обаче може да се промени, ако гражданските мрежи и държавните станции бъдат интегрирани. Точно за това се уговориха преди доста месеци министърът на околната среда Нено Димов, кметът Йорданка Фандъкова, представители на НИМХ при БАН и на граждански организации. Близо година след това обещание нещата не са се променили, синхронизиране липсва, двете системи носят противоречиви данни, а хората все по-малко вярват на официалните.  И тук идва ред на онази лелеяна и прокламирана система, която очаквахме с трепет и която трябваше да разреши основните проблеми с достоверната си прогноза за очакваните замърсявания. Тя трябваше надеждно да прогнозира бъдещото замърсяване с фини прахови частици, да предупреди за настъпващия смог, а общината спешно и ефективно да го предотврати. Както често се случва, с блянове се строят само въздушни кули. Така и въпросната информационна система за прогнози засега не върши никаква полезна работа, освен да предизвиква критики с недостоверността си. Докато столичани чакаха да предрече бъдещо замърсяване, то взе, че стана факт, буквално го пипнаха, протягайки ръце.  Провалът на ранното предупреждение обаче не оправдава липсата на адекватни мерки от страна на общината и закъснението им. Дори тя да не алармира за запрашаването, то стана видно за всички, а чиновниците чакаха с широко отворени очи незнайно какво. Няколко дни им трябваха, за да преценят, че е нужно да призоват столичани да слязат от колите си и да ги оставят в безплатните буферни паркинги на метрото. След това пък се пусна зеленият билет.  \"Мерките бяха недостатъчни, а гражданската инициатива \"Еър София\" със стотиците си датчици даваше през последните дни по-бърза информация от общината и държавата\", констатира и общинският съветник от БСП Альоша Даков. Той потвърди, че обещаното синхронизиране между станциите на измерване на замърсяванията на МОСВ и на гражданските платформи не е факт и е останало само като обещание. \"Все още няма механизъм, с който общината да изпреварва събитията, но вместо да се предотврати замърсяването, се реагира, когато то вече е налице\", обобщи Даков.  Все пак общинските чиновници не стоят само в очакване. Те вече подготвят поредния трудоемък документ - програмата за подобряване на качеството на атмосферния въздух за периода 2021-2026 г. По прогнозни данни за разработването й ще се изхарчат към 250 000 лв. Ако тези пари отидат за предотвратяването на изгарянето на опасни материали предимно в ромските квартали, за нови екопечки в крайградските райони и повече миене на улици, със сигурност ще се постигне по-голяма ефективност. Вместо това ще бъдат разпечатани десетки страници, върху които са се трудили анонимни експерти срещу съответното заплащане. А от комините в \"Красна поляна\" ще продължат да излизат пушеци с различни оттенъци и разнообразни миризми...", "date": "2018.12.11", "title": "С програми срещу смога"}
{"url": "https://duma.bg/savremenno-balgarsko-izkustvo-v-artgaleriyata-na-ndk-n181102", "text": "Националният дворец на културата представя от днес, 11 декември, изложбата \"Съвременно българско изкуство\" в артгалерията на НДК. На откриването гостите ще могат да чуят изпълнение от виртуоза Теодосий Спасов, а самата изложба ще открие изкуствоведът и преподавател в Националната художествена академия проф. Чавдар Попов. Експозицията представя някои от най-новите произведения на 22-ма добре познати на ценителите художници, сред които са Десислава Минчева, Ивайло Мирчев, Донка Павлова, Станислав Памукчиев - живопис; Онник Каранфилян, Васил Колев - графика; Крум Дамянов, Георги Чапкънов, Емил Попов, Хари Арабян - скулптура, и др. Посетителите имат възможност да разгледат  изложбата до 21 декември, достъпът до нея ще бъде през външния вход на артгалерията на НДК, разположен отляво на литературния клуб \"Перото\", научи ДУМА от Вера Банчева.", "date": "2018.12.11", "title": "Съвременно българско изкуство в артгалерията на НДК  "}
{"url": "https://duma.bg/zanayatchii-shte-stanat-maystori-v-plovdiv-v-denya-na-sv-spiridon-n181101", "text": "Регионалният етнографски музей, Регионалната занаятчийска камара и Задругата на майсторите на народни художествени занаяти в Пловдив организират традиционния Еснафски празник \"Св. Спиридон\" на 12 декември от 10 ч. В двора на музея ще бъде възпроизведен занаятчийският ритуал, празнуван още от епохата на Възраждането. Денят на Св. Спиридон е известен в страната като Денят на майсторите. Почита се като закрилник на грънчарите, керемидчиите, тухларите, обущарите, казанджиите и др. В Пловдив по традиция Общото занаятчийско сдружение празнува на Св. Спиридон. Част от Еснафския празник бил и традиционният обред, битуващ в средите на занаятчиите - въвеждането в майсторско звание. Събитието се съпътствало от общоградски народни веселия. Цялото шествие от празнично облечени занаятчии и граждани утре ще потегли към църквата \"Св. Петка\", където ще бъде отслужена тържествена литургия. След като се почерпят с осветеното еснафско пендихаро (петохлебие) и коливо (варено жито) за здравето на всички живи и починали майстори, под съпровода на гайда и тъпан шествието минава през централната пешеходна улица, за да се върне в Етнографския музей. Там устабашията (най-старият и почитан майстор) ще извика кандидатите за майстори, ще държи напътствена реч и ще ги препаше през рамо с червен пояс. В миналото еснафът им подарявал скромен набор от инструменти, а устабашията ги плесвал по врата и изричал: \"Стани като мен!\"  Тази година кандидатите за майстори са 7 (четирима ножари, две дами художествено плетиво и една художествени тъкани). Има и един чирак кожар, който е напреднал в обучението си и ще бъде произведен в калфа. Произведенията им ще бъдат изложени в Етнографския музей, за да покажат на всички, че кандидатите са заслужили майсторското си звание, научи ДУМА от Ангел Янков.", "date": "2018.12.11", "title": "Занаятчии ще станат майстори в Пловдив в деня на св. Спиридон"}
{"url": "https://duma.bg/prieha-pakta-za-migratsiya-n181112", "text": "Страните членки на ООН приеха правно необвързващ глобален пакт за по-добро управление на потоците от мигранти. Това обяви външният министър на Мароко, като домакин на конференцията на ООН в Маракеш.  Пактът обаче беше подкрепен от по-малко правителства в сравнение с тези, които преди това работеха по предложението. През юли всички 193 страни членки на ООН, с изключение на САЩ, финализираха т. нар. Глобален договор за безопасна, законна и редовна миграция, чиято цел е по-добро управление на миграцията. САЩ се отказаха от преговорите в края на миналата година, а след това Австралия, Австрия, Чехия, Италия, Доминиканската република, Унгария, Латвия, Полша, Словакия и България се оттеглиха от процеса. В последния момент и Чили се отказа от Пакта за миграция, тъй като смята, че е несъвместим с политиките му в тази област. Според властите на страната \"миграцията не е едно от правата на човека\". Не беше ясно колко страни са присъствали в Маракеш. Според ООН броят на правителствата, регистрирани късно в неделя, са били повече от 150. Пактът е рамка за сътрудничество и има за цел да намали нелегалната миграция, да помогне за интегрирането на мигрантите и да ги връща в родните им страни. Глобалният договор за миграция се състои от 54 точки, които се занимават с въпроси като минимизиране на отрицателните фактори на миграцията, защита и интегриране на мигрантите и увеличаване на достъпа до редовни миграционни маршрути. Това не е правно обвързващ документ, а политическа декларация с набор от предложения и съвети към държавите и други заинтересовани страни за това как най-ефективно да се регулират миграционните потоци. Описвайки го като \"пътна карта за предотвратяване на страдание и хаос\", генералният секретар на ООН Антонио Гутериш се опита да разсее онова, което той нарече \"редица митове около пакта\". Ала въпреки че приветства опитите на ООН да управлява миграцията, правозащитници твърдят, че пактът не стига достатъчно далеч, за да гарантира правата на мигрантите. \"За съжаление правно необвързващият Глобален пакт за миграцията прави неговото прилагане въз основа на добрата воля на държавите, които го подкрепят\", изтъкват от \"Амнести интернешънъл\". Според експерти пактът е лесна мишена. Изтеглянето от него може да носи точки пред антимигрантски настроените избиратели, без да има отрицателни последици за правителствата.  След конференцията в Маракеш Общото събрание на ООН ще приеме на 19 декември резолюция, официално одобряваща споразумението.", "date": "2018.12.11", "title": "Приеха Пакта за миграция"}
{"url": "https://duma.bg/narastva-nelegalniyat-vnos-na-pestitsidi-u-nas-n181077", "text": "През последните години нараства незаконният внос на пестициди в България, както и продажбите на фалшиви препарати за растителна защита. Става дума за нелегални продукти, които в повечето случаи съдържат вещества и добавки, забранени за употреба в целия Европейски съюз, посочват от Асоциация „Растителнозащитна индустрия България“. „Нелегалният внос на пестициди трябва да спре, защото от това страдат не само българското земеделие и пчеларство, но и общественото здраве. Контролът на митниците и на ГКПП-та трябва да се засили, защото нелегалният внос носи рискове за здравето и на българина“, препоръча евродепутатът Момчил Неков – единственият българин в специалната комисия, която Европейският парламент създаде, за да разгледа процедурата на ЕС за употребата на пестициди. \"Фалшивите и незаконни пестициди имат почти 14% дял от пазара в ЕС. Това не е проблем само за компаниите, чиито продукти са фалшифицирани, но подобни продукти представляват риск за здравето и околната среда, тъй като те не подлежат на тестове за безопасност или регулиране, както разрешените пестициди\", коментира Греъм Тейлър, директор по обществени въпроси за Европейската асоциация за защита на културите. Момчил Неков припомни двете операции SILVER AX II (2017 г.) и SILVER AX III (2018 г.), координирани от Европол с подкрепата на Европейската служба за борба с измамите (OЛАФ), при които на територията на Европа бяха засечени общо над 480 тона фалшиви и нелегални пестициди. Представители на полицейските, митническите и фитосанитарните власти от 27 държави, сред които и България, са проверявали важни морски пристанища, летища и сухопътни граници, фабрики за производство и цехове за преопаковане на пестициди. Особено внимателно са били оглеждани пратки с препарати от трети страни, предимно Китай, които са били декларирани като транзитни в ЕС, или обявени за износ от ЕС в страни като Турция, Молдова, Русия, Украйна. Само у нас в рамките на операцията това лято бяха конфискувани над 2 тона и 1680 л незаконни препарати. Нелегалните пестициди, предимно внос от Турция, се купуват от много български стопани, тъй като те са с 30 до 50% по-евтини от законните. Препаратите влизат с бусове през трите гранични пункта с Турция – Капитан Андреево, Малко Търново и Лесово, съобщи преди време доц. д-р Петър Николов, председател на Българската асоциация за растителна защита. Незаконните пестициди от Турция са два вида – едните са на базата на активни вещества, разрешени в Европейския съюз, но и препарати на базата на активните вещества трифлуралин и ацетохлор, които са забранени в ЕС. Те проникват дълбоко в почвата, а оттам и във водите. Тези пестициди не са регистрирани, не са с етикет на български език и никога не можете да бъдете сигурни нито за дозировката, нито дали са точно това, което ви е реално необходимо, посочват от Българската асоциация за растителна защита и Асоциация „Растителнозащитна индустрия България“. Има опасност да увредите насажденията си и дори да ги унищожите, предупреждават браншовиците. Евродепутатите от комисията към ЕП смятат, че специално внимание трябва да се обръща на ефекта върху здравето на хората и животните при процедури по одобрение на препарати за растителна защита. „Идеята е да се сведат до минимум дерогациите, примерно за забрана употребата на неоникотиноидни пестициди и да се върви към развойна дейност на други активни вещества, които не вредят на пчелите. Трябва да се намери баланс между растителната защита, от една страна, и пчеларския сектор, от друга\", коментира Момчил Неков. Членовете на комисията решиха да не се използват препарати за растителна защита на места, където има много хора – градове, централни градски части, паркове и др. Докладът по процедурата на ЕС за разрешаване на пестициди беше приет в четвъртък  следобед от специализираната комисия към ЕП с 23 гласа \"за\", 5 \"против\" и 1 \"въздържал се\". Очаква се в началото на следващата година да бъде гласуван и приет и в пленарна зала.", "date": "2018.12.11", "title": "Нараства нелегалният внос на пестициди у нас"}
{"url": "https://duma.bg/chista-hrana-za-dushata-i-tyaloto-n181076", "text": "Заобиколен от плодни и зеленчукови градини, очакващи новия земеделски сезон, манастирът „Свето Благовещение на Пресвета Богородица“ край кюстендилското село Копиловци се готви за неделна служба. Блесналият купол улавя слънцето в ранната утрин и кръстът пръска надалеч божествената си светлина.  В двора, пред църквата, се тълпят десетки млади семейства с деца, които с озарени лица изпълват бялата черква, украсена със стари икони. Eдно от момиченцата е облечено в черни дрехи от глава до пети – 7-годишната първокласничка мечтае да стане монахиня. Преди началото на службата всички деца се подреждат и минават за изповед при игумена архимандрит Касиан, а след литургията това може да направи всеки богомолец. В църквата игуменът отправя специална благословия за най-малките миряни, които се тълпят около него с наведени глави. „Учим децата да станат безкористни. Готови сме да помагаме по всякакъв начин на хората да се създават здрави семейства с добри деца“, казва един от монасите – йеродякон Герман. Преди да постъпи в манастира, бил рокмузикант. Свирел във Варна, когато му попаднала книгата „Вяра, надежда и любов“. „Зачетох се и всичко у мен придоби друг смисъл. Бях на 25 години, дотогава никога не съм мислел за манастир, монашество, не съм разбирал нищо от канони. Дойдох в манастира и останах – трудна беше борбата със себе си, но повикването свише беше най-силно“, казва йеродякон Герман. Повечето от братята са образовани, интелигентни хора, с ясно съзнание, казва игуменът архимандрит Касиан. Има бивш брокер, кредитен експерт в банка, завърнал се емигрант от САЩ… Самият архимандрит Касиан е високообразован мъж – завършил е физика и приложна математика, бил е аспирант в БАН по геофизика. По-късно учи теология в Духовната академия, а през 1979 г. влиза в манастир. Приема монашество през 1981 г. и отива в Жаблянския манастир. Отказва се от монашеска заплата, за да не нарушава каноните на православната църква. Създава животновъдно и земеделско стопанство, благодарение на което манастирът си помага с издръжката. „От малък не мога, без да ми мирише на животни“, казва архимандрит Касиан, чийто баща е бил агроном. Благодарение на вярата, земеделието, животновъдството и с Божията помощ преди петнадесетина години започва изграждането и на новия манастир „Благовещение“. „Копиловският манастир е малко чудо, никога не съм вярвал, че ще се построи това нещо. Прочетохме молитва от Требника и започнахме без средства. Манастирът е построен на гола поляна от шепа монаси, които живееха горе в планината“, казва архимандрит Касиан. Още стои малката барака, в която монасите се приютявали нощем по време на строежа. Сега в нея държат сечива и инструменти. Мълвата за съграждането на манастира бързо се разнесла и за каузата започнали да помагат миряни, интелектуалци. Група проектанти изготвили проекта безвъзмездно. „Основната ни цел не е материална – да построим манастира, а борбата със себе си – със своите пороци, със своите недостатъци. Това е монашеско задължение на всеки, който се е посветил на Бога“, казва игуменът. Изграждането на манастира е съпроводено с много премеждия и атаки – от дъжд, от завист, от зложелатели, една нощ откраднали дори оградата. „Но въпреки всичко оцеляхме и не се сърдя на никого – ако няма плюс и минус, няма да има осветление по улиците“, заключава мъдро игуменът. Строежът започва върху собствени ниви, а впоследствие монасите започват да обработват и наета земя, която Върху стотина декара отглеждат овощни градини – ябълки, праскови, сеят зелени салати, подправки, домати и пипер, моркови и патладжан – всичко, което ражда българската земя. Имат собствен пчелин, от който добиват чист пчелен мед. Произвеждат сами и фуража за животновъдното стопанство, в което има крави, овце, около 80 кокошки. В близост манастирът поддържа и рибарник, в който се отглежда пъстърва. Първоначално хората сами търсят да купят чиста храна от манастира, особено мляко за децата. Впоследствие монасите започват продажби на тържищата в столицата. Продукцията им се цени, защото е отгледана „Генномодифицираните храни са опасни – млади семейства имат проблеми с възпроизводството – дължи се на храната. Не може организъм, който се храни с невъзпроизвеждащи се продукти да се възпроизвежда“, казва игуменът. Насажденията край манастира се обработват с препарати, подходящи за биоземеделие: бордолезов разтвор, разтвор от колоидна сяра, син камък, разтвор от ферментирала коприва… За подхранване на насажденията монасите използват птичи и говежди оборски тор. Консултират се с агроном, специализирал биоземеделие в Западна Европа.  В манастира има малка метеорологична станция, която следи атмосферните условия и риска от появата на болести и вредители по насажденията. Така братята получават надеждна информация за синоптичната прогноза, предупреждения за опасни явления и изследват климата в стопанството. Системата работи чрез холандски сървър през интернет. Всички тези методи позволяват на монасите земеделци да ограничат червивостта на растенията до 2%  и да отглеждат храна с високо качество.  Пред светата обител е паркиран бял бус, на който пише: „Манастир „Благовещение“ – село Копиловци, Кюстендилско“. С този бус монасите в работни дни карат произведената от манастира земеделска продукция до пазарите в столицата. Няма човек в софийския квартал „Младост“, който да не е виждал отец Герман и манастирската продукция на местния пазар. Сега, в зимните месеци, монасите предлагат на фермерските пазари ябълки, круши, моркови, червено цвекло, картофи, зеле, пушена риба, тарама хайвер, постна майонеза, лютеница, кьопоолу, мед, лимец, био пшеница и ръж.  Със събраните средства продължават изграждането на светата обител, а отскоро се работи и по построяването на женски манастир. „Съвременният човек е откъснат от реалността, той бяга от себе си, това е най-голямата трагедия. Вярата е заменена с рационалното, с меркантилното – практически сме общество от консуматори. Съвременният човек е изгубил удоволствието, радостта от труда – да поставиш семенцето и да се радваш на плода, а това е генетично заложено във всеки от нас. Земеделието е хубаво и радва душата. от предишната“, разказва игуменът. И докато поглежда плодните дървета навън, мъдро отбелязва: „Има един важен природен закон – гордите хора и извисените нагоре пръчки не дават плод и трябва да се махнат или да се наклонят надолу, да станат смирени. Свобода от страстите, а не свобода на страстите. Да остават само тези, които дават плод“. Гостоприемството е християнска ценност от векове и трапезарията на манастира се изпълва с миряни за обедната трапеза след литургията. На масата има картофена чорба, топъл, дъхав хляб, омесен в манастира, сок от ябълки, които самите монаси произвеждат. Всички заемат местата си на пейките, а жените и малките момиченца са с покрити под забрадки коси и дълги поли – както повелява канонът. Манастирът „Благовещение“ не е част от Българската православна църква и следва църковния календар, приет на първия Вселенски събор, по който се водят православните в Русия, Украйна, Беларус, Сърбия, Македония, Йерусалим, манастирите на Света гора, някои гръцки и румънски самостоятелни църкви. Но „православието е вечно и неизменно, както Бог е вечен и неизменен“, отбелязва отец Касиан, и допълва: „Скромността, кротостта, смирението, вярата, любовта към врага е най-великата сила на този свят. Трябва да си пазим нашите изконни ценности и традиции като християни“. А братята в Копиловския манастир „Благовещение“ го правят – те не пристъпват природния канон и берат плодовете на труда си.", "date": "2018.12.11", "title": "Чиста храна за душата и тялото"}
{"url": "https://duma.bg/gorchivo-sladkite-misterii-na-osmarskiya-pelin-n181078", "text": "\"Един мъж не си ли изпие виното до Трифон Зарезан, не е истински мъж!\", категоричен е Петър Свещаров, уредник в музея на шуменското село Осмар, в чиято експозиция гроздето и Осмарският пелин заемат най-достойно място. Селото е прочуто от векове с лозята си и с мистичната рецепта за наложен пелин, който се прави във всяка къща. Не една и две легенди свързват историята на селото и името му с виното. Според едно от преданията, пелин тук се прави още от времето на Първата българска държава - когато хан Крум изкоренил лозята, той запазил за лично ползване насажденията в района на Осмар.  Специалисти по старобългарски език твърдят, че името на селото произлиза от думата \"усмар\", която значи кожен мех, често използван в древността за пренасяне на вино. С името на селото се свързва и праславянската дума \"осмин\", която значи \"кожар\", майстор на мехове. Според друга хипотеза, името на Осмар идва от наименованието на старото тракийско селище Исмарос. Трети твърдят, че името е производно на турската дума \"асма\", заради изобилието на лозя в района. Има и едно съвсем прозаично предание за създаването на Осмарския пелин - белогвардеец заселник една нощ така се почерпил, че на сутринта го намерили замръзнал в снега. Селяните започнали да го лекуват по изпитаната рецепта – с греяно вино, в което добавили стрък пелин и други билки, малко мед. Така белогвардеецът бил спасен от бяла смърт, а оттогава започнало да се прави и прочутото вино, наложено с лечебни растения. Всеки в Осмар ще разкаже рецептата, но и малко ще спести от нея. Осмарският наложен пелин се прави с грозде, клонки от сух пелин, билки, плодове - ябълки и дюли, здраво вино от предшестващата реколта. За качеството на напитката е важно как ще се зареди бъчвата - най-отдолу се разстила пласт от грозде с дебелина 10-15 см. Върху него се редят резени от ябълки и дюли, върху тях се слагат билките, основен дял от които заема пелинът. За обогатяване на аромата може да се използват още равнец, цвят от бъз, маточина, лайка, но с тях не бива да се прекалява, за да не се наруши специфичният пелинов „нос“. Билките са основната тънкост в направата на това вино - най-големите майстори слагат над 20. \"Като почна да ги броя, може би толкоз идват с босилека, индришето, жълтия кантарион, равнеца, маточината, мащерката...\", разказва 80-годишната Николинка Иванова, една от големите майсторки на Осмарски пелин. \"Билките са тези, които правят нашия пелин по-различен от този, който се приготвя на другите места в България - расли са само тук по Шуменското плато. Ходя и си ги събирам, или заръчвам на козарката\", казва Николинка. Благодарение на гроздето и виното в началото на миналия век селото  е сред най-преуспяващите в България и е наричано Малката Америка. Всяка къща има по 100-150 декара лозя и прави по 15-20 т вино. През 1902 г. тук е произведено първото шампанско в България, а три години по-късно е създадена кооперация \"Орало\", която основава популярна банка в селото. Благодарение на нея още през 1928 г. Осмар се снабдява с манесманови тръби и с помощта на германци местните жители изграждат водопровод и канализационна система. До ден днешен тя не е аварирала, разказва Петър Свещаров. От онова време са и пожарните кранове – същите като тези в Ню Йорк, и все още работят. В периода 1937-1944 г. с. Осмар е в разцвета си. В селото отваря киносалон с прожекционен апарат \"Philips\" 35 мм, читалище, здравен дом и ветеринарна лечебница. Строят се плодово тържище и сушилня, отварят три бъчварски работилници, развиват се пепиниери, има проект за хали. Основните приходи на селото идват от гроздето и младите лозички и за да се експортират с товарни вагони, наблизо е изградена жп гарата Хан Крум. Дотам гроздето се прекарва със специални каруци с амортисьори, за да не бъдат наранени зрънцата. Осмар има свои представителства в Добрич и Русе. Основният износ е за Германия, като годишно за там заминават около 550-600 вагона със свежа продукция.  \"Девети септември 1944 г. заварва Осмар с поне десетина милионери. Същата година селото експортира 3 000 000 кг грозде, 1 500 000 литра вино, 200 000 литра ракия и милион и половина облагородени лозови пръчки. И когато през 1947 година се прави парична реформа и се изтеглят банкнотите от емисиите до 1943 г., банката се принуждава да открие клон в Осмар, за да може да обмени парите на хората. Всяка къща е имала по няколко милиона\", разказва Петър Свещаров. Колективизацията в Осмар е болезнена и със създаването на ТКЗС през 1956 г. над 120 осмарчани се изселват във Варна, а 80 отиват да живеят в София. Производството на грозде и износа му за Германия преминават към държавния кооператив. През 50-те години по време на кампании селото наема толкова работници от околията, че с тях населението надхвърля 6000 души. По това време Николинка Иванова идва за пръв път в Осмар и се хваща да сортира грозде и да облагородява лозови пръчки, предназначени за износ в Германия. През летните месеци и по гроздобера  цялото село е заето с почти денонощна работа. А какво да правят с децата? Всички деца на селото, заедно с учителите си и лекар, прекарват летата в почивната база в местността Осмарски колонии, за да не пречат на родителите си да се трудят.  \"Редяхме гроздето в щайги - бял, ароматен десертен сорт \"Болгар\", всичко отиваше за износ в Германия. Бях контрольорка на 20-30 души, а на гара Хан Крум имаше други хора, които следяха за качеството. Едно зрънце да има наранено и връщаха щайгите, а те се описваха по номера...\", спомня си Николинка. От надниците си купува чеиз и се жени за осмарчанина Иван Илиев, с когото се запознават на забава в центъра на селото. Техният съсед Митко, който работи във Винпрома, я научава да прави наложен пелин. И така до днес. Мъжът и зетят на Николинка вече са покойници, но тя е предала майсторлъка по направата на Осмарския пелин на мъжете на своите внучки. За направата на добрия наложен пелин се иска много сърце, а в гърдите на Огнян Ганчев от с. Осмар бие второ - трансплантиран е преди 12 години и е първият човек в света, изкачил връх Монблан с присадено сърце. През 2004 г. електроинженерът от Шумен и баща на три деца чува страшната лекарска присъда. Чака точно две години за трансплантация, а операцията в болницата \"Света Екатерина\" в София става точно 30 години след първото присаждане на сърце у нас. Запален по планинарството, в  дните след трансплантацията гледа предаване по телевизията за алпинисти, които покоряват Монблан и си казва „Защо пък да не го направя и аз?“. Тогава се заклева, че ще изкачи петхилядника с новото си сърце. Съпругата му Добринка е тази, която го подкрепя най-много в това предизвикателство, включително и със събирането на средства за експедицията. Кметът на Шумен също му помага,  като търси спонсори. В кампанията Огнян получава подкрепа от най-различни хора, сред които и пенсионер с пенсия от 160 лева. Той му изпраща 145 лв. за изкачването на Монблан. На 12 септември 2009 г. в 11,20 сутринта Огнян Ганчев развява знамето на Шумен на връх Монблан и става първият човек в света, покорил петхилядника с присадено сърце.  На всички, които са го подкрепили за експедицията, носи като подарък камъче от глетчер в най-високия връх в Алпите, осветено при свещеник. Огнян започва да популяризира донорството заедно с други хора с присадени органи. Участват редовно в европейски и световни първенства за хора с трансплантации. Ссега се подготвя за щафетата във Великобритания догодина. През 2010 г. в навечерието на Трети март Огнян Ганчев получава приза \"Достоен българин\". Същата година отива в Йерусалим и става хаджия. Оттам идва и името на къщата, която купува в село Осмар със съпругата си - Хаджиогняновата къща.  Започва да строи наново и вдига красива къща с веранда. От стария кирпичен имот остава само един ръждив пирон, който стопанинът пази и до днес - да помни откъде е тръгнал. Покрай къщата се пали и по направата на Осмарски пелин. Дотогава Огнян никога не е правил вино - гледал е от баща си, който се занимавал с винопроизводство на семейната им вила край Шумен. \"Научих се покрай него, получава ми се прилично вино и имам години с изключителна реколта\". Вече е печелил няколко пъти местния конкурс за най-добър наложен пелин. Нарича виното си \"приспивателно\" - градусът му е малко по-висок от този на обикновеното вино, защото добавя различни сушени плодове - кайсия, ябълка, грозде и круша, които ферментират допълнително.  В рецептата му има и 17 различни ароматни треви, брани по Илинден. Белия пелин Огнян приготвя от Сунгурларски мискет, а червеният е от сорта Мавруд. Прави вино само за гости и приятели  - \"наложеният пелин не напуска Осмар, а и имам много здрави приятели, които здраво пият\". Синовете му са основни помощници, които, подобно на родителите си, също са с инженерни специалности. Дъщерята Гергана тази година е осмокласничка.", "date": "2018.12.11", "title": "Горчиво-сладките мистерии на Осмарския пелин"}
{"url": "https://duma.bg/kashtite-za-selski-turizam-rezervirani-na-95-za-koleda-i-nova-godina-n181079", "text": "Качествените обекти за селски туризъм и тази година отчитат пълна резервираност за Коледа и Нова година и дните около празниците, сочат актуални данни на Асоциацията на българските села. Средната цена за настаняване е в диапазона 25-30% по-висока от регулярните цени, като двойна стая е средно 70-90 лв., а помещения за настаняване с деца - 80-120 лв. Най-много се търсят обекти за настаняване в селата, където могат да се съберат до 3 семейства. Най-предпочитаните региони за настаняване по време на коледните и новогодишни празници са селата в региона на Еленския балкан, в Троянско и Тетевенско, в Благоевградско, в Родопите - южно от Пловдив, в Асеновград, Смолян и др. Търсят се къщи за гости с камина, както и села, които позволяват съчетанието на почивката с посещение на забележителности и със зимни спортове или друг тип активности - фотолов, конна езда, грънчарство и практикуване на традиционни занаяти. Все по-популярни са къщите за гости и хотели в селата, където има спа-услуги, джакузи и парна баня.", "date": "2018.12.11", "title": "Къщите за селски туризъм резервирани на 95% за Коледа и Нова година"}
{"url": "https://duma.bg/72-mln-tona-pochva-godishno-zasegnati-ot-vodna-eroziya-n181080", "text": "Водната ерозия засяга 72 милиона тона почва годишно у нас, съобщава тазгодишният Национален доклад за състоянието и опазването на околната среда, публикуван от Изпълнителната агенция по околна среда. Ерозията е най-сериозната заплаха за почвата в земеделските земи на България, посочва проф. д-р Светла Русева, директор на Института по почвознание, агротехнологии и защита на растенията „Никола Пушкаров“.  По данни на ИАОС водната ерозия на земите със земеделско предназначение е 7,1 тона на хектар годишно при пасищата, 6,8 т/ха при нивите, 22,5 т/ха при трайните насаждения, а при площите, заети с други видове селскостопански култури, е 8,1 т/ха. Най-висока интензивност на ерозионните процеси има в земеделските земи на областите Сливен, Ямбол и Велико Търново, а рискът от водна ерозия е най-нисък в област Благоевград. Площите, засегнати от ветрова ерозия у нас, са 31 на сто от обработваемите земи в страната. С най-висок годишен интензитет е ветровата ерозия в областите Добрич, София област и Варна. Почвените ресурси на България със селскостопанско предназначение са намалели с 5 на сто през последните 25 г.  Само за една година, чрез ерозионните и поройни водни оттоци, от почвата се изнасят хранителни вещества, хумус, азот, фосфор, калий и други макро- и микроелементи, равняващи се на годишното производството на един голям завод за минерални торове. В доклад пред  Международната конференция, посветена на Световната година на почвите – 2015 г., проф. д-р Методи Теохаров прогнозира, че черноземите в Северна България ще продължат да се дехумифицират и изхабяват, ако не се прилага органично земеделие върху тях.", "date": "2018.12.11", "title": "72 млн. тона почва годишно засегнати от водна ерозия"}
{"url": "https://duma.bg/vdignaha-stavkite-za-podpomagane-na-malkite-planinski-fermi-n181081", "text": "Държавата вдигна ставките за подпомагане на млечни крави, овце и кози в планински райони по схемите за обвързано подпомагане. За 2018 г. помощта за стопани, които отглеждат от 5 до 9 млечни крави в планината, ще получават по 269,73 лева на животно. Хората, които отглеждат от 10 до 49 овце майки или кози майки в планински райони, ще получат подпомагане от 55 лева на животно.  За 2017 г. ставките по двете схеми за обвързано подпомагане бяха по-ниски - 250 лева за една млечна крава и 50,47 лв. за коза или овца в планинските райони.  Новите, по-високи ставки, са разписани със заповеди на аграрния министър Румен Порожанов. Средствата за малките планински ферми се превеждат на животновъдите от миналата седмица.", "date": "2018.12.11", "title": "Вдигнаха ставките за подпомагане на малките планински ферми"}
{"url": "https://duma.bg/kratki-novini-n181110", "text": "Три нови мерки Сърбия подготвя срещу правителството  на Косово, твърди \"Газета Експрес\" в Прищина. Сръбският президент Александър Вучич дори вече имал информация за тях. Прищина ще въведе рестрикция срещу превозни средства със сръбска регистрация, забрана на стоки от чуждестранни фирми в Сърбия, произвеждани от световни марки, и непризнаване на чужди документи като сертификати за стоки. Висш косовски служител заяви, че Прищина цели да се противопостави срещу сръбското блокиране за влизане на Косово в международни институции. Алиансът \"Моя стъпка\" на арменския премиер Никол Пашинян, в който влиза партията му \"Граждански договор\", води убедително на изборите в страната, предаде \"Дойче веле\". При 90% обработени бюлетини от избирателните секции, формацията печели над 70% от гласовете. Избирателната активност на парламентарния вот бе 48,63 на сто.  Около 6000 учители излязоха на протест във Вилнюс с искане за по-високи заплати, преди парламентът да гласува бюджета. Демонстрантите призоваха управляващите да не намаляват данъците, за да успеят да съберат повече средства за образования. Заплатата на учителите в страната е 934 евро.", "date": "2018.12.11", "title": "Кратки новини"}
{"url": "https://duma.bg/pchelarite-poiskaha-adekvatno-podpomagane-ot-darzhavata-n181123", "text": "Пчелари от цялата страна се събраха вчера на национален протест пред Министерството на земеделието. Пред сградата сложиха ковчег с надпис \"Българско пчеларство\". Причина за протеста им е единствената за тях държавната помощ \"де минимис\". Тя първо им е била отказана, впоследствие са били отпуснати по само 5 лв. на пчелно семейство. Искането на пчеларите е сумата да бъде от 40 лева на пчелно семейство. Другите искания на протестиращите са криминализиране на нерегламентираното третиране на земеделски култури, да се създаде акредитирана лаборатория за изследване смъртността на пчелите и строг контрол на нелегалният внос на забранени препарати, с които пръскат зърнопроизводителите. Според протестиращите проблемите с измирането на пчелите са от години. Секторът е непрекъснато пренебрегван от страна на държавата. Всички искания са описани в съвместна декларация на Съюза на българските пчелари и Обединения български пчеларски съюз, която получи подкрепа от още 30 сдружения в сектора. \"Решихме протестът да се проведе при всички случаи, защото МЗХГ не спазва поети обещания\", заявиха организациите. Пчеларите се чувстват излъгани и заради неизпълненото обещание към Тракийския университет в Стара Загора да бъде открита акредитирана лаборатория за установяване на причините за смъртност на пчелите.   От изключителна важност за бъдещето на сектора е да се засили контролът върху използваните препарати в земеделието, тъй като се увеличават случаите на масово измиране на пчели след пръскане в близки масиви. За последните 9 години пчелните семейства в страната са намалели с 43%. Само за последната година загиналите пчели са 66 952. От тях над 21 000 са заради отравяния. Необходимо е създаване на нова схема за подпомагане на пчеларите по Общата селскостопанска политика след 2020 година, отбелязват протестиращите в декларацията. Друго искане е министерството да поеме ангажимент, че в новата Обща селскостопанска политика (ОСП) ще бъде включено заплащане от 60 евро на пчелно семейство за екосистемната услуга опрашване. Сред исканията още е да се създаде нов експертно-консултативен съвет по проблемите в сектора. Пчеларите събраха подписка с исканията си, която ще бъде внесена до председателя на парламентарната комисия по земеделие Десислава Танева. ", "date": "2018.12.11", "title": " Пчеларите поискаха адекватно подпомагане от държавата   "}
{"url": "https://duma.bg/var-idva-v-parva-liga-do-3-godini-n181090", "text": "Системата за видеоподпомагане на съдиите във футбола (ВАР) ще бъде въведена най-късно след 3 години в Първа лига, разкри вицепрезидентът на БФС Атанас Фурнаджиев. По думите му това нововъведение вече е нужно, за да няма ощетени отбори. Съдийските грешки у нас са доста и се очаква чрез ВАР те да бъдат премахнати или поне да намалеят значително. \"Има грешки, но те са както в посока подпомагане, така и в ущърб на определени клубове. Не мисля, че е имало грешки, които да са само в едната посока. С нетърпение очаквам тази система да бъде въведена и в България. Въпрос на време е ВАР да влезе и тук. Дали ще е след 1, 2 или 3 години, най-късно, но това ще се случи\", каза пред Блиц Фурнаджиев. \"Цялата българска общественост знае какво направи БФС това ЦСКА да бъде това, което е днес. Най-малко ние може да бъдем упреквани, че сме пречили или да сме били прът в колелото за развитието на даден клуб. Работим в полза на българския футбол и за развитието на всички български клубове. За нас е важно да имаме силни отбори, които да играят силно в Европа. Пример, за съжаление, в последните години е само Лудогорец. Надявам се с един правилен мениджмънт и правилно развитие да имаме подобни победи на европейската сцена\", добави той.", "date": "2018.12.11", "title": " ВАР идва в Първа лига до 3 години"}
{"url": "https://duma.bg/razreshiha-na-velikobritaniya-da-ne-napuska-es-n181111", "text": "Това постанови Съдът на Европейския съюз. \"Обединеното кралство има правото да оттегли едностранно уведомлението за намерението си да напусне на ЕС. Подобно оттегляне ще доведе до оставане на Великобритания в съюза без промяна на условията на статута й като страна член\", посочва се в решението на съда. Същото мнение преди време изрази и генералният адвокат на съда. Британското уведомление до ЕС бе предадено на 29 март 2017 г., припомня ТАСС. Според наблюдателите решението целенасочено бе прието ден преди гласуването в парламента на сделката с ЕС за \"Брекзит\" във вторник. Смята се, че то е предупреждението към несъгласните със сделката, които смятат да я провалят заради отстъпки към ЕС. При провал опонентите им ще получат възможност да оспорят \"Брекзит\", примерно с нов референдум.  Междувременно премиерката Тереза Мей е решила да отложи гласуването на \"Брекзит\" в парламента. ", "date": "2018.12.11", "title": "Разрешиха на Великобритания да не напуска ЕС"}
{"url": "https://duma.bg/zavinagi-na-25-n181086", "text": "Тези думи на поета-революционер са написани на паметника на седмина смели синове на Батак в местността Цигов чарк. Зловещата вест за техния разстрел - без съд и присъда - вцепенява Батак в утрото на 18 март 1944 г. Един от тях е секретарят на РМС в селото (Батак е обявен за град през 1964 г.).  Трендафил Балинов е роден на 22 декември 1918 г. Възторжен, вдъхновен и предан на светлата идея да се бори срещу мракобесническата фашистка власт, той понася твърдо нечовешките мъчения в превърнатото в затвор училище и не назовава нито едно име от организацията на РМС. Целта на фашистките главорези е била да унищожат всички ремсисти в Батак. На всеки разпит, измъчван безпощадно, неговият отговор е: \"Вместо да плачат 40 майки, нека да плаче само една\". Изпитвам огромна болка, когато чуя от хора, които чули-недочули, не разбрали, гръмогласно се смеят на израза \"Мълчи като ремсист на разпит\"; обидно и толкова нечовешки непочтително звучат тези думи и от ефира, произнасяни от \"знаещи\" и минаващи за осведомени и обективни журналисти. Никой ли не се е замислял какво е означавало това мълчание? Това е означавало да спасиш живота на колкото се може повече млади, ентусиазирани, посветили се на антифашистката борба вдъхновени хора. Досега не съм чула, но може и някой да се е подсмихвал, прочитайки думите на Трендафил Балинов за сълзите на майките. Има ли някой смелост да пренебрегне и да се надсмее на този отговор, изречен и пред самия разстрел на обичания от млади и стари секретар на РМС. А на самия разстрел го оставили последен, причинявайки му най-страшната болка - да види как падат един след друг другарите му, покосени от фашисткия куршум. И това не го прекършва... Бяхме деца тогава ние, неговите племенници, които той толкова много обичаше, но изпитвахме стаена горчива мъка в детските сърца. Усещахме как на митинги, чествания, и просто в разговори между оцелелите му бойни другари, думите на Трендафил Балинов звучаха и като искрен поклон на признателност, и като послание - как трябва да се спазва една свещена клетва, когато си поел безстрашния път към свободата и си се посветил на една свята идея. Как се е чувствала баба Катерина, неговата майка, сутринта на 18 март - след разстрела, не се наемам да опиша. (Аз изобщо не мога да предам всички преживявания и вълнения, врязали се в детската ми душа преди 74 години. Бях на 9 години тогава).  И така, както всяка сутрин, на 18 март сутринта баба Катерина отива в училището-затвор с паничка и хляб, но там грубо й казват, че синът й е отведен в Брацигово. Майчиното сърце не се лъже. Олюлявайки се, баба Катерина се връща вкъщи, където са се събрали най-близките, вече научили за страшната разправа със седмината ятаци на отряд \"Антон Иванов\". Толкова тревоги, толкова мъка, толкова много страдания. И всичко това във време, за което \"демократите\" твърдят, че в България нямало фашизъм. Природно надарен, ученолюбив, любознателен, завършил с отличен успех прогимназията, Трендафил Балинов не може да продължи образованието си; принуден е отрано да започне работа, за да помага в издържането на семейството на дядо Ангел и баба Катерина Балинови. Овладява тънкостите на шивашкия занаят и не престава да чете, да се самообразова. Будният му дух го отвежда в редиците на РМС, където всеотдайно работи, а в периода 1942-1944 г. е и секретар на организацията. Развива активна дейност не само в Батак, има непрекъсната връзка с младежите от околните села. Освен политическата и разяснителната работа за привличане на все повече осъзнати членове на РМС, Трендафил Балинов помага на партизаните с оръжие, информация, храна, и дрехи, ушити от него и другарите му. Беше ушил и за себе си един топъл костюм, подготвяйки се да отиде в партизанския отряд, но предателството прекъсна неговия възторжен полет. Отбелязваме сто години от рождението на този красив, самоотвержен и талантлив младеж - Трендафил Балинов, завинаги останал на 25 години, превърнал се в символ на безпределна преданост и закрила на страдащите, онеправданите и експлоатираните хора. Споменът за него е жив. Възрастните го помнят като любимец на баташката антифашистка младеж, младите научават за подвига на Трендафил Балинов от разкази за онова страшно време, от паметните знаци в Батак. На стената на родната му къща има паметна плоча. Сега в Балиновата къща - интересен архитектурен паметник - е разположена богата етнографска експозиция, която е едно от най-посещаваните места в града. А пред шивашкото предприятие \"Трендафил Балинов\" скромен паметник напомня за секретаря на Работническия младежки съюз в героичен Батак.", "date": "2018.12.11", "title": "Завинаги на 25"}
{"url": "https://duma.bg/datata-n181089", "text": "СВЕТОВЕН ДЕН НА ТАНГОТО. Първоначално 11 декември е обявен за Национален ден на тангото в Аржентина (1977), по-късно става международен. На 11 декември са родени две от най-известните личности в историята на тангото - през 1890 г. певецът Карлос Гардел, а през 1899 г. - цигуларят Хулио де Каро. 1803 - РАЖДА СЕ ЕКТОР БЕРЛИОЗ, ФРЕНСКИ КОМПОЗИТОР И ДИРИГЕНТ (УМИРА 1869 Г.). Представител на романтизма. Най-известен с композициите \"Фантастична симфония\" и \"Реквием\". Автор е и на около 50 песни. Използва огромни оркестри за своите произведения, като на няколко концерта дирижира по над хиляда музиканти. 1843 - РАЖДА СЕ РОБЕРТ КОХ, НЕМСКИ ЛЕКАР И БАКТЕРИОЛОГ (УМИРА 1910 Г.). Откривател на бацила на туберкулозата и изолирал в чист вид анаеробните бактерии, които предизвикват холерата. Носител на Нобеловата награда за физиология или медицина за 1905 г. \"за изследвания и открития, свързани с туберкулозата\". 1913 - РАЖДА СЕ ЖАН МАРЕ, ФРЕНСКИ АКТЬОР (УМИРА 1998 Г.). Истинското му име е Жан Вийен. Дебютира с филма \"Вечното завръщане\". Участвал е във филмите \"Красавицата и звярът\", \"Двуглавият орел\", \"Ужасните родители\", \"Орфей\", \"Граф Монте Кристо\", \"Завещанието на Орфей\", \"Фантомас\", \"Желязната маска\" и др. 1918 - РАЖДА СЕ АЛЕКСАНДЪР СОЛЖЕНИЦИН, СЪВЕТСКИ ПИСАТЕЛ И ПРАВОЗАЩИТНИК (УМИРА 2008 Г.). Автор е на романите \"Архипелаг ГУЛаг\", \"Раково отделение\", \"В първия кръг\" и др. Арестуван, осъждан, интерниран, лишен от съветско гражданство заради дисидентска дейност. През 1990 г. гражданските му права са възстановени. Носител на Нобелова награда за литература за 1970 г. 1937 - СТАЛИН ИЗРИЧА ФРАЗАТА \"ДЕПУТАТЪТ Е СЛУГА НА НАРОДА!\" По време на предизборна проява в Болшой театър Й. В. Сталин (1878-1953) казва: \"Депутатът трябва да знае, че той е слуга на хората, техен пратеник във Върховния съвет, и като такъв е длъжен да се ръководи от онази линия на поведение, за която му е даден мандат.\" Подобна мисъл е изказана още в Древна Гърция. 1946 - УЧРЕДЕН Е УНИЦЕФ. По време на първата сесия на Общото събрание на ООН е създаден спешен фонд за децата, пострадали от Втората световна война в Европа, който да ги подпомага с храна, лекарства и дрехи. През 1950 г. ООН натоварва УНИЦЕФ със задачата да подпомага децата в развиващите се страни. Фондът е лауреат на Нобеловата награда за мир през 1965 г.", "date": "2018.12.11", "title": "Датата"}
{"url": "https://duma.bg/zhaltite-zhiletki-n181105", "text": "В неделя сутринта, след четвъртата акция на движението \"Жълти жилетки\", \"най-красивият булевард в света\" изглежда изтърбушен. Коледните украси, винаги прекрасни на \"Шанз-Елизе\", сега висят унило и не носят радост. Магазините, които обикновено в предколедните дни реализират 50% от годишния си оборот, са с пана и счупени витрини. Дъските послужиха като барикади. Лидерът на \"Непокорна Франция\" Жан-Люк Меланшон, основната партия на опозицията отляво, окачествява движението като народно въстание. Иска парламентът да бъде разтурен и да се установи Шеста република. Отдясно Марин льо Пен, която винаги държи на реда, не намира точните думи, но иска Макрон да отговори. Политолози и коментатори набързо изчислиха, че на 8 декември (събота) манифестиращите били с 15 000 по-малко, но за сметка на това имало много повече щети. Числата отново са съмнителни. Защото в репортажите хората казват, че манифестациите им са били възпрепятствани, полицията е затваряла улици, обгазявала, блъскала. По булеварда се движеха бавно и заплашително бронирани коли. Звучаха много призиви да не се манифестира, защото ще има насилие. Подкрепата на общественото мнение обаче не спада, тя остава около 80%. По официални данни са арестувани 1385, от тях 1250 още са в килиите. Над 500 превантивно, защото можело да... И тук демокрацията вече съвсем започва да куца.  това напомня мрачни времена. Никой обаче не смее да окачестви бунта като тероризъм. Никой не си позволява обидни думи към манифестиращите. Всички разграничават ясно групите на онези младежи без бъдеще от предградията, наричани буквално \"чупачи\" или рушители, и изливащи безперспективността си чрез насилие, от протестиращата за своите права и своето бъдеще Франция. Иначе властта бързо изчисли загубите на търговците - били един милиард (личното богатство на собственичката на \"Лореал\" е над 50 милиарда). Но не сметна нито за момент колко са загубили стотиците хиляди манифестиращи, след като от 4 седмици са на улицата, за да защитават заплатите и работните си места, вместо да подготвят празниците и подаръците за децата. Нито колко вредни газове са дишали. Нито колко са премръзналите и ранените. И въпреки че камерите се фокусират главно върху \"Елисейските полета\", манифестации има из цяла Франция, всички големи градове са засегнати. Чашата на търпението явно прелива. Гневът се съсредоточава все повече върху Макрон.   Партията на Макрон \"Републиката напред\" е съвсем нова, с хора от ново поколение, събрали се около победителя в изборите. Но както обясни главният политолог на Франс Анфо - една от основните новинарски медии, те били професионалисти. За много от тях е напълно вярно, че са професионалисти технократи. И именно в това се състои проблемът - че са далеч от хората, че им липсва социалното мислене. На исканията за по-добър живот, повече справедливост и социално равенство отговарят с технократски приказки, които не убеждават никого. От една страна, нямало да се откажат от реформите си от последните 18 месеца на власт, но от друга, установявали диалог с народа. Никой не поема отговорност за събитията, винят се конкретно само групите рушители. Медиите чрез \"наивни\" въпроси или чрез отговорите на някои политици, внушават, че виновни са всъщност протестиращите. Но кой и как доведе хората до този изблик на гняв, до този бунт? на горивата, но злобата срещу радарите е стара, дори десните депутати реагираха срещу тяхната прекомерност по времето на Саркози. Сега обаче прошка няма. Докъде, докога - не е ясно. \"Жълтите жилетки\" блокират магистрали, складове за горива и стоки на големите вериги... Правителството направи жест за помирение, като отложи първо с 6 месеца, а после и за една година, прилагането на новите такси върху горивата и отмени (\"засега\") таксата, която автомобилистите трябваше да плащат всеки път, когато влизат в град с над 100 хиляди жители. Съвсем недостатъчно, според сенатори и депутати, както се видя на 4 декември на сесията на парламента за въпроси към правителството. Опозицията отляво, начело с депутатите на \"Непокорна Франция\" на Жан-Люк Меланшон и Комунистическата партия, опозицията най-отдясно - \"Национално единство\" на Марин льо Пен, и традиционната десница - \"Републиканците\" на Лоран Вокие, твърдят, че отдавна са предупреждавали за това, което се случва. \"Непокорна Франция\" на няколко пъти организира масови протести срещу тази политика, синдикатите - също. Без резултат. Отговорът на правителство е, че страната се намира в труден момент на \"екологичен преход\". Както обичайно, беше подбран термин, подхванат от всички медии. Според това обяснение, рязкото увеличение на цените на горивата се налага по екологични причини. Но някои икономисти бързо изчислиха, че едва 4 или 5% отиват за екология. Други изтъкнаха, че това не може да бъде причината да се премахне данъкът върху големите богатства, от което държавата губи 4,1 милиарда.  Много депутати критикуваха арогантността и високомерието на правителството, нежеланието му да се вслуша в народния глас. Когато Макрон след дълго мълчание заяви, че чува гласа на народа, всички отвърнаха, че не е убедителен. По плакатите се появи: Вече го освиркват и искат оставката му. Правителството обвини опозицията, че й липсва отговорност и я прикани да я сподели, защото проблемите не били от вчера. И как въобще да се очакват отстъпки и социални мерки от такова правителство, след като депутатка от партията на Макрон предложи малките заплати на 4 милиона души да се увеличат, като се вземе от онези 151 хиляди души, които получават от 80 000 до 120 000 евро годишно, а в отговор министърът на финансите заяви, че да се вземат по 371 евро годишно от хората с големи заплати било прекалено, те щели да протестират много силно, докато онези с малките заплати нямало да почувстват увеличението. Недоволството и негодуванието вече са многопосочни: от трудния живот, от ниското заплащане на работещите (\"новите бедни\"), от прекомерните заплати на директорите на предприятия и завишените дивиденти на акционерите, от високите цени на основните продукти, на газа, електричеството, водата, от непрестанния тормоз на работното място... Днес от първоначалното конкретно искане разбунтувалите се хора преминаха към цял списък с искания. Вече са 42. Някои от тях са следните: минимална заплата от 1300 евро (сега е 1200), а максимална - не повече от 15 000 евро, по-малко временни договори, още по-прогресивен данък, по-големи данъци за предприятия като \"МакДоналдс\", \"Гугъл\", \"Амазон\", индексиране на заплатите и пенсиите според инфлацията, минимална пенсия от 1200 евро, \"Не!\" на планираната точковата пенсионна система, еднаква социална сигурност за всички. Така от искането за безплатни паркинги в центъра на града се стигна до настояване да се забрани приватизацията на летища, пристанища и други френски богатства, да се преустанови износът на предприятия в чужбина и да се сложи край на политиката на строги икономии. Ако обобщим, ще се види, че това е бунт срещу системата. Министърът на вътрешните работи твърди, че манифестантите били с желязна организация, ръководени от... без отговор! Споменават се крайната десница и крайната левица, но съвсем неясно, без конкретни данни. Повтаря се, че организацията и стратегията били изключителни, защото групи манифестанти нападнали всички подходи към \"Шанз-Елизе\" откъм страничните улички. Естествено е, че когато една улица е затворена, хората ще се опитат да влязат от друга. Един коментатор заяви, че манифестантите били с \"тежка екипировка\", човек си мисли веднага за танкове и тежки картечници... Едно е вярно, че полицията не стреля, а това вече е достойно за Франция. Ранени полицаи има, ранени \"жълти жилетки\" има, има и смъртен случай, като страничен ефект по време на война. Но полицията действа със сълзотворни газове и бие.  От всички репортажи е видно едно: това не е бунт на имигранти, не е проява на маргинали. Този път се бунтува Франция, онази дълбока, достойна за най-голямо уважение Франция, която произвежда, оре земята, става рано, за да опече хляба, блъска се по два часа на ден в метрото, изтърпява с мъка задръстванията, за да стигне до работното си място, работи цял живот. на които намалиха пенсиите, при това замразени вече от 4 години. Протестират хора, изпълнили житейския си цикъл според всички правила на цивилизованото общество - учение, квалификация, работа, семейство. Личи по начина на изразяването им, по държанието и разбиранията им. Някои медии напомнят една фраза на Макрон като кандидат за президент: \"Има хора, които успяват, и други, които са нищо\". Сега това \"нищо\" е на улицата.  А движението се разраства. За близките дни са обявени профсъюзни манифестации, надигат се и земеделците, които се солидаризират с \"жълтите жилетки\". Включват се и някои университети, присъединиха се 300 гимназии. Разраства се в чужбина, в Белгия и Холандия. Очевидно става въпрос за един спонтанен бунт, тръгнал от социалните мрежи, който постепенно се структурира. Главната причина е, че животът на средния човек става все по-труден. Всички реформи на неолиберализма, които обогатяват безмерно едно малцинство, вървят срещу средната класа и бедните, включително и в богатите държави.", "date": "2018.12.11", "title": "Жълтите жилетки... "}
{"url": "https://duma.bg/kamen-zlatkov-nay-barz-na-olimpiyskoto-trase-n181091", "text": "Камен Златков триумфира на слалом за Континенталната купа (бивша Европейска) в алпийските ски в Тайву, Китай. 21-годишният българин направи два отлични манша и стъпи на най-високото стъпало на почетната стълбица с общо време 1:35,81 мин. В състезанието участваха 91 алпийци. Тайву ще е домакин на стартовете в техничните дисциплини на Олимпиадата в Пекин 2022. Благодарение на спечелените точки на слалом в Уанлон миналата седмица, Камен стартира в първа група и това му помогна да стигне до успеха. В Тайву другият ни национал Йоан Тодоров стартира с доста по-задния 52-ри номер. Въпреки това той направи много силен втори манш, в който даде трето време и така се изкачи 13-и в крайното класиране с 1:39,33 мин. Втори на подиума бе Ондрей Берндт (Чех) на 0,53 сек., а трети Донг-хиун Жунг (Кор) на 1,11 сек. и др. До края на престоя си в Азия националите ще карат в китайския курорт още един слалом и 2 гигантски слалома.", "date": "2018.12.11", "title": "Камен Златков най-бърз на олимпийското трасе "}
{"url": "https://duma.bg/river-pleyt-s-pobeda-za-istoriyata-n181092", "text": "Ривер Плейт спечели най-важния мач в своята история. \"Милионерите\" триумфираха за \"Копа Либератадорес\", който е еквивалент на Шампионската лига в Южна Америка. В реванша от финала Ривер обърна Бока Хуниорс с 3:1 след продължения на \"Сантяго Бернабеу\" в Мадрид и с общ резултат 5:3 триумфира за 4-ти път. Но това бе първият случай, в който двата най-големи тима в Аржентина и на континента се изправиха един срещу друг на финала. Втората среща се чака от феновете точно 29 дни. Първоначално реваншът трябваше да се играе на ст. \"Ел Монументал\", но часове преди мача автобусът с играчите на Бока беше замерян от фенове на противника. При атаката пострадаха няколко футболисти, а други бяха обгазени със сълзотворния газ, използван от полицията, за да потуши безредиците. Впоследствие КОНМЕБОЛ премести мача в Мадрид, а събитието миналата вечер беше охранявано от около 5000 полицаи. Арестувани са само неколцина.  \"Сантяго Бернабеу\" пък стана първият стадион в света, домакинствал на 6 най-значими финала във футбола - на Мондиал през 1982 г., на Евро 1964, 4 пъти на КЕШ/Шампионска лига (1957, 1969, 1980, 2010), 2 пъти за Купата на УЕФА/Лига Европа (1985, 1986) и по 1 на Междуконтиненталната купа (1964) и на Копа Либертадорес (2018). Финалът на века, както го нарече футболният свят, не разочарова. Бока поведе чрез Дарио Бенедето (44), а Лукас Прато (68) изравни и прати мача в продължения. В тях точни бяха Хуан Кинтеро (109) и Гонсало Мартинес (120+2). Бока завърши мача с 9 души, след като Вилмар Бариос (92) беше изгонен, а резервният капитан Фернандо Гаго (115) се контузи и напусна принудително. Този сблъсък бе №248 в историята на Суперкласико, но ще остане вечен предвид своето значение. \"Генуезците\" останаха с 88 победи срещу 82 на \"милионерите\", но тази е най-сладката за феновете на \"червено-белите\". 78 сблъсъка са останали без победител. \"Заслужено спечелихме. Знаехме, че съперникът ни е добре подготвен физически и тактически. Беше трудно, но се борихме до последно и успяхме. При гола видях свободно пространство и реших да стрелям. Обработих топката с едно докосване и се получи хубав удар\", каза героят Кинтеро. Той беше избран за най-добър футболист на реванша. През ноември 2017-а колумбиецът беше на проби в Левски, но така и не се разбра със \"сините\". ", "date": "2018.12.11", "title": "Ривер Плейт с победа за историята"}
{"url": "https://duma.bg/rezultati-n181093", "text": "XIX кръг Лудогорец - Славия 2:0 1:0 Моци (38) 2:0 Кешерю (55-д); Верея - ЦСКА-Сф 0:1; Септември - Дунав 2:1; Черно море - Локо Пд 2:0; Ботев Вр - Берое 0:1; Левски - Етър 2:1; снощи: Ботев Пд - Витоша Б.  1. Лудогорец 19 15 3  1 40:12 48  2. ЦСКА-Сф 19 13 3  3 33:7 42  3. Левски 19 13 2  4 39:16 41  4. Берое 19  9 6  4 27:14 33  5. Ботев Пд 18 10 2  6 27:16 32  6. Черно море 19  9 3  7 27:29 30  7. Етър 19  8 3  8 20:22 27  8. Ботев Вр 19  7 3  9 22:28 24  9. Локо Пд 19  6 4  9 16:21 22 10. Славия 19  5 6  8 16:22 21 11. Витоша Б 18  6 1 11 14:28 19 12. Дунав 19  4 3 12 21:35 15 13. Септември 19  4 2 13 18:37 14 14. Верея 19  0 5 14 9:42  5 XX кръг: петък, 17.30: Славия - Верея (Диема спорт); събота, 12.30: Витоша Б - Черно море (Нова спорт); 15.00: Локо Пд - Ботев Вр (Диема спорт); 17.30: Берое - Левски (Диема спорт); неделя, 12.30: Етър - Септември (Диема спорт); 15.00: Дунав - Лудогорец (Диема спорт); 17.30: ЦСКА-Сф - Ботев Пд (Диема спорт). Локо ГО - Лудогорец-2 1:0 Танев (30). 9. Локо ГО 20 т. 13. Лудогорец-2 19.  XVIII кръг, 23 февруари 2019: ЦСКА 1948 - Кариана;  Ботев Гъл - Струмска слава; Арда - Литекс; Поморие - Пирин; Царско село - Несебър; Добруджа - Локо ГО;   Лудогорец-2 - Локо Сф; Монтана - Черноморец Бч.   Футбол Шампионска лига по Макс спорт 2 19.55 Шалке - Локомотив М 22.00 Барселона - Тотнъм по Макс спорт 3 19.55 Галатасарай - Порто 22.00 Ливърпул - Наполи по Диема спорт 2 Волейбол 18.30 Левски - Пирин Рз по Макс спорт 1 Баскетбол 19.30 Ратиофарм Улм - Морабанк Андора 21.30 Валенсия - Зенит по Евроспорт 1 Снукър 14.45 и 20.45 Открито първенство на Шотландия по Евроспорт 2 Фрийстайл ски 21.15 СК в Ароса (ски крос)", "date": "2018.12.11", "title": "Резултати"}
{"url": "https://duma.bg/nyama-dostavchik-za-hrana-na-voyskata-n181137", "text": "Министерството на отбраната (МО) е похарчило за три години близо 31 млн. лв. за храна на военнослужещите без обществена поръчка заради висяща процедура по избор на фирма доставчик. Проблемът е наследен от военния министър Красимир Каракачанов, но не може да се реши и при кабинета \"Борисов 3\" заради сблъсък на лобистки интереси на ГЕРБ и \"Обединени патриоти\", обяви в телевизионно интервю депутатът от БСП Николай Цонков във връзка с разкритие на бТВ за закононарушения във ведомството на Каракачанов.  \"Командирите са изправени пред страшна дилема - да нарушат закона и да не осигурят безплатната храна или да я осигурят по нерегламентиран път, което отново е нарушение на закона\", призна командващият ВМС контраадмирал Митко Петев. Каракачанов пък обясни, че са пускани обществени поръчки до 30 хил. лв., което е \"законно изключение\", но нямало какво друго да се направи. \"Или трябва да се хранят войниците, или да се разпусне армията\", оправда се лидерът на ВМРО. Според него в комисията по отбрана в НС \"се лобира за определена фирма\". Без обществени поръчки ежеседмично се дават пари на военнослужещите - между 6 и 10 лв. дневно в зависимост от чина, уточни Иван Пейков от \"Отбранителна аквизиция\" към МО. \"Ако не бях запознат с истината, щях да повярвам, че МО върши нещо незаконосъобразно, призна Пейков. Министерството пускало обществени поръчки за готова храна само за обучения и мисии. Цонков разкри, че МО е внесло преди време в комисията по отбрана законопроект за промяна на начина за осигуряване на храна и напитки за армията. \"Бързо обаче беше изтеглен по неясни причини, без да бъде допуснат за разглеждане\", обясни той. \"Проблемът е в управляващото мнозинство, има разминаване в интересите между ГЕРБ и \"Обединени патриоти\". Има проблем, борба между двете управляващи партии в коалицията. Тук вина има и МО. Има проблем при изготвянето на обществените поръчки\", заяви Цонков. Междувременно една от фирмите участнички в търга обвини МО в нарушение на Закона за обществените поръчки. \"Чех Груп\" се оплака, че министерството поставя ограничения пред кандидатите относно региона, в който се произвеждат продуктите. Според фирмата това противоречи на принципите на равнопоставеност, недопускане на дискриминация и на свободната конкуренция в ЗОП. Фирмата алармира, че от 2015 г. всички военни хотели и почивни домове извършват хранене, без да прилагат ЗОП и да се съобразяват със Закона за храните по отношение на проследяемост на качество и безопасност. Храните са от нерегламентирани доставчици и от такива, които нямат правно основание да зареждат тези обекти, но БАБХ не ги проверява, твърдят от \"ЧЕХ груп\" и предупреждават, че има риск за военнослужещите.", "date": "2018.12.11", "title": "Няма доставчик за храна на войската"}
{"url": "https://duma.bg/stroitelni-mashini-na-protest-v-sofiya-sreshtu-proverkata-na-patishtata-n181145", "text": "Камарата на строителите организира протест срещу инициативата на БСП депутати за проверка на пътищата в България. В сряда около 1000 строителни машини ще пристигнат в София и ще бъдат разположени на бул. \"Цариградско шосе\" между 7.00 и 12.00 часа. От Камарата пък ще внесат декларация в Народното събрание и в Президентството, както и подписка за подкрепа на строителния бранш.  За протеста съобщи на пресконференция председателят на УС на Камарата на строителите в България инж. Илиян Терзиев. По думите му в протестните шествия ще се включат около 1000 машини. Той уточни още, че в подписката на Камарата на строителите вече са се включили около 53 хиляди души. По думите му машините ще са структурирани по протежението на бул. „Цариградско шосе“, но така че да не пречат на гражданите. Припомняме, че още миналата седмица лидерът на БСП Корнелия Нинова обяви в парламента, че Камарата на сроителите е започнала контраподписка срещу петицията на левицата за независима експертиза на качеството на пътищата у нас. Депутатът от БСП Елена Йончева планира да внесе петицията в европейските институции. Преди това народните представители от левицата внесоха подписка в АПИ с настояване за одит на пътищата и магистралите у нас. Още тогава от строителния бранш обвиниха БСП, че се опитва да подкопае авторитета на бранша. Инж. Терзиев припомни, че на 16 октомври Камарата излезе с декларация, която бе изпратена до президента, министър-председателя, председателя на Народното събрание и парламентарно представените партии. В нея изразихме нашето безпокойство от атаките срещу бранша и обвиненията за високи цени, безобразно качество на изпълнението, корупционни практики и отклоняване на средства. Тези обвинения се отправят публично и от представители на политически сили, без да са подкрепени от никакви доказателства и се отразяват тежко на авторитета на бранша, смята инж. Терзиев. В нашата декларация ние категорично заявихме, че не искаме да бъдем използвани за политически цели и предизборна агитация. Поискахме и проведохме срещи с парламентарно представените сили и председателя на Народното събрание. На тях поставихме нашите проблеми и предложения за подобряване на законодателството на строително-инвестиционния процес и получихме обещание за подкрепа, обясни той. За съжаление, атаките срещу бранша не спряха, напротив - продължава засиленото натрапване в общественото пространство на невярна и подвеждаща информация, уронваща престижа на българските компании и достойнството на българския строител, заяви инж. Терзиев. По думите му ситуацията, в която е поставен строителния бранш в момента, е безпрецедентна. Подобно унищожително отношение към нашата професия до сега никой не си е позволявал. Притеснени сме, че това едва ли е случайно. Много е вероятно целта на тези атаки е да бъдат дискредитирани или дори ликвидирани български компании преди предстоящия старт на големите проекти по европейски програми и по този начин да бъде предоставен на чужди компании българския строителен сектор, подозира инж. Терзиев. По думите му има \"безотговорно говорене\", което граничи с \"национално предателство\", което можело да доведе до спирането на еврофондовете в България, които пък осигуряват 80% от заетостта в строителния сектор.  ", "date": "2018.12.11", "title": "Строителни машини на протест в София срещу проверката на пътищата"}
{"url": "https://duma.bg/roditelite-na-detsa-s-uvrezhdaniya-chovek-na-godinata-n181135", "text": "Родителите на деца с увреждания получиха голямата награда \"Човек на годината-2018\" на Българския хелзинкски комитет. Наградите по традиция се връчват в Международния ден за правата на човека, който светът отбелязва на 10 декември. Председателят на комитета Красимир Кънев определи действията на майките през 2018 г. като \"най-масовата правозащитна акция за последните години\". Това е XII издание на наградите \"Човек на годината\". От БХК връчиха още една награда - подгласна на голямата, на Българския фонд за жените за дейността им в защита на жените, претърпели домашно насилие. Награди бяха връчени още в 6 категории, сред които Журналист на годината, Активист на годината, приз за постоянство и храброст и др. Наградата журналист на годината получи Димитър Стоянов от сайта Бивол.", "date": "2018.12.11", "title": "Родителите на деца с увреждания - \"Човек на годината\""}
{"url": "https://duma.bg/opasnost-ot-nova-katastrofa-kray-svoge-n181134", "text": "Има опасност от нов тежък пътен инцидент в същия участък край Своге, където преди 3 месеца загинаха 20 души, предупредиха от Института за пътна безопасност. В писмо до главния прокурор Сотир Цацаров експертите отправят молба да бъде разпоредено на отговорните институции незабавно да приведат в годност еластичната ограда. След поканите към Агенция \"Пътна инфраструктура\" и община Своге да обезопасят участъка, към момента всички се оправдават с това, че има досъдебно производство и не е възможно да се извършват следствени действия на мястото. Считаме, че пътната безопасност е на първо място и всички други оправдания и прехвърляне на отговорността са просто извинения за това да не се свърши работа, категорични са специалистите. Припомняме, че БСП внесе в АПИ искане за техническа ревизия на всички проблемни пътища в страната, която да бъде извършена в лицензирана европейска независима лаборатория. От левицата настояват за независим анализ на пътищата като част от борбата срещу \"системата, която убива\". По-късно социалистите организираха Петиция до Европейската комисия и ОЛАФ за проверка на качеството на българските магистрали.  ", "date": "2018.12.11", "title": "Опасност от нова катастрофа край Своге"}
{"url": "https://duma.bg/58-na-sto-smyatat-che-koruptsiyata-raste-n181132", "text": "Повече от половината българи - 58 на сто, продължават да смятат, че у нас корупцията нараства. Пет пъти по-малко (11%) са на мнение, че тя намалява, а останалите приемат, че запазва нивото си. Подобни са данните, регистрирани през цялата година от агенция АФИС. Последното проучване на социолозите е на фона на увеличената  публично показна борба с корупцията и заведените дела срещу фигури като Баневи, Арабаджиеви, Стайкови. Въпреки това хората смятат, че усилията на управляващите нямат съществен ефект, категорични са социолозите. За това сочи и липсата на доверие в съдебната власт, на която разчитат едва 20 на сто от анкетираните. Цели 68 на сто не й се доверяват, а правосъдието се приема като сфера с най-силна корупция от 43 на сто от хората. 34% от българите свързват с подкупност митниците, 24% - здравеопазването, 19% - полицията, 17% - партиите, 17% - администрацията на министерствата, 10% - общинските администрации. Дори голяма част от привържениците на ГЕРБ (26%) приемат, че корупцията расте, а 42% не виждат промяна. Според проучването българите нямат доверие и в новите органи - Комисията за противодействие на корупцията и за отнемане на незаконно придобитото имущество, специализираните прокуратура и съд. Само 17% отговарят положително на въпроса дали вярват на комисията, а 66% заявяват, че не изпитват доверие в работата й. Отчасти това се обяснява с амортизация на шумните публични акции, смятат социолозите. Те припомнят, че част от скандални дела от близкото минало завършиха с оправдателни присъди или с обезщетения в полза на обвиняемите. Става дума за процеса срещу бившия военен министър Николай Цонев, делата като \"Октопод\", \"Медузите\", \"Касоразбивачите\". Затова и малко българи очакват осъдителни присъди по нови знакови дела. В проучването е включен и въпрос за ползата от приватизацията. Едва 9% от анкетираните смятат, че тя е била изцяло или предимно полезна. Всеки трети я определя като вредна за страната. ", "date": "2018.12.11", "title": "58 на сто смятат, че корупцията расте"}
{"url": "https://duma.bg/obshtina-septemvri-prodava-klub-na-invalida-i-sportna-zala-n181133", "text": "Общинските съветници от БСП в Септември настояват да бъде прекратена процедурата за продажба от частен съдебен изпълнител на спортната зала в града. Заради задължения на общината за продажба са планирани също сградите на клуба на инвалида, клубът на пенсионера и на Ловно-рибарското дружество. Социалистите Петя Цанкова, Сергей Стойнов и Георги Мърков обясниха, че залата е обявена за продажба на търг с начална цена от около 150 000 лева заради натрупани задължения на общината към фирма доставчик на храни и хранителни продукти. Тази зала е с голяма обществена стойност за града и общината, каза Цанкова и добави, че в нея се подготвя и отборът по тенис на маса, който има много високи постижения на национални и международни състезания. В същото време за последните пет години за ремонт и саниране на сградата са вложени близо 130 000 лева. Според съветниците от БСП спортната зала може да бъде освободена от продажба, само ако общината плати задълженията си към фирмата доставчик. Те ще внесат предложение в Общинския съвет кметът на Септември да бъде задължен да сключи споразумение с кредиторите, за да се спре процедурата.  Треньорът на клуба по тенис на маса \"Локомотив Септември\" Гаро Агопян оповести, че общинското ръководство не изплаща изцяло гласуваната субсидия за спортния клуб. Въпреки, че тя е в размер на 1200 лева годишно, клубът е получил 500 лева. Според съветниците от БСП задълженията на общината достигат 30 милиона лева.", "date": "2018.12.11", "title": "Община Септември продава клуб на инвалида и спортна зала"}
{"url": "https://duma.bg/iskame-da-ostanem-i-da-sazdadem-semeystvata-si-tuk-n181136", "text": "Искаме да останем в България, да създадем семействата си в родината, настояваме за качествено образование и достъп до култура, заявиха младите хора по време на обсъждането на \"Визия за България\" в Гълъбово. В него участваха зам.-председателят на ПГ \"БСП за България\" Драгомир Стойнев, народните представители Георги Гьоков и Донка Симеонова и председателят на Областния съвет на БСП Румяна Динева. Водещ на дискусията беше областният координатор на МО в Стара Загора Диана Михалева. Лидерът на БСП в Гълъбово Светла Боянчева поздрави младите за инициативността и идеите за бъдещото развитие на България. \"Младите хора искат промяна в управлението на страната. Те настояват държавата, която е абдикирала, да се върне във всички сектори\", заяви лидерът на МО в общината Атанас Атанасов. \"Младите хора няма да разрешат бъдещето им да бъде \"откраднато\". Предложенията във Визията са изпълними. Това са идеи, които чертаят пътя ни за излизане от кризата, подчерта Стойнев. Бедните хора са около 37% по данни на Световната банка, което означава, че те не могат да си посрещат основните нужди, не могат и да се лекуват, заяви  Гьоков. \"Трябва да спасим и българското образование. На първо място сме в ЕС по ниска образованост, 41% са функционално неграмотните ученици\", съобщи данни на Симеонова.  След края на дискусията Драгомир Стойнев връчи електронни членски карти на новоприети в БСП млади инженери от Стара Загора.", "date": "2018.12.11", "title": "  Искаме да останем и да създадем семействата си тук"}
{"url": "https://duma.bg/ep-glasuva-dnes-doklada-stanishev-za-shengen-n181140", "text": "Европейският парламент ще гласува резолюция в подкрепа на влизането на България и Румъния в Шенгенското пространство. Това ще стане по време на последната парламентарна сесия за тази година в Страсбург, съобщи БГНЕС. Припомняме, че вчера европейските депутати дебатираха подробно специалния доклад, изготвен от Сергей Станишев, който предлага София и Букурещ да бъдат приети в Шенген едновременно със всичките си граници - по суша, вода и въздух. На дебата в понеделник не присъстваха представители на Европейския съвет, който трябва да вземат окончателното решение. Противници на София и Букурещ са Холандия и Германия. Резолюцията е юридически незадължителна и призовава Съветът на ЕС да вземе бързо и положително решение за присъединяването на България и Румъния в Шенген. Не за пръв път Европейският парламент приема резолюция в тази посока. През юни 2011 г. той подкрепи присъединяването на България и Румъния към Шенген, като след това на няколко пъти препотвърди това свое решение. Двете балкански страни частично прилагат правилата от Шенген, посочват от ЕП. Окончателното решение те да станат част от пространството без проверки трябва да бъде взето с единодушие в Съвета на ЕС.  ", "date": "2018.12.11", "title": "ЕП гласува днес доклада \"Станишев\" за Шенген"}
{"url": "https://duma.bg/do-3000-evro-za-balgarski-pasport-v-sarbiya-n181141", "text": "Схема за купуване на български паспорти в Сърбия описват сръбските вестници. Те цитират разследване на в. \"Глас Зайечара\", от което става ясно, че българският паспорт е сред най-търсените стоки в страната. Българският паспорт струва между 400 и 3000 евро и причината е много проста: Този паспорт позволява работа зад граница и спасява от мъчителното връщане на всеки три месеца обратно в Сърбия, пише изданието, цитирано от БГНЕС. Този паспорт спасява и от подкупи на граничните пунктове, за да се избегне поставянето на печат, се казва още в публикацията. Всеки един от нас познава някой, който притежава такъв паспорт или пък, някой, който иска да получи такъв. Всеки един от нас познава някой, който очаква да получи паспорт. Всеки един от нас познава някой, който е дал подкуп на границата, за да не му удрят печат. Това е нашата действителност, се казва още информацията на \"Глас Зайечара\", озаглавена: Български паспорт - между 400 и 3000 евро.  ", "date": "2018.12.11", "title": "До 3000 евро за български паспорт в Сърбия"}
{"url": "https://duma.bg/vlakat-sofiya-varna-izleze-ot-relsite-n181144", "text": "Локомотивът на сутрешния влак София – Варна е излязъл от релсите, заради което е преустановено движението на всички влакове през Искърското дефиле. От 07:47 ч. е прекъснато движението на влаковете в участъка между гарите Реброво и Своге. Причината за временното преустановяване на движението е свързана с принудителния престой след гара Реброво на бързия влак № 2601 от София за Варна поради излизането от релсите с първата талига на локомотива от композицията, съобщават от БДЖ. Създадена е организация за изтегляне на вагоните с друг локомотив в гара Реброво. Във влака са пътували около 100 пътници, които вече са придвижени с последния вагон от композицията до гарата в Реброво. Националният железопътен превозвач ще осигури превоз с автобуси между Реброво и Своге за пътниците от всички преминаващи влакове до възстановяването на движението в участъка, съобщават от компанията. В момента на място се извършва оглед от експерти на БДЖ и НКЖИ за изясняване на причините за възникналата ситуация.  ", "date": "2018.12.11", "title": "Влакът София-Варна излезе от релсите"}
{"url": "https://duma.bg/nay-starata-ptitsa-otnovo-snese-yaytse-n181069", "text": "Уисдъм е женски албатрос и официално е най-старата птица в света, която отново снесе яйце. Тя е най-малко на 68 години и изминава десетки хиляди километри годишно. Дори на тази възраст, се завърна на остров Мидуей, където се отчете с яйце. Учените за първи път осъществяват контакт с птицата и я отбелязват през 1956-а, което означава, че е била на поне шест години и вече е навършила 68. Албатросът не спира всяка година да се връща на острова в Тихия океан и да снася яйце. Птицата е сред 8400-те албатроси, отбелязани през тази година. Те гнездят в огромни колонии, почти изцяло на островите Мидуей и Лейсан. На възраст около пет години албатросите търсят партньор, с когото остават до своята или неговата смърт. Годишно снасят по едно яйце. С настоящия си партньор - Акеаками, Уисдъм се среща през 2006 г.", "date": "2018.12.11", "title": "Най-старата птица отново снесе яйце"}
{"url": "https://duma.bg/mieneto-na-chinii-ni-pravi-po-umni-n181071", "text": "Миенето на чинии не само действа успокояващо и е един от добрите начини да преборим стреса, а също така ни прави по-умни, установиха учени, цитирани от изданието \"Саутърн ливинг\". Екип от университета във Флорида провел тестове със студенти. 25 на сто от петдесетте участници в проучването показали повишени умствени показатели и 25-процентно намаление на стреса, след като прочели на глас детайлни текстове от наръчник за правилно миене на чинии. Студентите, които не възпроизвели споменатите пасажи, се представили по-зле по същите показатели, твърди авторът на изследването Адам Хандли. Изчетените параграфи касаели как чиниите трябва да бъдат измивани една по една при максимална концентрация на вниманието.", "date": "2018.12.11", "title": "Миенето на чинии ни прави по-умни"}
{"url": "https://duma.bg/hendel-i-vivaldi-zvuchat-v-muzikalnata-akademiya-n181097", "text": "Студентски струнен оркестър ще изнесе концерт на 14 декември от 18 ч. в залата на НМА, бул. \"Евлоги и Христо Георгиеви\" 94. Диригент е Райчо Христов, концертмайстор Васил Гешев. В програмата - Концерт за чембало и оркестър във фа мажор от Хендел, солистка Михаела Колева, чембало, от класа на проф. д-р Маргарита Кръстева; Концерт за две виолончели и оркестър в сол минор от Вивалди, солисти Калоян Русев и Момчил Пандев - виолончело, от класа на д-р Атанас Кръстев, и Сиана Атанасова - чембалов съпровод, от класа на проф. д-р Маргарита Кръстева; Концерт за обой, фагот и оркестър в сол мажор от Вивалди, солисти Сияна Керемидчиева - обой, от класа на проф. д-р Спиро Петков, и Калин Бамбани - фагот, от класа на преп. Димитър Коцев, и Сиана Атанасова - чембалов съпровод; Симфония бурлеска от Леополд Моцарт и Пет скици за струнен оркестър от Марин Големинов. Входът е свободен.", "date": "2018.12.11", "title": "Хендел и Вивалди звучат в Музикалната академия"}
{"url": "https://duma.bg/koleden-spektakal-na-nch-dimcho-debelyanov-1960-n181098", "text": "НЧ \"Димчо Дебелянов-1960\" и Руският културно-информационен център канят на 13 декември от 18.30 ч. на Коледен концерт на ул. \"Шипка\" 34. Спектакълът е изграден върху класически танци по музика на Луи Херолд, Петер Лудвиг Хертел, Минкус. В концертната програма участват млади пианисти, песни ще изпълнят децата на Арт училище студио \"Музика\", носители на национални и международни отличия, ще звучат народни песни, подготвени са приказни изненади. Талантливите възпитаници на читалището отново ще въведат публиката в магията на Коледа, която носи чудеса.", "date": "2018.12.11", "title": "Коледен спектакъл на НЧ \"Димчо Дебелянов-1960\""}
{"url": "https://duma.bg/literaturna-sreshta-na-lege-10-n181099", "text": "Литературният салон на РС на БСП \"Средец\" - \"Бъдеща книга\", ще проведе поредната си среща на 12 декември от 17 ч. в салона на ул. \"Леге\" 10. Бъдещите си книги ще представят авторите Милан Колев, Цочо Куманов, Генадий Велчев и Лозан Такев.", "date": "2018.12.11", "title": "Литературна среща на \"Леге\" 10"}
{"url": "https://duma.bg/tsarsko-selo-shte-se-podsilva-pone-s-petima-n181094", "text": "Старши треньорът Никола Спасов смята, че Царско село в настоящия си вид все още не е конкурентоспособен на повечето отбори от Първа лига и затова ще вземе поне 5 зимни попълнения. \"Царете\" завършиха есенния полусезон като лидери във втория ешелон с 46 от 51 възможни т. и с аванс от 7 пред втория Монтана и вече се виждат като нов член на елита. \"През лятото на практика почнахме от нулата, оставихме 4-5 момчета от отбора от миналия сезон. Запази се треньорският колектив - Краси Кунчев, Виктор Димитров, който е син на Димитър Димитров-Херо, взехме и Владислав Вутов. Не беше толкова лесен полусезонът, както изглеждаше отстрани. Не е случайно, че единствената ни загуба бе в ранен етап - в Монтана (0:2), което беше и най-слабият ни мач. Сетне нещата започнаха да се изглаждат. Философията ми е да търсим победата във всеки мач, а не да не загубим даден мач\", допълни Спасов, който вдигна купата и Суперкупата с Черно море през 2015 г. и си заслужи прякора Адмира. Треньорът вече е освободил петима от Царско село, а останалите са разпуснати в почивка. \"Разделяме се с вратаря Кристиян Кацарев и полевите играчи Васко Калоянов, Николай Дюлгеров,  Кристиян Димитров и Марко Пърлевич. Изкарахме есента с едва 17 полеви и двама вратари. Георги Минчев е типичен таран и е формиран като такъв. Той, Галин Минков и Реян Даскалов, които бяха под наем от ЦСКА-Сф, вече са наша собственост. Не сме сателит на \"червените\", въпреки че Стойне Манолов е цесекар\", обясни Спасов, който в събота ще чукне 60.", "date": "2018.12.11", "title": "Царско село ще се подсилва поне с петима"}
{"url": "https://duma.bg/irina-na-nadezhda-koseva-s-nagrada-v-tbilisi-n181100", "text": "Дебютът на Надежда Косева \"Ирина\" получи в Тбилиси Наградата на журито (Special mention) за ролята на Мартина Апостолова, научи ДУМА от Светлана Дамянова от \"Арт фест\". Отличието в грузинската столица е поредното признание за таланта на младата българска актриса, която получи награди за ролята си на Ирина и във Варна, Варшава и Котбус.", "date": "2018.12.11", "title": "\"Ирина\" на Надежда Косева с награда в Тбилиси"}
{"url": "https://duma.bg/izgrazhdaneto-na-%E2%80%9Eturski-potok%E2%80%9C-prez-sarbiya-mozhe-da-zapochne-prez-mart-n181121", "text": "Изграждането на участъка на газопровода „Турски поток“ през територията на Сърбия може да започне между 1 и 15 март 2019 г., като се очаква строителните дейности да завършат до 2020 г., е заявил директорът на компанията „Сърбиягаз“ Душан Баятович. \"Няма нито една икономическа, юридическа или някаква друга причина, освен такава от политически характер, която да може да спре този газопровод\", заяви Баятович пред сръбските медии. Сръбската агенция за енергетика е отговорила положително на искането на сръбско-руската компания \"Газтранс\" за изграждането на газопровода и е внесла всички документи в европейската енергийна общност, която има срок за отговор от 60 дни. \"До края на януари ще имаме отговор от тях. Не виждам причина да дадат негативно становище, а и ако е негативно, това не ни задължава\", добави Баятович. Според него Европейската комисия (EK) не може да има нищо против, тъй като всичко е направено в съответствие със сръбския закон за енергетиката, който отговаря на критериите на Третия енергиен пакет. \"Досега никой няма нищо против това, освен че американците оказват натиск\", каза Баятович. Той съобщи, че стойността на проекта е малко над 1,8 млрд. евро, за което са предвидени средства в бюджета на Сърбия за 2019 г. Баятович подчерта, че цялото трасе на бъдещия газопровод вече е известно.", "date": "2018.12.11", "title": " Изграждането на „Турски поток“ през Сърбия може да започне през март"}
{"url": "https://duma.bg/vik-meden-kladenets-ostava-bez-tok-zaradi-dalgove-n181122", "text": "Електрозахранването на административната сграда на ВиК „Меден кладенец“ в град Кубрат е преустановено заради неплатен дълг от над 3 млн. лв., съобщиха от „Енерго-Про“ в писмо до медиите. През миналата седмица дружеството е предложило на общината споразумение за разсрочване на дълга и намаление на натрупаните лихви, като очакванията са тя да стане гарант за изплащането му. Дружества от обществена значимост, които са държавна и общинска собственост, са сред най-големите длъжници на „Енерго-Про“. Над 10 милиона лева са общите задължения за доставена електроенергия, заявяват от електроразпределителната компания. До момента договаряне с общинските власти в Кубрат не е подписано и дългът не е гарантиран. На практика местната власт в Кубрат демонстрира привидна готовност за преговори, но няма предприети адекватни мерки за погасяване на задълженията, добавят от „Енерго-Про“. Крайната мярка за спирането на електрозахранването е продиктувана и от решението от 1 януари 2019 г. ВиК услугите на територията, обслужвана от община Кубрат, да преминат към обособената територия на асоциация „Водоснабдяване-Дунав“ Разград, информира още писмото. Това би могло да доведе до ликвидация на ВиК „Меден кладенец“ и неговите задължения ще станат несъбираеми. За предприетите до момента мерки са информирани редица отговорни институции – Комисията за енергийно и водно регулиране (КЕВР), Министерството на енергетиката, Министерството на регионалното развитие и благоустройството, ДАНС и други, в търсене на съдействие за решение на критичната ситуация.", "date": "2018.12.11", "title": "ВиК \"Меден кладенец\" остава без ток заради дългове "}
{"url": "https://duma.bg/87-ot-firmite-planirali-koledni-bonusi-n181116", "text": "87% от фирмите в България планират коледни бонуси, което е нарастване спрямо предходната година, става ясно от годишната анкета на Българската стопанска камара (БСК) за нагласите на българските работодатели към допълнителното стимулиране на техните служители по повод коледните празници. Тази година в проучването са се включили 740 фирми от различни икономически сектори и от всички региони на страната, съобщават от камарата. През 2017 г. 80% от участвалите в анкетата са декларирали намерение да зарадват служителите си за Коледа, а през настоящата техният дял нараства на 87%. От тях през 2018 г. най-голям е делът - 75%, на онези, които предвиждат финансов стимул. 13% от работодателите ще стимулират служителите си чрез фирмени подаръци, 10% - с ваучери за храна, а 1% - с ваучери за почивка. От предпочелите финансовия стимул 52% предвиждат той да е в размер до 20% от нетното месечно възнаграждение на работниците, а 27% предвиждат бонус в размер до 50% от работните заплати. 8% от работодателите са решили да отделят бонуси в размер до 75% от възнаграждението на работниците, а 9% ще дадат до една заплата бонус. 4% от анкетираните работодатели възнамеряват да дадат бонуси, по-големи от една месечна работна заплата. Добрите финансови резултати на фирмата са ключов аргумент за работодателите да стимулират своите работници. 44% от анкетираните отговарят, че добрите финансови резултати са аргумент за даването на бонуси. 37% са на мнение, че бонуси трябва да се дават след внимателна преценка на приноса на всеки работник, а 18% биха зарадвали работниците си независимо от финансовите резултати на фирмата. Едва 1% от анкетираните твърдят, че при никакви условия не биха дали коледни бонуси. ", "date": "2018.12.11", "title": " 87% от фирмите планирали коледни бонуси"}
{"url": "https://duma.bg/stroitelstvoto-varvi-nagore-s-18-na-sto-n181115", "text": "Календарно изгладените данни показват увеличение с 1,8% на строителната продукция през октомври 2018 г. в сравнение със същия месец на предходната година. В сравнение със септември ръстът е с 3,3%. На годишна база увеличението на строителната продукция се определя от положителния темп при гражданското и инженерното строителство, където нарастването е с 2,5%, а при сградното строителство - с 1,2%. В сравнение със септември продукцията от гражданското и инженерното строителство нараства с 5%, а от сградното строителство - с 2%. ", "date": "2018.12.11", "title": "Строителството върви нагоре с 1,8 на сто"}
{"url": "https://duma.bg/s-nad-17-narastva-onlayn-targoviyata-n181114", "text": "Оборотът на търгуващите по пощата, телефона и интернет, нараства най-много през октомври в сравнение със същия месец на миналата година. Това става ясно от данни на НСИ. Ръстът е със 17,4%. Следва го оборотът на аптеките - с 16 на сто, и на магазините за битова техника и мебели - с 10,4%. Намаление е регистрирано при търговията на дребно с компютърна и комуникационна техника - със 7,1%, и при търговията на дребно с автомобилни горива и смазочни материали - с 1,7%. През октомври като цяло оборотът на търговците дребно нараства с 0,5% спрямо предходния месец и с 4,9% спрямо същия месец през 2017 г., съобщи НСИ. И спрямо септември 2018 г. се наблюдава най-висок ръст на оборота при търговията на дребно чрез поръчки по пощата, телефона или интернет - с 4,4%. Следва търговията на дребно с фармацевтични и медицински стоки, където скокът е с 3,4%. Намаление е отбелязано при търговията на дребно с компютърна и комуникационна техника - с 2,8%, и търговията на дребно с текстил, облекло, обувки и кожени изделия - с 1,6%.", "date": "2018.12.11", "title": " С над 17% нараства онлайн търговията"}
{"url": "https://duma.bg/monetata-sv-parvomachenik-stefan-veche-se-prodava-n181113", "text": "БНБ пусна от вчера в обращение златна възпоменателна монета \"Св. Първомъченик Стефан\". Цената й е 890 лева. Монетата се продава в БНБ на две каси - на пл. \"Княз Александър I\" № 1 и на четири каси в КасовИЯ център на БНБ на ул. \"Михаил Тенев\" № 10, както и в офиси и клонове на Първа инвестиционна банка, Райфайзенбанк България и Тексим Банк. До 12 декември (сряда) включително всеки ще може да закупи от БНБ до 2 броя монети, след което възпоменателната монета ще се продава без ограничения.", "date": "2018.12.11", "title": "Монетата \"Св. Първомъченик Стефан\" вече се продава"}
{"url": "https://duma.bg/momchil-nekov--nay-razumno-e-smyanata-na-vremeto-da-otpadne-n181129", "text": " Най-разумно е да отпадне смяната на времето през 2020 г., обяви евродепутатът социалист Момчил Неков на обществена дискусия за смяната на часовото време и законодателството на ЕС. По думите му 84% европейци, участвали в допитване, смятат, че тази практика трябва да се прекрати. Неков подчерта, че България се нарежда може би след средата на проучването, което се проведе в държавите членки. Според него обаче резултатите не могат да бъдат представителни, тъй като в допитването заради тежката бюрокрация са участвали около 17 хил. българи. Неков смята, че стандартното астрономическо време, тоест \"зимното\", е по-подходящо. Той се обоснова с факта, че 70% от търговията на България е в рамките на ЕС, а половината от нея е с централно европейско време. Това означава, че ако разликата между централните европейски държави и България стане два часа, страната ни ще загуби конкурентоспособност. Според евродепутата смяната на стрелките есента и пролетта има отражение върху човешкото здраве и продуктивността, от което също губи бизнесът.", "date": "2018.12.11", "title": " Момчил Неков:     Най-разумно е смяната на времето да отпадне"}
{"url": "https://duma.bg/priemna-n181128", "text": "Днес от 15 до 17 часа, народният представител от \"БСП за България\" Петър Витанов и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. Желаещите може да се запишат предварително на телефон 02/987 20 86.  ", "date": "2018.12.11", "title": "Приемна"}
{"url": "https://duma.bg/roditeli-blagodaryat-na-balgarskata-koleda-n181124", "text": "\"Повече от 6 години се възползваме от даренията на \"Българската Коледа\", казва Асие Симитчиева, майка на дете с детска церебрална парализа. Тя е получила подпомагане от дарителската кампания, която се провежда под патронажа на президента Румен Радев. \"Благодарение на \"Българската Коледа\" синът ми успява да подобрява и развива своето състояние\", казва пред агенция \"Фокус\" Ваня Методиева, майка на дете със синдром на Даун. ДУМА припомня, че началото на тазгодишната - 16-та поред, дарителска кампания бе дадена от държавния глава в Университетската болница \"Проф. д-р Стоян Киркович\". Благодарение на проявената съпричастност по време на предишното 15-то издание на \"Българската Коледа\" в подкрепа на децата беше осигурен от 2,6 млн. лв. Кампанията имаше за цел да помогне за подобряване на продължителното лечение и активната рехабилитация на спасените деца. С близо 700 хил. лв. са подпомогнати 505 деца. Купена е медицинска апаратура за 22 лечебни заведения от страната, университетски и многопрофилни болници, рехабилитационни центрове и домове за медико-социални грижи на обща стойност 1,79 млн. лв. Можете да сте съпричастни, като направите дарение с кратко съобщение на номер 1117 за А1, VIVACOM и Telenor или се обадите на номер 09001117 за фиксирани абонати на Vivacom и А1.  ", "date": "2018.12.11", "title": "Родители благодарят на \"Българската Коледа\""}
{"url": "https://duma.bg/oryazvat-sas-7-miliona-byudzheta-na-pozharnikari-i-spasiteli-n181126", "text": "Заради финансови съкращения в бюджета на Главна дирекция \"Пожарна безопасност и защита на населението\" ще бъдат застрашени човешки животи, предупреждават от УС на Националния синдикат на пожарникарите и спасителите \"Огнеборец\". Причина за тревогата е публикуваното в \"Държавен вестник\" от петък ПМС 273 за одобряване на \"вътрешно компенсирани промени на утвърдените разходи по области на политики/бюджетни програми по бюджета на МВР за 2018 г.\" Така се отнемат близо 7 млн. лв. от бюджета на дирекцията. Според пожарникарите и спасителите нито едно от политическите ръководства на МВР през последните 10 години не е изпълнило задълженията си на работодател да осигури здравословни условия на труд на служителите. Липсата на годни защитни облекла и съоръжения увеличава риска от професионални заболявания, някои от които са нелечими и неслучайно в докладите по заболеваемостта на служителите от МВР няма статистика за заболели огнеборци и спасители, пишат от синдиката. Повечето пожарникари и спасители са оборудвани със стари и негодни защитни средства и са принудени да ги купуват сами. Недостигът на средства за поддържане на наличната техника, включително и купената по европейски програми, създава предпоставки за забавена реакция при произшествия и риск за живота и здравето на гражданите, както и големи материални загуби. УС на НСПС \"Огнеборец\" настоява предвидените в бюджета за съответната година средства да бъдат използвани по предназначение, както и за промяна не по-късно от април 2019 г. на подзаконовата нормативна база, чрез която ясно да бъде уреден въпросът чие е задължението по осигуряване на здравословни условия на труд на пожарникари и спасители.", "date": "2018.12.11", "title": "Орязват със 7 милиона бюджета на пожарникари и спасители "}
{"url": "https://duma.bg/balgariya-i-makedoniya-sa-parventsi-v-evropa-po-mrasen-vazduh-n181125", "text": "България и Македония са първенци в Европа по мръсен въздух през последните дни, показват данни от платформата \"Air Quality Index\" на Европейската комисия. Най-голяма концентрация на фини прахови частици вчера сутрин  е имало на Балканите. В България най-замърсено е било в Пловдив и Велико Търново. По-силни превишения се отчитат и в Русе, Плевен, Шумен, Варна и Благоевград. Концентрацията на прах в атмосферния въздух в София също е над допустимите норми, показва справка за чистотата на въздуха на картата на сайта airbg.info. Почти във всички части на София се отчитат превишени стойности. От картата става ясно, че най-замърсен е въздухът в северните части на столицата. Нивото на праховите частици достига до два пъти над допустимите норми.", "date": "2018.12.11", "title": " България и Македония са първенци в Европа по мръсен въздух"}
{"url": "https://duma.bg/balgariya-s-nay-nisak-zhiznen-standart-v-es-n181127", "text": "От 2010 до 2017 г. оценките за жизнения стандарт в България са 4 до 6 пъти по-ниски от 28-те членки на ЕС. Така страната ни неотлъчно заема последно място в тази класация, стана ясно от собствено проучване на проф. Васил Цанов и проф. Георги Шопов от Института за икономически изследвания при БАН за състоянието и развитието на материалния жизнен стандарт и енергийната бедност в България, представено на Международната научна конференция \"Икономическо развитие и политики: реалност и перспективи\".  Средният коефициент на материален жизнен стандарт в ЕС за 2010 г. е бил 46.6%, докато в България - едва 9.9%, което ни нарежда на последно място сред 28-те държави. Пред нас са Литва, Латвия и Румъния. Най-висок стандарт - 90.8%, е отчетен в Лихтенщайн. Подредбата за 2017 г. е същата - средният коефициент в ЕС е 45.6%, в България - 7%. Страната ни отново е на последно място, пред нас са пак двете балтийски държави и северната ни съседка. Авторите на доклада са изследвали и териториалните изменения на материалния жизнен стандарт у нас. За целта са използвали 3 групи показатели за оценка: \"икономическо развитие\", \"доходи и потребление\", \"неравенство и бедност\". Подреждането по райони търпи значителни промени за изминалите 7 години. Според тях Югозападният държи водеща позиция през целия период, значителни подобрения настъпват в Северен централен и Северозападен район, докато сред губещите се отличава Южен централен. Областите с подобрен жизнен стандарт са: Габрово, Плевен, Силистра и Разград, сред тези със значително снижаване на оценките - Сливен, Кърджали, Смолян и Варна.", "date": "2018.12.11", "title": "България с най-нисък жизнен стандарт в ЕС"}
