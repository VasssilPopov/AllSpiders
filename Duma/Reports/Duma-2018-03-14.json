{"url": "http://www.duma.bg/node/162728", "text": "Започват процедури за разпределението на над 150 млн. евро, които ще са насочени за насърчаване на предприемачеството в България, съобщи заместник-министърът на икономиката Александър Манолев по време на откриването на първото изложение за стартиращи иновативни фирми Sofia Startup Expo 2018, което се провежда в София Тех Парк. \nСпоред Манолев очакват се и редица нови възможности за финансиране. В процес на подготовка е нова линия по ОП \"Инвестиции и конкурентоспособност\", насочена изцяло към стартиращи предприятия на обща стойност от около 35 млн. евро. Особено внимание заслужава и Фондът за ускоряване и начално инвестиране с бюджет от 51.3 млн. евро. Съвместно с Фонда на фондовете се структурира Фонд за технологичен трансфер, за който са заделени 30 млн. евро. Чрез него ще бъде възможно финансирането дори само на изследователски концепции, разработени в университети и подпомагането на развитието им до етап бизнес концепция.  \nПодобен инструмент до момента не е създаван в Централна и Източна Европа. Възможности за финансиране ще има и по инициативата JEREMIE, като вече е избран нов фонд мениджър за финансиране в компании в ранен етап на своето развитие - BrightCap. Неговият портфейл е 25 млн. евро, като 3 млн. евро ще бъдат насочени към стартиращи предприятия и се очаква да започне с инвестиционната си програма през третото тримесечие на 2018 г. Продължават и националните инициативи за насърчаване на стартиращи предприятия, стана ясно от неговото изказване. \n    \n", "date": "2018.03.14", "title": " Насърчават предприемачите със 150 млн. евро"}
{"url": "http://www.duma.bg/node/162733", "text": "Общините с финансови затруднения през 2018 г. са 13. Това са общините Симитли, Струмяни, Белоградчик, Грамада, Димово, Кочериново, Рила, Сапарева баня, Септември, Перник, Неделино, Чепеларе и Стамболово. Те са 4,9% от всички общини в страната. Това стана ясно от данните на Министерството на финансите за финансовото състояние на общините през 2017-а и за общините в процедура по финансово оздравяване през 2018 година. \nПросрочените задължения на тринайсетте закъсали общини по бюджета са в размер на 36,2 млн. лв. или 24,8% от просрочените задължения по бюджет на всички общини, като при всички тях делът на просрочията, спрямо годишния размер на разходите, все още надвишава законовото ограничение от 5 на сто. \nДевет от 13-те попадат трайно в списъка на общините с финансови затруднения през последните три години - през 2016 г., 2017 г. и 2018 г. Това са Симитли, Струмяни, Димово, Сапарева баня, Септември, Перник, Неделино, Чепеларе и Стамболово. Общините, които попадат в списъка за финансово оздравяване през 2018-а, но не са фигурирали през 2017 г., са Грамада и Рила. От данните на ведомството, ръководено от Владислав Горанов, става ясно, че 21 общини отпадат от списъка за финансово оздравяване. \nПросрочените задължения на общините в края на миналата година възлизат на 156,8 млн. лв., в т.ч. по бюджета на общините 146,1 млн. лева. Просрочените задължения по бюджетите на общините са формирани от 143 общини (53% от общия брой). Над 46%, или 122 общини от всички, завършват четвъртото тримесечие на 2017 г. без просрочени задължения в бюджета. Намаление на просрочените задължения отчитат 34% (89 общини), като общият размер на намалението на просрочията спрямо края на 2016 г. е за 51,2 млн. лева. 24%, или 78 общини, са увеличили просрочените си задължения в рамките на една година общо с 12,9 млн. лева. \nПрез миналата година Горанов е одобрил планове за финансово оздравяване на 10 общини - Перник, Белово, Тетевен, Септември, Велинград, Сливен, Сунгурларе, Видин, Мизия и Симитли.     \n", "date": "2018.03.14", "title": "13 общини са закъсали финансово "}
{"url": "http://www.duma.bg/node/162726", "text": "Компанията Шел Експлорейшън енд Дивелъпмънт (Shell Exploration & Development) започва подготовка за проучвателен сондаж за газ в блок \"Хан Кубрат\" в Черно море. Компанията е изпратила уведомление за това до министъра на околната среда и водите. По договор \"Шел\" трябва да инвестира 18,6 млн. евро в 2D и 3D сеизмични проучвания и в мерки за опазване. Отделно компанията плати и бонус на държавата от 4,9 млн. евро. Договорът й е петгодишен до 2021 г. с опция за удължаване. Компанията държи правата за проучване и в съседния блок в турски води, където още преди три години беше направен успешен сондаж. \nБлокът \"Хан Кубрат\" (преди познат като \"Силистар\") е с обща площ от близо 7 хил. кв.м. Предвижда се площадката да е на около 60 км от брега, където водата е с дълбочина 1200-1500 м. Очаква се работната програма да продължи между 70 и 90 дни в периода от септември 2018 до края на 2019 г. За проучването ще се използва конвенционална технология.   \n", "date": "2018.03.14", "title": "\"Шел\" започва проучвателен сондаж за газ в блок \"Хан Кубрат\""}
{"url": "http://www.duma.bg/node/162727", "text": "Всички декларации по Закона за корпоративното подоходно облагане, за които задължението за подаване възниква след 31.12.2017 г., се подават единствено по електронен път, съобщиха от Националната агенция по приходите. Това се отнася и за годишната декларация за облагане с корпоративни данъци за 2017 г., срокът за подаването, на която е 2 април 2018 г. (31 март е в събота), уточняват от НАП. \nС тази декларация се подава и годишен отчет за дейността. В същия срок трябва да се плати и дължимият корпоративен данък след приспадане на направените авансови вноски. Плащането на задължението към хазната може да стане във всяка банка с попълване на вносна бележка за плащане към бюджета. Други варианти за плащане са с пощенски запис или чрез интернет. Неподаването на декларациите се санкционира, като минималната глоба е 500 лева за юридическото лице и 200 лева за управителя на фирмата.   \n", "date": "2018.03.14", "title": " НАП: Декларациите за корпоративен данък - само по електронен път"}
{"url": "http://www.duma.bg/node/162732", "text": "Катарският държавен фонд продава оценявания на 640 млн. долара свой дял в концесионера на \"Софийска вода\" Veolia Environnement SA, съобщи Bloomberg, цитиран от Investor.bg. \nQatari Diar Real Estate Investment Co., подразделението за недвижими имоти на държавния фонд на Катар (Qatar Investment Authority - QIA), ще продаде около 26,1 млн. акции във френското дружество, които се равняват на 4,6 на сто от всички акции, става ясно от съобщение на базираната в Доха компания. Планираната продажба се случва, след като катарският фонд продаде акции на стойност около 417 милиона долара от бранда за луксозна бижутерия Tiffany & Co. през септември и намали прекия си дял в швейцарската банка Credit Suisse до 4,94% през август. \nКатар е въвлечен в деветмесечен конфликт със съседните държави, включително Обединените арабски емирства и Саудитска Арабия, който принуди суверенния фонд да се съсредоточи върху икономиката и финансовата система на страната. QIA инжектира милиарди долари в местните банки, тъй като текущата кампания навреди на заемодателите. Създадена от QIA през 2005 г., Qatari Diar има основен капитал от 7 млрд. долара към миналата година. Компанията има повече от 39 проекта и инвестиции в Катар и в 21 страни в световен мащаб с обща стойност над 35 млрд. долара. \n\"Софийска вода\" е акционерно дружество, в което 22,9% се държат от общинското \"Водоснабдяване и канализация\" ЕАД, а мажоритарният пакет акции е собственост на френската компания. Сключената през 2000 г. концесия е със срок от 25 години.      \n", "date": "2018.03.14", "title": "Катар продава акциите си от концесионера на \"Софийска вода\""}
{"url": "http://www.duma.bg/node/162730", "text": "Агенция „Пътна инфраструктура“ (АПИ) търси проектанти за ремонт на седем съоръжения по пътната мрежа на различни места в страната. Сред тях са и два виадукта на магистралите „Тракия“ и „Хемус“, съобщиха от АПИ. Индикативната стойност на поръчката е 560 хил. лева без ДДС и се финансира от бюджета на институцията.  \nНай-голяма сума – по 100 хил. лева, т.е. общо 200 хил. лева, са предвидени точно за двата виадукта. Съоръжението на „Тракия“ се намира на 59-ти км, точно над общинския път III-8402 с. Славовица – Г. Вършило – Д. Вършило, посочва се в документацията. Строителството на моста е приключило през 1982 г., като съоръжението премоства р. Яворица и горепосочения път. Ремонт ще се прави на виадукт „Потоп“ при 11-ти км на магистрала „Хемус“. Рехабилитация на съоръжението е правена през 1998 г. Обследване обаче е показало, че е необходим неотложен ремонт заради наличие на значителни повреди по носещата стоманобетонова конструкция, амортизация на пътното платно и напълно компрометирани фуги. Пътната агенция ще приема оферти за участие в процедурата до 23 април. Отварянето на предложението е предвидено за 24 април.     \n", "date": "2018.03.14", "title": " Пътната агенция готви ремонт на два виадукта на \"Тракия\" и \"Хемус\""}
{"url": "http://www.duma.bg/node/162731", "text": "С 5 на сто по-малък е размерът на подпомагането за тютюнопроизводителите спрямо предходната кампания, стана ясно от решение на Държавен фонд \"Земеделие\" (ДФЗ). Парите за подпомагане са 85 млн. лева, като те са утвърдени от ДФЗ и са по Схемата за преходна национална помощ за тютюн, необвързана с производството. Право на подпомагане имат земеделски стопани, които са отглеждали тютюн през която и да е година на референтния период 2007-2009 г., който е изкупен и премиран по реда на Закона за тютюна и тютюневите изделия. \nФондът утвърди и 31 453 лв. за компенсиране на материалните щети по загинали селскостопански животни и унищожени пчелни кошери и пчелни семейства в резултат на природни бедствия, настъпили през 2017 г. Помощта ще се дава на регистрирани земеделски производители, които нямат задължения към ДФЗ. Заявления за подпомагане ще се приемат от 26 март до 10 април, а парите ще бъдат изплатени до 25 април. \n 1,5 млн. лева ще получат земеделците за застраховки на селскостопанска продукция по схема за държавна помощ, реши още ДФЗ. Стопаните могат да кандидатстват от 20 март до изчерпване на ресурса и не по-късно от 31 август, съобщи фондът. Максималният размер на финансирането, което може да получи един земеделски стопанин, е до 65% от стойността на застрахователната премия и до 195 лв. на ха. \n    \n", "date": "2018.03.14", "title": "Намалиха подпомагането за тютюнопроизводителите"}
{"url": "http://www.duma.bg/node/162679", "text": "Двойките, които отлагат сватбата, в крайна сметка са по-щастливи от тези, които се женят рано, съобщи сайтът PhysOrg, позовавайки се на канадско изследване. Учените от университета на Алберта са работили с 405 души. Сключилите брак на същата възраст като връстниците си или по-късно, казали, че са по-доволни, по-рядко страдали от депресия и са били с по-високо самочувствие от оженилите се рано. \n\"Хората, които правят нещата навреме, получават социално одобрение - от семейството и приятелите\", обясни Мат Джонсън от екипа. И добави: \"Тези, които го правят рано или късно, срещат скрити или открити социални санкции. Не установихме отрицателни последици от късните сватби. Всъщност да сключиш брак на зряла възраст е по-добре, отколкото, когато си твърде млад.\" \nМакар семейните общо да са по-щастливи, преждевременното задомяване може да усложни живота, \"защото или ускорява, или предотвратява други преходи\". \n\"Хората, които се женят рано, обикновено не учат много, децата им се раждат преди оптималната възраст и в резултат се чувстват като в капан в професии, каквито не са желали. На средна възраст те са малко по-депресирани или имат по-ниска самооценка, не защото са нарушили социална норма, а тъй като са тръгнали рано по пътя на семейния живот\", твърди Джонсън.   \n", "date": "2018.03.14", "title": "Късните сватби носят щастие"}
{"url": "http://www.duma.bg/node/162676", "text": "Своите умения в художествената гимнастика ще покаже ансамбълът \"Гладните добичета\" (Любо Нейков и Ненчо Илчев) на 15 март в шоуто \"Комиците и приятели\" по bTV. Скечът ще е по повод специалното гостуване в предаването на златните момичета от националния отбор. \nПреди това обаче - днес, 14 март, от 22,00 ч., Криско ще изпълни на сцената на забавната програма своята песен \"Герои\". Телевизионният водещ Ценко Цаков (Любо Нейков) пък ще излезе на среща с жена, докато режисьорът му продължава да му подсказва в ухото. А тримата зевзеци Христо Гърбов, Руслан Мъйнов и Петьо Петков-Шайбата ще сипят нови градски мъдрости на килограм. \nПевицата Лора Караджова ще изпълни песента си \"Виждам те\", а шоуто ще завърши с новинарската емисия на \"Комиците\" с водещи Юксел Накъдриев (пак Любо Нейков) и Виктория Бедрова (Кръстю Лафазанов). \nПетъчно, зрителите ще могат да се качат на борда на най-новата свръхнискотарифна авиокомпания, а Бойко Борисов (отново Любо Нейков) ще се бори с триглавата ламя на корупцията. Специален гост ще бъде певицата Ева, която ще изпълни своя сингъл \"2 в 1\".   \n", "date": "2018.03.14", "title": "Ансамбълът \"Гладните добичета\" покорява \"Комиците и приятели\""}
{"url": "http://www.duma.bg/node/162678", "text": "Близначки с различен цвят на кожата се превърнаха в истинска сензация. Странният случай на 11-годишните Марсия и Мили Бигс е разказан в списанието National Geographic, а тяхна снимка е на корицата. \nМомичетата се раждат през 2006 г. във Великобритания. Майка им е европейка, а бащата - от Ямайка. Първоначално бебетата били с бял цвят на кожата, но постепенно Мили станала по-тъмна. Така Марсия наследила сините очи и русата коса на майка си Аманда, а Мили – шоколадовата кожа, къдриците и маслиновите очи на баща си Майкъл. \nПо-късно родителите научили, че дъщерите им са истински феномен, случващ се на едно на всеки 100 раждания на близнаци от смесени двойки. Много хора обаче и до днес не вярват, че момичетата са близначки. \n\"Когато хората ни видят, мислят, че сме просто добри приятелки. Когато им кажем, че сме сестри, те са наистина шокирани\", разкриха Марсия и Мили.   \n", "date": "2018.03.14", "title": "Близначки с различен цвят на кожата станаха сензация"}
{"url": "http://www.duma.bg/node/162680", "text": "Белгийско-канадската поп певица Лара Фабиан пристига в България, за да излезе на 27 март на сцената в зала 1 на НДК. Звездата ще представи на феновете си двучасов концерт и зашеметяващо визуално шоу, в което ще сподели своя актуален поглед към света, в който живеем. \nЛара Фабиан идва в София с още двама поддържащи изпълнители, бенд от петима музиканти и невиждан спектакъл. Певицата ще заложи на композиции от новия си албум, както и на повечето от най-популярните й парчета, с които многократно през годините вече е въздействала на публиката. \"Je T`aime\", \"Adagio\", \"Love by Grace\", \"Broken Vow\" са само малка част от хитовете й в глобален мащаб, които ще разтърсят зала 1 на НДК. \nБлагодарение на специалната връзка с публиката, която Лара Фабиан създава по време на своите участия, и историите, които разказва с музиката си, певицата не само препълни концертните зали на Маями, Ню Йорк, Чикаго, Лос Анджелис, но и разчувства хилядите си фенове. \nОчаква се да направи същото и у нас на 27 март, като покаже необикновения микс от класически китари и модерно електронно звучене, за които огромни заслуги имат композиторът Мо Денеби и легендарната Шарън Вон - таланти от различни националности, обединяващи най-доброто от всевъзможни култури и стилове. Това е и основното, което искат да постигнат с албума \"Camouflage\" - сплотяване на хората въпреки различията. Новата, изцяло англоезична тава вече спечели сърцата на няколко ключови града в САЩ, част от световното турне на Лара Фабиан. \nПоследни билети за концерта на певицата се продават на касите на НДК, онлайн в мрежата на Eventim и в OMV.   \n", "date": "2018.03.14", "title": " Лара Фабиан идва с двучасово шоу"}
{"url": "http://www.duma.bg/node/162677", "text": "Ахил, котаракът от Ермитажа, който предсказва резултатите от Световното първенство по футбол в Русия тази година, получи лична карта на запалянко. Четириногият гадател е единственият представител на животинския свят, удостоен с подобна чест, съобщи ТАСС. \nПрез лятото на 2017 г. екипът на руския музей отказа да предаде Ахил на нов стопанин, за да може котаракът да предсказва резултатите от футболните срещи на националните отбори. Белият гадател правилно посочи изхода на три от четири футболни срещи в рамките на Купата на конфедерацията, които се проведоха в Санкт Петербург. \nСмята се, че естествената глухота помага на способностите на Ахил, защото той не се разсейва от шума, докато прави предсказанията си.   \n", "date": "2018.03.14", "title": "Котаракът Ахил взе карта на запалянко"}
{"url": "http://www.duma.bg/node/162694", "text": "Документалната изложба \"Непознатият Райко Алексиев\", посветена на 125-годишнината от неговото рождение, се открива на 15 март от 18 ч. в галерия \"София\" на Столичната библиотека. Тя ще бъде представена от главния редактор на в. \"Стършел\" Михаил Вешим в присъствието на сина на хумориста Алекс Алексиев. Ще бъдат показани рисунки, карикатури и текстове, публикувани в основания от него сатиричен в. \"Щурец\", а от фонда на библиотеката ще бъдат показани броеве на в. \"Щурец\" (1938-1939), книги, посветени на живота и творчеството му. Интерес ще предизвикат в. \"Сердика\" (1937) и сп. \"Людокос\" (1913-1914) и портретът на Димитър Пешев, рисуван от Р. Алексиев, предоставен от Алекс Алексиев за изложбата, която продължава до 30 март.   \n", "date": "2018.03.14", "title": "Документална изложба \"Непознатият Райко Алексиев\"  "}
{"url": "http://www.duma.bg/node/162686", "text": "Биг бендът на Българското национално радио ще отбележи 80-годишния юбилей на Милчо Левиев с концерт на 15 март, посветен изцяло на музиката му. Под диригентството на Антони Дончев музикантите ще изпълнят емблематични пиеси от творчеството на композитора като \"Студия\" - едно от първите му произведения, \"Блус в 9\", \"A Voyage again\" и др. \n\"Милчо е номер едно! Неговото място заслужено е сред най-талантливите световни композитори\", подчертава Антони Дончев. Левиев е пианист, композитор, аранжор, диригент и преподавател. Носител е на престижни награди и отличия от световни джазови фестивали, има и няколко номинации за \"Грами\" за най-добър аранжимент. В периода между 1962 и 1966 г. Левиев е музикален ръководител на Биг бенда на Българското национално радио и телевизия. Той има огромно творчество от пиеси за симфоничен оркестър, клавирна, камерна, филмова и театрална музика. \nСпециален гост е джаз певицата Лилия Илиева. След дебюта си в Първо студио през 2016 г. с формацията \"The Minimum Quartet\" тя отново ще пее на тази сцена, но този път с Биг бенда на радиото. Концертът започва в 19.30 ч.   \nБилети се продават в Рекламно-информационния център на БНР (бул. \"Драган Цанков\" 4), на касата на \"Кантус фирмус\" в зала \"България\" и онлайн в мрежата на ticketsbg.com и eventim.bg. Входът е свободен за ученици от НМУ \"Л. Пипков\" и студенти от НМА \"П. Владигеров\" и специалност музика към НБУ и СУ. \n    \n", "date": "2018.03.14", "title": "Биг бендът на БНР чества юбилея на Милчо Левиев "}
{"url": "http://www.duma.bg/node/162685", "text": "Щефан Фьогел е един от най-търсените немскоезични драматурзи. Той пристига в България, за да види своята пиеса \"Алонсо\", поставена в Театър \"София\". Среща-разговор с автора ще се състои днес, 14 март, от 17.30 ч. в Зала 49 на театъра. Гостът ще сподели досегашните си впечатления от работата на екипа на постановката и как и защо се довери на режисьора Марий Росен да пренебрегне изричното му изискване, записано в бележките към пиесата, самият герой Алонсо да остане изцяло скрит за публиката. \nСпециално участие в събитието ще вземат актьорите, които играят в постановката - Лилия Маравиля, Стефания Колева, Ириней Константинов и Пламен Манасиев. Ще разкажат какви са били предизвикателствата, с които са се сблъскали, и кои са лично за тях най-любопитните и забавни моменти в тази съвременна комедия на известния драматург. \nЩефан Фьогел е роден през 1969 г. в Блуденц, Австрия. Завършва бизнес информатика в Цюрих, но се ориентира към театъра. От 1993 г. работи като писател и актьор. Преведени и издадени на български език от \"Black Flamingo Publishing\" са \"Bella Donna\" (2013) (включва пиесите \"Сладко пеят звънчетата\", \"Bella Donna\", \"Двойка-четворка-Sex\", \"Артър & Клер\", Приятелски мач), \"Заболяването Фейсбук\" (2014), \"Алонсо\" (2015), \"Всяка първа сряда\" (2016). Най-новата пиеса на Фьогел \"Бъбрекът\" (2017) ще бъде представена на днешната среща от Йордан Йорданов от издателството. \n\"Алонсо\" е поставена за първи път в България в Театър \"София\" в началото на този театрален сезон. Премиерата бе на 11 октомври 2017 г. Преводът е на Владко Мурдаров, сценография Петя Боюкова, композитор Константин Тимошенко. Постановката се реализира с финансовата подкрепа на австрийското посолство в София.   \n", "date": "2018.03.14", "title": "Среща-разговор с Щефан Фьогел в Театър \"София\""}
{"url": "http://www.duma.bg/node/162729", "text": "Износът на стоки от България към страните от Европейския съюз и към трети страни е нараснал през януари 2018 година с 12,3% спрямо същия месец на предходната година, достигайки 4,21 млрд. лева. В същото време обаче общият внос в нашата страна се е увеличил с 19,3% и възлиза на 5,04 млрд. лева, показват предварителни данни на Националния статистически институт. По този начин общото външнотърговско салдо през първия месец на новата година остана отрицателно и в размер на 833,2 млн. лева спрямо по-скромен дефицит за 479,4 млн. лева през януари 2017 година. \nИзносът на България в посока ЕС скочи с цели 27,7% спрямо година по-рано, достигайки 3,1131 млрд. лева, докато вносът от останалите страни членки на Съюза се повиши с 21,2% до 3,2151 млрд. лева. Въпреки добрия подем на експорта, външнотърговското салдо с Европейския съюз остава на дефицит в размер на 102,0 млн. евро, но спрямо негативен търговски баланс за 213,7 млн. лева през януари 2017 година. \nВ същото време износът на България за трети страни се сви през януари с цели 16,3% на годишна база до 1,098 млрд. лева, докато вносът от трети страни нарасна с 15,9% до 1,8292 млрд. лева, като външнотърговското салдо с трети страни се оказа на дефицит от цели 731,2 млн. лева спрямо отрицателен търговски баланс за 265,7 млн. лева точно преди година. \nОсновни търговски партньори по отношение на износа от нашата страна в началото на годината бяха Турция, Китай, Македония, Сърбия, Руската федерация и САЩ, формиращи 57,3% от износа за трети страни, докато най-голям беше стойностният обем на внесените стоки от Руската федерация, Турция, Китай и Сърбия, показват данните на НСИ.   \n", "date": "2018.03.14", "title": "Външната търговия е на червено с 833 млн. лв."}
{"url": "http://www.duma.bg/node/162691", "text": "С експозицията си \"Усещане за жена\" Дружеството на пловдивските художници традиционно зарадва почитателите на изобразителното изкуство в навечерието на Осми март. Във фоайето на Общинския съвет, където е експонирана изложбата, ни радват картините на Вихра Григорова, Венета Маринова, Галина Тодорова, прекрасните дами от колекцията на Снежана Фурнаджиева, платна на Елица Гигова и други. Този път са се включили и представители на силния пол - маслена живопис от Минчо Панайотов, работи на Чавдар Маринов, Иван Чакъров... Специален акцент са керамичният женски портрет на Маргарита Иванова и скулптурната женска глава - работа на Спас Киричев. \nДен по-рано в обновените зали на Градската художествена галерия в Пловдив един от най-известните пловдивски художници Янко Ненов събра многолюдна публика от почитатели на изложбата си \"Сънят на старите вещи и... котките\". Цветни релефи, изпълнени с различни материали, между които и стари домашни дантели, върху ръждиви метални плоскости, пресъздават един магичен свят на старите вещи, в който основни героини са пак жените. Сюжетите са най-различни: \"Приказки по телефона\", \"Старата шевна машина\", \"Златният бръмбар\" по Алън По, \"Венецианска загадка\", \"Сънят на стария шкаф\", \"Налей ми чаша чай\", \"Криминале\", \"Спомен от Япония\", \"Хипократова клетва\", \"Латерна магика\"... има дори \"Тони, това е Венеция\" (Тони е съпругата на художника). Янко Ненов, забавлявайки се, е сътворил чудеса. Интимността, съкровенността на тази специална експозиция беше подчертана и от факта, че изложбата откри дъщерята на художника Дора Ненова, емоционален \"съавтор\" на своя баща. 60 са картините. \nТази изложба се появи в резултат на мои пластични търсения в областта на метала и съчетанието с акрилни пасти и правене на релефи, казва художникът. Самият метал, покрит с патината на времето, ме провокира да се обърна към старите предмети, които носят известна романтика и определена естетика. Темата се разшири от събития и спомени, които се случиха в последните две години, докато създавах картините си. Предметите носят белезите, биографията на познати хора, някои отишли си от този свят. Предметите съдържат метафори, пояснява Янко Ненов.   \n", "date": "2018.03.14", "title": " Пловдивски художници с посвещение на жената "}
{"url": "http://www.duma.bg/node/162689", "text": "Фондация \"Проф. Крикор Азарян\" ще връчи за първи път награда за ярко постижение в театралното изкуство. Поводът е рожденият ден на проф. Азарян - 15 март, а идеята е призът да се връчва ежегодно на същата дата. Отличието ще отива в ръцете на режисьори, актьори,  композитори или други творци със съществен принос за развитието на българския театър. Първият носител на наградата ще бъде обявен утре в театър \"Азарян\". На 15 от 18.15 ч. във фоайето на театъра ще бъда открита изложбата \"BG плакат: посоки, постижения и послания във фестивалните плакати на Европа\". Акцент ще са плакати от спектакли на Азарян, дело на Стефан Десподов, Божидар Йонов и др. Сред заглавията, играни в София и извънстолични театри, са \"Вишнева градина\", \"Труп\", \"Игра на Едип\", \"Самоубиецът\".  \nЕкспозицията е част от проект, едновременно изложбен и изследователски, който предлага  съдържание, пресъздадено от творби, посветени на различни фестивали. За първи път в обща колекция ще бъдат съчетани най-добрите постижения на българския плакат от последните 50 г., със забележителни произведения на прочути европейски графични дизайнери. Поредица плакати, подбрани от международни изложения (от края на 60-те г. на XX в. до днес) ще бъдат представени заедно с емблематични плакати на автори от почти всички европейски страни.  \nВеднага след откриването на изложбата, от 19 ч., ще бъде представен авторският спектакъл на Тодорова \"Приятно ми е, Ива!\", продукция на Театър 199 \"Валентин Стойчев\". Постановката е първата самостоятелна изява на Ива Тодорова - възпитаничка на проф. Азарян, както ДУМА писа.   \n", "date": "2018.03.14", "title": "Плакати от спектакли на Крикор Азарян показват в изложба"}
{"url": "http://www.duma.bg/node/162690", "text": "\n\"Золотая муза\" e вече на 24 години! Трудно e за вярване, че толкова бързо минават годините! От гледна точка на вечността това е само мигновение, но на колко събития станахме свидетели за това време. Колко силно се промени светът около нас. Дали се променихме и самите ние? \"Как мало прожито, как много пережито\", казва руският поет Семьон Надсон (1862-1887). \nЗа тези години \"Золотая муза\" се превърна в престижна и авторитетна награда. Сигурна съм, че всеки, който по някакъв начин е свързан с многострадалната ни култура, с духовните мостове между Русия и България, би оценил като чест да бъде сред лауреатите на \"Золотая муза\". Тя стана символ на културно раздвижване, на една доста устойчива културна общност и ако вие участвате в нея, ставате съпричастни и с будителския й порив.   \nДнес все по-често се говори за тежка световна криза в областта на културата и хуманизма, но още преди много десетилетия нейното бедствено нашествие бе предречено от най-видни европейски мислители и философи от ранга на Бердяев, Шпенглер, Швайцер, Оруел. Животът на човешкия род в условията на явно снижена, подменена култура поставя под въпрос самия смисъл на неговото съществуване. \nЩо се отнася до \"Музата\", в началото бяхме само неколцина души: Сава Хашъмов - най-добрият български Хамлет, Венцеслав Кисьов - \"първият и последен български Карл Маркс\", възхитителната многоспектърна актриса Таня Масалитинова, знаменитата оперна прима Александрина Милчева, блестящият клавирен тълкувател Атанас Куртев, прима балерината Красимира Колдамова, поетът и публицист Недялко Йорданов, цигуларят виртуоз Йосиф Радионов, актьорът с необикновено вълнуващ тембър Иван Налбантов, Красимира Стоянова, станала световна оперна звезда, талантливият писател Йото Пацов, великолепният поет и преводач Сергей Литвиненко, акомпаняторката Татяна Божко и моята скромна персона. Наскоро след това, в средата на 90-те г., частните театри вече никнеха като гъби след дъжд, но много държавни театрални трупи също се крепяха на гол ентусиазъм. Имаше идеи и надежди, цареше голямо оживление, някакво постоянно, трескаво движение напред... \nПостепенно възникна странна мода за измисляне и раздаване на всевъзможни награди на всеки, който им попадне. Нашият театър вече носеше леко претенциозното име \"Съзвездие на музите\" и идеята за олицетворяване на награди за върхови постижения в изкуствата трябваше да бъде свързана именно с някоя от тях. С Мелпомена? Терпсихора? Талия? Избрахме обобщаващ образ. После облякохме благородната си кауза в най-благородния метал - в злато. Еврика, наградата бе наречена \"Золотая муза\" - на руски език. Тя стана популярен символ на независимото от обществената конюнктура високо класическо и съвременно изкуство и се превърна в упорит антагонист на Златния телец. Онзи, който от ден на ден превземаше все нови български територии като побеснял грамаден бик, като чудовищен Минотавър, с когото днес не би се справил и най-изкусният тореадор, нито най-смелият античен герой. И все пак останахме верни на своите хуманистични и естетически позиции през тези нелеки години. Руският културно-информационен център, Съюзът на българските музикални и танцови дейци, НМА \"Проф. Панчо Владигеров\", Първи частен руски театър в България, фондация \"Золотая муза\" и \"Велики учители\", музикалното общество \"А. Н. Скрябин\" в България и сп. \"Арт-панорама\" организират тържествена церемония по връчването на годишните награди за принос в популяризирането на руската култура и изкуство в България днес, 14 март, от 18 ч. в РКИЦ на ул. \"Шипка\" 34. Сред наградените има пианисти, актьори, режисьори, писатели и др. \n    \n", "date": "2018.03.14", "title": " Връчват наградите \"Золотая муза\" за 24 път"}
{"url": "http://www.duma.bg/node/162692", "text": "Седрик Вилани и Жером Ферари пристигат у нас по покана на Френския институт. Писателят Жером Ферари ще представи днес, 14 март, от 18 ч. във Френския институт книгата, с която е спечелил през 2012 г. наградата \"Гонкур\" - \"Проповед за падането на Рим\" (изд. \"Факел експрес\"). Седрик Вилани, съветник на президента Макрон, депутат и гениален математик, ще изнесе лекция в БАН на 16 март от 15 ч., а от 18 ч. във Френския институт с Жером Ферари ще говорят за \"Вдъхновението от Хайзенберг\" и ще представят книгата \"Лунни мечтатели\" (изд. \"Колибри\"). Ферари и Вилани се запознават около новата книга, над която работи Ферари - \"Принципът\", роман, вдъхновен от очарованието на млад немски философ към Вернер Хайзенберг, носител на Нобелова награда за квантовата механика през 1932 г.   \n", "date": "2018.03.14", "title": " Срещи във Френския институт"}
{"url": "http://www.duma.bg/node/162697", "text": "Великият испански тенор Хосе Карерас ще зарадва българската публика с още един впечатляващ и изключително въздействащ концерт, но този път в най-голямата зала у нас - \"Арена Армеец\". Датата е 21 октомври, а патрон на грандиозното събитие е самият Кавалер на Златната топка Христо Стоичков, който ще се прибере в България специално за историческия музикален спектакъл на Маестрото. Билетите за паметното събитие вече се продават и може да бъдат купени от мрежата на \"Ивентим\" на цени от 70 до 180 лева, научи ДУМА от Поли Петрова от \"Моко сълюшън\", организатор на събитието. \nЕдиният от \"Тримата тенори\" ще излезе отново пред многобройните си почитатели у нас, въпреки че е разредил до максимум участията си на голяма сцена. Изненадващата визита на Хосе Карерас в София е още едно доказателство за дългогодишното приятелство и дълбоко уважение, което свързва великия тенор и Христо Стоичков.   \nОсвен най-популярните изпълнения от репертоара на легендарния златен глас, които несъмнено ще покорят родната публика на 21 октомври, в концерта ще се включи и новата оперна сензация на България Росен Ненчев. 36-годишният тенор с глас като природна стихия е солист на националната ни опера и е един от 22-мата избрани от цял свят във втория майсторски клас на Хосе Карерас. \n\"Има красив лиричен глас, който много ми харесва. Пее с чувство, с усет, с динамика\", споделя Карерас за своя изключително талантлив ученик. От своя страна Росен Ненчев не пести комплименти за златния глас на операта: \"Маестрото е невероятен човек. Има силна аура. Съветът, който ми даде и винаги ще помня, е да бъда себе си\", не крие възхищението си младият тенор.     \n", "date": "2018.03.14", "title": "Хосе Карерас представя своя ученик Росен Ненчев  "}
{"url": "http://www.duma.bg/node/162718", "text": "Европейската комисия и Европейският парламент призоваха Истанбулската конвенция да бъде ратифицирана в законодателствата на всички държави членки на общността. \nПризивът е към държавите, които все още не са имплементирали текстовете на конвенцията в законодателствата си. Всички държави членки са подписали конвенцията, но само 17 от тях са я ратифицирали. Това са Австрия, Белгия, Германия, Дания, Естония, Испания, Италия, Кипър, Малта, Холандия, Полша, Португалия, Румъния, Словения, Финландия, Франция и Швеция. Останалите 11 държави все още не са приложили текстовете, като сред тях е и България. \nВ понеделник в Европейския парламент в Страсбург се проведе дебат относно ратифицирането на конвенцията. ЕК беше представена от зам.-председателя на комисията Андрус Ансип, който заяви, че конвенцията няма скрити цели и че нейната истинска цел е да се бори срещу насилието над жените. Според Ансип Истанбулската конвенция е предизвикала интензивни обществени дебати в някои държави заради грешния превод и неправилно тълкуване на термина \"джендър\". \n\"Има притеснения, че ратифицирането на конвенцията ще принуди държавите членки да признаят еднополовите бракове или да дават статут на бежанец на транссексуални или интерсексуални лица. Нека бъда много ясен. Целта на конвенцията е да се бори с насилието срещу жените, няма никаква друга скрита цел\", категоричен бе Ансип. По думите му държавите членки трябва да направят всичко по силите си, за да ратифицират възможно най-скоро конвенцията и да намалят максимално насилието срещу жените. \nИ председателят на ЕП Антонио Таяни акцентира върху важността на дебата около конвенцията. \nЕвропейските депутати от основните политически групи в ЕП също призоваха 11-те държави да ратифицират конвенцията. \nСпоред европейските социалисти документът не е идеология, а опит за защита на жените от насилие, съобщи БНТ. По думите на Кристин Револ Далон Бонефоа от Партията на европейските социалисти правителството на България, която в момента председателства Съвета на ЕС, оттегля Истанбулската конвенция от парламента, докато \"жените в цяла Европа продължават да бъдат бити, изнасилвани, тормозени и дори убивани поради единствената причина, че са жени\".     \n", "date": "2018.03.14", "title": "ЕК и ЕП искат България да ратифицира Истанбулската конвенция  "}
{"url": "http://www.duma.bg/node/162719", "text": "Афганистанец нападна полицейска кола и атакува полицай, измъквайки го от колата. Инцидентът се разиграл пред сградата на парламента в австрийската столица. \nНападателят е 26-годишен афганистанец. Той не е имал в себе си никакво оръжие. Нападателят бил обезвреден с помощта на  сълзотворен газ и задържан. \nМотивите за действията на афганистанеца се изясняват. \nМедиите припомнят, че напоследък подобни инциденти зачестиха. \nНа 12 март 26-годишен австриец от египетски произход нападна с нож, стоящ на пост пред резиденцията на иранския посланик, войник. Първоначално постовият се опитал да обезвреди нападателя си със сълзотворен газ. След като не се получило, извадил пистолета си и започнал да стреля, в резултат на което нападателят беше убит. \nНа 8 март 23-годишен афганистанец рани с нож четирима жители на Виена. По-късно той беше задържан от полицията. Арестуваният впоследствие обясни, че зад постъпката му няма политически мотиви, а усложнената жизнена ситуация, в която бил попаднал.   \n", "date": "2018.03.14", "title": "Афганистанец би полицай пред парламента във Виена "}
{"url": "http://www.duma.bg/node/162720", "text": "Комисията по разузнаване в Камарата на представителите в Конгреса на САЩ не е открила доказателства за наличие на тайно споразумение между членове на предизборния щаб на Доналд Тръмп и Русия, пише вестник The Hill, позовавайки се на конгресмена Майкъл Конуел. \n\"Не открихме свидетелства за съглашателство. Намерихме може би не особено верни оценки, неуместни срещи\", цитира изданието конгресмена. По думите му черновата на доклада от разследването е около 150 страници и ще бъде представен за разглеждане на \"членовете на комисията от Демократическата партия\". \nТой не изключва, че представители на демократите може да внесат съществени поправки в документа, който републиканците ще представят. В него въпреки всичко ще се твърди, че Русия се е опитала да внесе разногласия в хода на президентската кампания в САЩ през 2016 г., каза Конуел. Според него в документа ще бъде включено и описание на връзката между досието на Тръмп, събрано от бившия сътрудник на британските специални служби Кристофър Стил и кампанията на Хилъри Клинтън. \"Ние ще заявим, че е имало опит за използване на задгранична информация от страна на щаба на Клинтън\", каза конгресменът. През последната година показания пред комисията са давали бившият ръководител на предизборния щаб на Тръмп Кори Левандовски, бившият съветник на Тръмп Стивън Банън, бившият директор по комуникациите на Белия дом Хоуп Хикс, синът на президента Тръмп, Доналд Тръмп-младши, и редица други близки до Тръмп и предизборния му щаб хора.   \n", "date": "2018.03.14", "title": " Комисия на Конгреса не открила връзки между Тръмп и Русия"}
{"url": "http://www.duma.bg/node/162722", "text": "Русия предупреди, че ще отвърне при нападения срещу нейни военни в Сирия, предаде РИА \"Новости\". \nВ случай на заплаха за живота на руските военнослужещи в Сирия ще бъдат взети ответни мерки, заяви началникът на Генщаба на руската армия ген. Валерий Греасимов. По думите му \"Въоръжените сили ще предприемат ответни мерки както срещу ракети, така и срещу носители\" на тези ракети. Генералът разкри, че джихадистите в Източна Гута подготвят провокация, инсценираща използването на \"химическо оръжие\", срещу мирното население, която пък САЩ смятат да използват като повод за нанасяне на удари срещу правителствените квартали в Дамаск. За инсценирането в няколко района на Източна Гута \"е събрана масовка от жени, деца и старци, докарани от други райони.\" Според Герасимов на място \"вече се намират активисти от \"Белите каски\" и групи за снимане с апаратура за спътниково видеотранслиране. \nПодготовката \"се потвърждава и от откриване на лаборатория за производство на химическо оръжие в освободеното от терористите селище Афтлис\", уточни началникът на руския Генщаб. След провокацията САЩ \"планират да обвиняват правителствените сили на Сирия за използване на химическо оръжие, да предоставят на световната общественост така наречените \"доказателства\" за масова гибел на мирно население по вина на сирийското правителство и \"подкрепящото го руско ръководство\", отбеляза още Валери Герасимов. \nКато контрамярка Вашингтон \"планира да нанесе ракетно-бомбен удар срещу правителствените квартали на Дамаск\". В учреждения и военните обекти на сирийската столица в момента се намират руски военни съветници, представители на Центъра за помирение между враждуващите страни и военни полицаи. \nГенералът разказа, че при разпръскване на демонстрация в селището Хамурия в Източна Гута терористите са застреляли 4 души и са ранили 10, а в Кфар Бтане са убили петима и са ранили 12 души. \"Терористите и присламчилите се към тях формирования на т.нар. \"умеренна\" опозиция насилствено държат местните жители, използвайки ги като \"жив щит\". Те жестоко пресичат протестните акции на населението от Източна Гута, на което е забранено да напуска района въпреки смъртаната заплаха\", поясни ген. Валери Герасимов. \nАмериканският министър на отбраната Джеймс Матис заяви по-рано, че САЩ получават сведения за химически атаки в Източна Гута, но Вашингтон няма никакви доказателства, че Дамаск използва химическо оръжие. \nМеждувременно въоръженият с крилати ракети руски боен кораб \"Адмирал Есен\" от състава на Черноморския флот се отправи към Средиземно море. Преди да отплава на юг, екипажът на кораба е участвал в различни учения - плаване и маневриране в райони с интензивно корабоплаване, имал е и учебни стрелби по наводни и въздушни мишени. През 2017 г. корабът се намираше в Средиземно море и именно от него бяха изстреляни ракети \"Калибър\" срещу терористите от \"Ислямска държава\". \nВ същото време турската армия и нейни сирийски съюзници вече са обкръжили контролирания от кюрдите град Африн в Северозападна Сирия. Обкръжаването на града е важен момент от започналата на 20 януари турска военна операция \"Маслинова клонка\", чиято цел е изтласкване от района на кюрдските от Отрядите за защита на народа\"(ОЗН). Африн, с население от 350 000 души, е основният, контролиран от кюрдските сили, град в близост до границата с Турция. Остава неясно каква ще е следващата стъпка на Турция в района, според някои наблюдатели Анкара ще постави града за известно време под обсада, за да позволят на цивилните да напуснат района. \nТурският външен министър Мевлют Чавушоглу пристигна на визита в Русия, преди да се оправи към Казахстан за тристранната среща Русия-Турция-Иран по въпросите за Сирия. Двамата със Сергей Лавров ще обсъдят обстановката в арабската държава, както и двустранни проблеми като реализацията на проекта за АЕЦ \"Акую\" и газопровода \"Турски поток\".     \n", "date": "2018.03.14", "title": " Москва предупреди с ответни мерки в Сирия  "}
{"url": "http://www.duma.bg/node/162721", "text": "В Словакия са необходими предсрочни избори, за да може страната да излезе от кризата, в която изпадна след убийството на разследващия журналист Ян Куциак, заяви лидерът на участваща в управляващата коалиция партия Бела Бугар. \n„Републиканският съвет задължи партийното ръководство да започне преговори за предсрочни парламентарни избори“, цитира словашко радио думите на партийния лидер. „Ако бъде постигната договореност за предсрочни избори, то нашите министри ще останат на постовете си.“ \nКризата в Словакия след убийството на работещия за интернет изданието Aktuality.sk Ян Куциак и годеницата му се разраства. За предварителни избори настояват и от опозицията, зад която идея застана и президентът на страната Андрей Киска. Премиерът Роберт Фицо, представляващ социалдемократите, засега не приема този вариант. \nВ петък в страната имаше масови протести с искания за незабавната оставка на правителството. Само в Братислава се събраха над 30 000 души. \n„Словакия преживява много тежки времена“, е оценката на Бугар за ситуацията в момента. \nЯн Куциак разкри в публикуван след смъртта му материал корупцията по високите етажи на властта и връзки с италианската мафия. След скандала оставките си вече подадоха министърът на културата Марек Мадярич и на вътрешните работи Роберт Калинак. \nМедиите в Словакия прогнозират, че ще се стигне до предсрочни избори.   \n", "date": "2018.03.14", "title": "Словакия върви към предсрочни избори"}
{"url": "http://www.duma.bg/node/162723", "text": "Унгария пак се скара на Украйна \nБудапеща настоява за постоянно присъствие на мисия за специален мониторинг (МСС) от ОССЕ в Закарпатието, за да бъдат предотвратявани изблици на насилие срещу унгарската общност в Украйна, наброяваща около 150 000 души, заяви външният министър Петер Сиярто. Той обвърза ясно перспективата за отношенията Будапеща-Киев: когато бъде разрешена ситуацията, Унгария ще се върне на позицията за подкрепа на стремежите на Киев към евроатлантическа ориентация. Гърция готви учения на турската граница \nГърция се готви за четири военноморски учения в Егейско море, включително до Кушадасъ, съобщава турското издание \"Ахвал\", цитирайки \"Джумхюриет\".  Този ход идва след като Турция е възпрепятствала Република Кипър да проучи находища на газ в Средиземно море, като провежда и собствени военни учения в района. Турция вероятно ще се опита да попречи на военните учения да се приближат твърде близо до турското крайбрежие. Салвини разкритикува ЕС \nЛидерът на крайната десница в Италия Матео Салвини порица остро Европейския съюз като \"рушители\" заради неговите политики. \"Изборите миналата неделя показаха, че царят е гол\", изтъкна Салвини, като добави: \"Европейските политики ни лишиха от правото на бъдеще и надежда.\" Салвини отхвърли идеята за формиране на коалиционно правителство с управляващата лявоцентристка Демократическа партия. Турски депутати се сбиха \nС бой завърши гласуване на спорен закон в турския парламент. Документът променя изборните правила за предстоящите през 2019 г. избори, което според опозицията \"отваря вратата за измами и заплашва честността\" на вота. След приемането на закона депутати от управляващата партия и опозицията влязоха в кратка схватка, като си размениха удари и се гониха из парламентарната зала. \n   \n", "date": "2018.03.14", "title": "Кратки новини"}
{"url": "http://www.duma.bg/node/162739", "text": "\"Очаква се до 5% ръст в лекарствата, което означава 50 милиона на досегашния разход отгоре, което го нямаме. И от новите молекули още 35-85 отидоха\". Това казва по време на заседанието на Надзорния съвет на НЗОК на 26 февруари здравният зам.-министър д-р Бойко Пенков, става ясно от стенограмата. \"Аз казвам какво по моя лична преценка и изчисления очаквам, ако не вземем някакви мерки\", обяснява Пенков. Според него има само един изход за лекарствата - \"да въведем въвеждащи договори и договори за резултат\". От обясненията му става ясно, че когато една фармацевтична компания предлага нова молекула, касата ще изисква тя да се аргументира \"какво иска да постигне. Ако не го постигне това, което е заложила, връща парите до ниво, до което се споразумеем. Това е най-евтината конвенционална терапия в страната. И всичко това, което ти идва отгоре, екстрата се връща обратно в касата, за да може да покрие други неща. Следващият въпрос е, ако го въведем, как следим за резултата\", казва Пенков. Според него един от най-сигурните показатели е преживяемост на пациентите. По думите му ефектът от подобен контрол е \"чисто психологически и е много възпиращ. Когато аз включа в дадена терапия неподходящ пациент и знам, че ще ощетя фирмата по този начин, защото съм позволил да се включи неподходящ пациент, аз няма да го включа. Строго спазване на показанията, при които се включва дадена терапия\", обобщава Пенков. \nКакто вече писа ДУМА, заседанието от 26 февруари бе основно за задълженията на НЗОК към чужди фондове, а надзорниците трябваше да решат дали касата ще подпише Националния рамков договор. Едно от решенията е до 15 март управителят на НЗОК да извърши анализ по кои заболявания и диагнози и за какъв брой пациенти е давано разрешение от НЗОК за лечение в чужбина от 1 януари 2015 г. Пак до 15 март трябва да се актуализират вътрешно-административните актове на НЗОК по Системата за финансово управление и контрол и Счетоводната политика на НЗОК. \nОт думите на председателя на Надзорния съвет здравен зам.-министър Жени Начева става ясно, че планираните за плащане средства в рамките на 73 млн. лв. в тазгодишния бюджет осигуряват различен процент на погасяване на просрочените задължения към държавите членки. \"Има постигнати споразумения с най-критичните кредитори, ако мога така да се изразя. Договорени за 2018 г. са 44 млн. лв. и това са Австрия, Швейцария, Кипър, Германия и Холандия\", казва Начева. \nОт думите на Начева става ясно, че има нови идеи за контрол на разходите в болничната помощ. В главата си имам съвсем друга концепция за контрол, която тук единствено събитията ме възпряха и която считам, че също ще доведе до резултати, казва тя. Надзорниците поставят въпроса и за това бюджетната година да се изравни с НРД. Според Начева също е логично това да стане.   \n", "date": "2018.03.14", "title": " На касата няма да й стигнат около 85 млн. лв. за лекарства  "}
{"url": "http://www.duma.bg/node/162740", "text": "Съдийската колегия на ВСС не успя вчера да избере председател на СГС. Кандидатите за поста бяха Евгени Георгиев, който получи подкрепата на петима от 14-те членове на съдийската колегия, и Светлин Михайлов, за когото гласуваха двама. Така нито един от двамата не успя да събере необходимите 8 гласа в своя подкрепа. \nДУМА припомня, че през периода 2004-2009 г. Михайлов вече е бил председател на СГС. През миналата година шефът на съда Калоян Топалов подаде оставка, а в момента изпълняващ функцията е съдия Десислава Попколева. \nНа 12 февруари Общото събрание на СГС изслуша Евгени Георгиев и Светлин Михайлов. При проведеното тайно гласуване 44 съдии подкрепиха Евгени Георгиев, 25 дадоха своя глас за Светлин Михайлов, 13 съдии не подкрепиха никого от двамата, а 6 гласуваха и за двамата кандидати. \nНа 20 февруари колегията отложи избора на председател на СГС поради това, че Михайлов бе приет в болница по спешност.   \n", "date": "2018.03.14", "title": "ВСС отново не избра председател на СГС"}
{"url": "http://www.duma.bg/node/162741", "text": "За пореден път Синдикатът на служителите в затворите в България отправи искане за среща с министър-председателя Бойко Борисов. Писмото е адресирано и до министрите на правосъдието и финансите Цецка Цачева и Владислав Горанов.  \nСиндикалистите настояват да се изяснят няколко конкретни въпроса, които поставят в по-неблагоприятно положение служителите на дирекциите \"Изпълнение на наказанията\" и \"Охрана\" към Министерството на правосъдието в сравнение със служителите от МВР. \nОт синдиката припомнят за поетия, но неизпълнен ангажимент от МС и правосъдното министерство за изравняване възнагражденията на служителите от двете дирекции с тези на заетите в сектор \"Сигурност\". \"Различното заплащане на труда в двете специализирани дирекции, пряко подчинени на министъра на правосъдието в сравнение с останалите ведомства, се увеличава, а обещанието за допълнителни средства не се изпълнява\", се казва в писмото. \nСиндикатът на служителите в затворите в България организира над сто локални и два национални протеста с искане за решение на възникналата ситуация. Следващата изява ще е на  26 март. \n    \n", "date": "2018.03.14", "title": " Служителите в затворите отново искат среща с Борисов"}
{"url": "http://www.duma.bg/node/162745", "text": "Като голяма грешка определи лидерът на БСП Корнелия Нинова изтеглянето на държавата от важни за сигурността сектори от страна на правителствата на Бойко Борисов. Тя посочи като пример последните промени в Закона за частната охранителна дейност, които бяха атакувани в КС от президента Румен Радев и от главния прокурор Сотир Цацаров. Нинова припомни колко аргументи са излагали с колегите й в парламента, но те не са били чути.  \n\"Но най-силният аргумент е животът тук по селата в Северозапада. Почти няма необирана къща. Беднотия е. И ти да караш тези хора да си плащат за частна охрана е тежка абдикация на държавата от основните й функции\", коментира Нинова, която бе на посещение в Брегово. Тя призова ГЕРБ да спрат с арогантността и самодостатъчността си и да си отворят очите и ушите за разума и за аргументите на опозицията, вместо да продължават да рушат държавността.  \nПрезидентът Румен Радев също коментира темата и бе категоричен, че има разпоредби от Закона за частната охранителна дейност, които влизат в противоречие с Конституцията. Абдикирането на държавата от това много важно задължение не е в интерес на гражданите, убеден е той. Президентът даде за пример кметове, които се държат като феодали с населението на селищата, които управляват. Според него един кмет вече ще си има и феодална армия, която ще се издържа от държавата. \nМеждувременно депутатът социалист Красимир Янков коментира за ДУМА, че управляващите са направили опит за пореден път да снемат от ангажимента на държавните органи задължения, които са им вменени по закон. Според него законотворчеството на ГЕРБ не е просто в ущърб на гражданите, но нарушава и конституционните му права. \"В Народното събрание формираното мнозинство, което всъщност е сбор от малцинства, прокарва всякакви приумици въпреки аргументираното противодействие, на което ги подлагаме в дискусиите по всеки закон\", заяви Янков. Той също бе категоричен, че държавата не може да се оттегли от ангажимента по грижата за живота на гражданите и за тяхното имущество.  \nПрокуратурата също вижда заплаха за сигурността в частната охрана на селата. Говорителят на прокуратурата Румяна Арнаудова заяви, че атакуваните разпоредби категорично противоречат на принципите на правовата държава. \"Те са противоконституционни и защото с отнемането на правомощия от държавата и възлагането им на частни субекти, е налице опасност и за националната сигурност, и за нарушаване на правата на всички български граждани\", обясни говорителят на Цацаров.     \n", "date": "2018.03.14", "title": "Нинова обвини държавата в абдикация от сигурността "}
{"url": "http://www.duma.bg/node/162744", "text": "Едва 2 години след изграждането му и след влагането на 15 млн. лв. Ларгото отново се руши. За това алармираха от \"Спаси София\".  \n\"Абсолютен позор е, че беше допуснато точно там да има некачествено и мърляво строителство, както и липса на поддръжка\", коментират от организацията. Те са заснели счупени и паднали плочки, извадени павета, счупени стъкла и неработещо от месеци осветление. Проблеми има  и под куполите.  \n\"При положение, че обектът е с 10-годишна гаранция, питаме и Министерството на културата, което е възложител по договора, колко пъти и дали въобще някой е изисквал нейното активиране? Питаме и дали са наложени 20-те % неустойка за некачествено строителство или и това си е останала просто досадна подробност в договора?\", настояват да разберат от \"Спаси София\". \nПо-късно във фейсбук кметът Йорданка Фандъкова обяви, че е поискала от министъра на културата в най-кратки срокове да предприеме действия за възстановяването на настилките.   \n", "date": "2018.03.14", "title": " Ларгото се разпада"}
{"url": "http://www.duma.bg/node/162742", "text": "Защитата на бившия ректор на МУ-София проф. Ваньо Митев и главния секретар по негово време  Алексей Алексеев обвини вчера чиновник от вуза, че бил нарушил служебните си задължения и е отговорен за незаконния прием на студенти и разхищаването на пари. Митев и Алексеев са подсъдими по дело за сключена неизгодна сделка, от която щетите за университета са 29 000 лв., и за харченето на хиляди за хонорари и за екзотични командировки.  \nВаньо Митев е обвинен и за това, че съзнателно е допуснал подчиненият му Алексей Алексеев да извърши престъпление по служба. Митев години наред публично защитаваше тезата, че изнесените звена на МУ-София в чужбина са законни, което обаче бе категорично оспорено от МОН. Митев и Алексеев бях организатори и на преврата срещу законно избрания ректор проф. Вихра Миланова, която свалиха от поста чрез манипулирано Общо събрание, проведено при залостени врати и под закрилата на частни охранители.    \nПрипомняме, че отделно бившият ректор е обвинен по дело за ръководене на организирана престъпна група, която записвала студенти от арабски произход без изпити и раздавала дипломи, без \"студентите\" да стъпят на занятия. Така са получавали статут на постоянно пребиваващи в страна от ЕС. По думите на говорителя на главния прокурор Румяна Арнаудова, престъпленията на Митев са заплаха за националната сигурност, защото каналът можел да се използва като прикритие за незаконен трафик на мигранти и навлизане на лица, членуващи в терористични организации.    \n", "date": "2018.03.14", "title": " Проф. Ваньо Митев хвърля на чиновник вината за золумите в МУ "}
{"url": "http://www.duma.bg/node/162743", "text": "Столичани отново излязоха на протест срещу увеличението на цената на водата в София. Те изразиха позицията си пред сградата на АССГ и настояха съдът да отмени увеличенията на цената като незаконосъобразни. Общинският съветник от БСП Борис Цветков, който подкрепи протестиращите, заяви, че АССГ трябва да спре да бави решаването на ключовото първо дело, насрочено за 15 май. \nКато общински съветник Цветков се заканва да отправи официално питане към кмета Йорданка Фандъкова и към СОС дали ще изпратят представител по делото и как ще защитят интересите на столичани в спора. \nВчера АССГ отложи делото за второто увеличение на цената на водата с 9% от 1 януари, с мотив, че то зависи от изхода на първото дело, което е срещу решението на КЕВР за приемане на петгодишен бизнес план на \"Софийска вода\". Първото увеличение е с 10% и е от 1 април 2017 г. И двете дела са по протест на Върховната административна прокуратура срещу решения на КЕВР. И по двете дела съдът не допуска граждани, защото нямали правен интерес и спорът между ВАП, КЕВР и \"Софийска вода\" не ги засягал. \n    \n", "date": "2018.03.14", "title": " Столичани протестираха пред съда за цената на водата"}
{"url": "http://www.duma.bg/node/162754", "text": "Най-корумпираната държава в ЕС отново показа, че няма шанс да бъде изместена скоро от челното място, което държи. Далаверата \"ЧЕЗ\" вече стигна и при \"началниците\", след като австрийският в. \"Дер Щандарт\" жигоса от упор властта у нас: Никой не вярва, че официално семейната фирма на Гинка Върбакова купува енергото. Тя просто прикрива сделка на олигарсите, които реално контролират икономиката и политиката в България. \nИ няма как да е другояче, след като всички подозрения, предупреждения и оценки, които експерти, политици и голямата част от българското общество изговориха през последните седмици, бяха потвърдени отвън. Въпреки лъжите и дезинформациите на ГЕРБ. Вчера не друг, а шефът на надзора на ЧЕЗ Вацлав Пачеш заяви, че лично Борисов и кабинетът му не искат компанията да оперира в България. Изказа и опасения, че \"Инерком\" няма пари, за да плати. Призна и за изтеклия документ към българското правителство с информация за банките, които трябвало да осигурят финансиране. А знаем, че такова е невъзможно без як политически тил и гаранции. \nВ същото време на Гинка й \"дръпнаха конците\": вече не искала държавата в сделката. От чие име тогава преговаряше в Прага за включване? Скоро ще разберем.   \n", "date": "2018.03.14", "title": "Засмърдя и при \"началниците\""}
{"url": "http://www.duma.bg/node/162746", "text": "Днес ще се проведе дискусия на тема \"За една обновена, социална България - нашите алтернативи\", която е организирана съвместно от Дискусионен клуб \"Политика 21\" към БСП в София и учени от Българската академия на науките. \nВъв форума ще вземат участие с встъпителни експозета, които ще разкрият различни алтернативни политики, акад. Стефан Воденичаров, акад. Атанас Атанасов, акад. Дамян Дамянов, акад. Александър Александров. Събитието ще се състои от 16 ч. в сградата на Научно-техническите съюзи, ул. \"Г.С.Раковски\" 108, ет.II, зала 2.   \n", "date": "2018.03.14", "title": "ПРЕДСТОЯЩО"}
{"url": "http://www.duma.bg/node/162681", "text": "ДЕН НА ЧИСЛОТО ПИ (3,14). Числото Пи е отношението между периметъра на дадена окръжност и нейния диаметър. Открито е от древните вавилонци и е използвано при строителството на Вавилонската кула. През III век пр.н.е. Архимед разработва нови методи за изчисление на знака след десетичната запетая, с което поставя началото на математическо предизвикателство, което продължава и до днес. Възможно е тази математическа константа да лежи в основата и на строителството на легендарния храм на цар Соломон. 1854 - РАЖДА СЕ ПАУЛ ЕРЛИХ, НЕМСКИ ХИМИК И ЛЕКАР (УМИРА 1915 Г.). Известен е с изследователската си работа. Основател на химиотерапията. Първи развива медикаментозното лечение срещу сифилис. Участник е в създаването на серум срещу болестта дифтерия. Заедно с Иля Мечников през 1908 г. получава Нобелова награда за физиология или медицина за създаването на имунологията. 1879 - РАЖДА СЕ АЛБЕРТ АЙНЩАЙН, НЕМСКИ ФИЗИК (УМИРА 1955 Г.). Баща на теорията на относителността. През 1921 г. получава Нобелова награда за приноса си към теоретичната физика и откриването на закона за фотоелектричния ефект. През 30-те години на ХХ в. се обявява срещу фашизма, а през 40-те - срещу използването на ядрено оръжие. Един от инициаторите за създаването на държавата Израел. През 1999 г. американското сп. \"Тайм\" го провъзгласява за \"Личност на века\". Името му е синоним на висок интелект, гениалност, а лицето му е едно от най-разпознаваните по света. 1934 - В ПЛОВДИВ СЕ РАЖДА КРИКОР АЗАРЯН, РЕЖИСЬОР (УМИРА 2009 Г.). Дълги години е преподавател в НАТФИЗ, професор и режисьор в ТБА. Незабравими остават спектаклите му по Йордан Радичков, Шекспир, Гогол, Иван Радоев, Боян Папазов и др. Реализирал около 100 постановки. Режисьор на игралния филм \"Всички и никой\". Носител на десетки награди. През 2004 г. получава почетен \"Аскеер\" и Орден за вярна служба на театъра. \n  \n1937 - РАЖДА СЕ НАДКА КАРАДЖОВА, НАРОДНА ПЕВИЦА (УМИРА 2011 Г.). Изпълнителка на песенен фолклор от Пазарджишкия край. В продължение на 40 години пее в Държавния ансамбъл с диригент Филип Кутев. Участва в хоровете \"Космически гласове\" и \"Големите гласове на България\". Основателка на квартет \"Славей\", с който има множество концерти в България и по света. Записва над 300 солови народни песни, прави стотици записи, издава 27 албума. Удостоена с много ордени, медали и награди. 1962 - В КАЗАНЛЪК СЕ РАЖДА ЦВЕТАНКА ХРИСТОВА, ЛЕКОАТЛЕТКА (УМИРА 2008 Г.). Състезателка по хвърляне на диск. Първият й значим успех е през 1982 г., когато става европейска шампионка. През 1991 г. печели световната титла от първенството на планетата в Токио. На олимпиадите в Сеул (1988) и Барселона (1992) печели съответно бронзов и сребърен медал.   \n", "date": "2018.03.14", "title": "Датата"}
{"url": "http://www.duma.bg/node/162682", "text": "\nНа 9 октомври 1900 г., след близо двегодишно боледуване почива големият общественик и учен Найден Геров. Камбаните в Пловдив бият тъжно, а цялото общество е покрусено. Отишъл си е най-големият просветител, цяла епоха приключва с него... \nВ началото на 19 век Копривщица е място, придобило известна (ако не друго то поне финансова) независимост от Османската империя. Поради естеството на природата и тежките условия за земеделие по склоновете на Средна гора, в града и в цялата област се развиват предимно занаятите и търговията. Известни са копривщенските търговци и бегликчии, известни са копривщенските абаджии. Суровата природа на Балкана извайва и независими характери, извоювали по един или друг начин спокойствие за градовете си. Един от тези духовно извисени българи е даскал хаджи Геро Мушек - обезсмъртен като Хаджи Генчо в Каравеловата повест \"Българи от старо време\". В неговия дом на 23 февруари 1823 г. се ражда осмото от тринадесетте му деца - Найден Геров. Строгият и начетен даскал дал подобаващо възпитание и обучение на сина си в училището, разположено в тяхната къща. Но 11-годишният Найден имал нужда от по-сериозно образование и е изпратен в Пловдив, където учи в гръцко училище. На 13 години се връща в Копривщица, където по това време учителства Неофит Рилски. Той скоро разбира колко даровит и добър ученик има в лицето на Найден и ходатайства пред живеещия в Одеса копривщенец Христо Стойкович да поеме издръжката на детето. Стойкович е родолюбив българин и скоро Геров заминава за Одеса и по-късно постъпва като ученик в прочутия Ришельовски лицей, който завършва през 1845 г. с отличие. През време на престоя в Одеса Геров е погълнат от атмосферата на българската емиграция. По това време там са фигури като Васил Априлов, Добри Чинтулов, Иван Богоров, Никола Палаузов и други видни книжовници. Общото между тях е, че са родолюбци, отдадени на науката - хора смятащи, че просветата е единственият начин да се пробуди заспалият, поробен народ. Важно е да се спомене, че почти всички, освен близките си възгледи, имат и още нещо общо - пишат поезия. В Одеса се раждат и първите сериозни поетични произведения в нашата литература. \nЗавършил лицея през 1845 г., Геров се опитва да замине за Виена, за да продължи образованието си. Неуспял да получи стипендия, решава да се върне в България. През пролетта на 1846 г., двадесет и три годишен, поема по пътя към Копривщица, за да предава знанията си на своя народ. Пристигайки в Копривщица, без да губи време, Геров започва своята просветителска дейност. Отваря първото класно училище, прави първата в България учебна програма, съблюдава строг ред. Много бързо се прочува по цялата страна, учениците му са от Плевен, Пловдив, Чирпан, Калофер, Пазарджик...През 1848 г. е поканен в Пловдив да ръководи гимназия, финансирана от българската интелигенция, с което тя цели да изтласка гръцкото влияние в града под тепетата. По това време и духовенството, и обучението в Пловдив са гръцки. Само малка група заможни хора, предимно копривщенци, се опитват да възвърнат вярата, че и българският език става за просвета. С много перипетии, с много борби Геров успява да постигне тази цел - цел движила живота му, както личи от следния негов разказ: \"Достигнал съм до голям чин и почести, радвам се на добро име и, слава Богу, нищо не ми липсва, но никога няма да забравя 20 юли 1851 лето. Една неделя преди тоя ден гърците имаха изпит в своето главно училище, дето бях поканен да присъствувам и аз. И сега, а тогава още повече, учението в гръцките училища се състоеше само в изучаване стария гръцки език, когото накрай пак не научаваха...На тоя изпит присъствуваше цветът на пловдивските гърци начело с владиката. На всички се четеше на лицето една гордост, една предвзетост: само гръцкият език е приспособим за учение, напусто се мъчите с вашия дебел български език, вижте каква дълбока наука се крие в нашия език! След изпита аз поканих владиката с всичките присъствуващи първенци гърци да дойдат на моя изпит, на българския изпит в българското училище. На 20-й юли, св. пророк Илия Гръмовник, след божествената служба, нашето училище беше препълнено с народ, когато гръцкият владика ведно с гръцки първенци дойдоха на изпита. Разнообразието на преподаваните предмети, разбраните отговори на учениците, решението на много математически и физически задачи, точното показване на географически места слисаха присъствуващите гърци...Гръцкият владика се навъси и подкачи да пита гръцките учители защо тези предмети не се учат в тяхното училище. След изпита гърците си отидоха като попарени, те се изпокараха и промениха учителите си, а моите ученици и нашите българи тържествуваха. Тоя ден е най-радостният в живота ми...\" (Т. Панчев, Найден Геров, с. 24-25). След тези успехи Найден Геров с още по-голям плам, подкрепен най-вече от доктор Чомаков, продължава борбата срещу гръцкия натиск върху българската народност и език. \nПрез 1857 г. Найден Геров е назначен от руското правителство като пръв вицеконсул в Пловдив. Това дава огромна свобода на действията му като просветител. Турските власти може и да не са гледали с добро око на дейността му, но като руски поданик и вицеконсул Геров се е ползвал с доста привилегии. В цяла тракийска област той развива широка дейност в училища, читалища и кръжоци. Също така подпомага и българската революционна организация със съвети. Хубаво е да се спомене, че Геров е бил противник на реакционните идеи на Каравелов, Ботев, дори Левски, и остро е осъждал опитите им за подклаждане на въстание. Смятал е, че свободата ще дойде от Русия - страната, която, малко или много, е заслепила ума му - както и от тихата просветителска дейност сред населението и дипломацията в Цариград. При разгрома на Априлското въстание през 1876 г. е принуден да се укрие в руската легация в Истанбул, тъй като цялата му дейност не е тайна за турските власти и те го обвиняват като главен подбудител на въстанието. \nПрез Руско-турската освободителна война Найден Геров служи при руското командване, а впоследствие участва в териториалното устройство на България. За кратко е и губернатор на Свищов, но след Берлинския договор се прибира в Пловдив и се отдава на научната си работа и делото на своя живот - \"Речник на блъгарский язик, с тлъкувание речити на блъгарски и русски. Събрал, нарядил и на свят изважда Найден Геров\". Цели петдесет години събира той думи, поговорки, песни, за да положи основата на този епохален труд. Със своите 70 хиляди думи, над 24 хиляди изречения, 5 хиляди части от народни песни, 16 хиляди пословици и над 2000 имена - това е писмен паметник на българския език и творчество без аналог.     \n", "date": "2018.03.14", "title": " \"Събрал, нарядил и на свят изважда...\" "}
{"url": "http://www.duma.bg/node/162699", "text": "Убеден съм, че просперитетът на България днес е свързан със съчетаването на продуктивното членство в ЕС и на сътрудничеството от взаимен интерес с Русия, която е един от традиционните икономически партньори на страната ни. Сътрудничеството с нея улеснява и ускорява догонващото развитие на България спрямо другите европейски страни. Такъв подход е от интерес и за самия Европейски съюз, тъй като Русия е надежден и коректен партньор. \nПредседателството на Съвета на ЕС от България открива възможности страната ни да съдейства за намаляване на противопоставянето на Русия и Запада и за връщане към пътя на конструктивния диалог, което е от общ интерес. Западът знае, че по-надежден партньор от Русия няма и само политическите интриги пречат на продуктивните отношения, включително в областта на сигурността. \nУдачното съчетаване на членството ни в ЕС с по-динамично икономическо сътрудничество с Русия е важна предпоставка за постигане на по-значим икономически напредък и за повече сигурност. При всеобщата несигурност в света обаче и изострената конкуренция на световните пазари това ще изисква да направим и повече собствени усилия.  \nВажна част от механизма за ефективни контакти между нашите страни е междуправителствената комисия за икономическо и научно-техническо сътрудничество, която обобщава и анализира предложенията и въпросите на министерствата на двете страни, търси и намира техните решения във взаимен интерес. Затова е важно комисията да заседава редовно и без продължителни паузи. \nЕдва ли някой се съмнява, че е важно също български фирми да участват в модернизирането на руската икономика. И обратно. Нашите фирми биха били полезни, особено в областта на строителството, в това число с нови материали, в химията, аграрния сектор и преработката на плодове и зеленчуци, в която имаме традиции. Би трябвало да се подпише споразумение, което да даде възможност за бъдещо коопериране на усилията и тези възможности не бива да се пренебрегват, въпреки опитите на прононсираните русофоби у нас. Всъщност тяхната дейност е в ущърб на интересите на българската държава. \n    \n", "date": "2018.03.14", "title": " Посредник между Русия и Запада  "}
{"url": "http://www.duma.bg/node/162683", "text": "Преди години в България беше на посещение general attorney (главният прокурор, тоест министърът на правосъдието) на американския щат Калифорния. На зададения му въпрос какво е неговото мнение относно корупцията в нашата страна, изчерпателният отговор, изграден на базата на дългогодишния му професионален опит като главен адвокат на държавния интерес в Калифорния, беше категоричен и нетълкувателен: \"Вашият проблем не е, че имате корупция. И ние страдаме от корупционните практики. Вашият проблем се състои в това, че не се борите с корупцията\". \nФразеологичните еквилибристи и монтьори на словесни панели в пропагандния свят на илюзорни представи биха могли да направят опит да отхвърлят изказаната критика от главния прокурор на Калифорния с довода, че обществото в Съединените щати притежава дългогодишен опит и отработени в практиката успешни методики за противодействие и контрол над корупционните прояви. Докато в България разгулът на корупцията е от 10 ноември 1989 г., през целия т. нар. преход - това са едва 27 години, затова и - според адвокатите на неуспеха в противодействието на тази социална проказа, - българското общество още не притежава изграден имунитет срещу \"сребърните аргументи\", както още древните римляни наричали подкупите. \nНаистина това, доколко опитът на Съединените щати е приложим във формат 1:1 в българските условия, е тема за дискусия, като лично моето мнение на експерт в сферата на контрола върху държавното управление с над двадесетгодишен стаж, е категорично положително. Но онова, което не е дискусионно, е, че съществуват държави понастоящем със сходен исторически етап на развитие спрямо България и затова имплементирането на техните антикорупционни методики в нашата страна несъмнено би спомогнало за минимизиране на ендемичната корупция, каквато е горчивата реалност за 99% от българското население. А то не само че не се облагодетелства от нея, но именно неговият жизнен стандарт е принесен в жертва на 1% от съгражданите им, които са активни \"брокери\" на корупционната \"борса\", където  дивидентите от операциите  винаги са в стремглав растеж. \nЕдна от държавите, чийто натрупан опит от 2000 г. насам в противодействието на корупционните практики, е приложим в България, е Руската федерация. \nПрез 90-те години на миналия век настъпи сериозен срив в работата на правоохранителните органи на отделните републики, влизащи дотогава в състава на Съюза на съветските социалистически републики (СССР). Разпадането на съюзната държава разклати системата за опазване на законността и в Руската съветска федеративна социалистическа република, по-късно преименувана на Руска федерация. \nПравоохранителните органи на практика престават да изпълняват възложените им конституционни задължения, като освен това са и деморализирани. В Руската федерация през последното десетилетие на ХХ век действуват 600 крупни организирани престъпни групи (ОПГ) и 4300 малки ОПГ с десетки хиляди престъпни участници в тях. \nСлед 1997 г. в цяла Русия към бандитите се присъединяват и \"таласъмите под пагон\", които започват активно да \"чадърят\" бизнесмените, прекрачващи законите. Ежегодно хиляди милиционери извършват престъпления, немалко от тях били съдени за подкупи. \nЕто защо през 2009 г. Владимир Путин, тогава в качеството си на министър-председател на Руската федерация (след два мандата от 2000 до 2008 г. като държавен глава), нарежда започването на масова чистка в милиционерските редици на отделните субекти на Руската федерация, в хода на която към административно-дисциплинарна отговорност са привлечени и 328 сътрудници на Министерството на вътрешните работи, а 259 са арестувани за подкупи. Отстранени са от заеманите длъжности високопоставени служители на милицията на Иркутска и Брянска област, в Карачаево-Черкесия, Коми, Ямало-Ненецката автономна област и редица други региони на Русия, а също и ръководителите на правоохранителните органи на Псковска и Оренбурска област, както и на Хабаровския край. Тези мерки са адекватен отговор  на управленското дуо Дмитрий Медведев (на длъжност президент от 2008 г. до 2012 г.) и Владимир Путин като премиер на Руската федерация, на категорично отрицателните настроения сред руските граждани към дейността на правоохранителните органи по това време. Според резултатите от проучванията на общественото мнение 67% от респондентите изразяват недоверие към милицията. Така например през 2007 г. незаконно към наказателна отговорност са привлечени 5265 граждани на Руската федерация, при която една четвърт от тях са били арестувани. По-късно на пострадалите от произвола на правоохранителните органи са изплатени 120 млн. рубли компенсации за сметка на данъкоплатците. През първото тримесечие на 2008 г. били подадени 500 заявления за физически и морални вреди, причинени на граждани на Руската федерация от незаконните действия на милицията, прокуратурата и съдилищата. \nТова е била основната тема на разговорите на омбудсманите на отделните субекти в Русия на тяхната среща на 23 ноември 2009 г. с президента на Русия Дмитрий Медведев. Също така било отбелязано, че в страната продължават да съдят за отправена критика към губернаторите, като бива прилаган членът на Наказателния кодекс за разпалване на социална и национална вражда, а чиновниците продължават да издевателстват над гражданите. Броят на убийствата ежегодно нараства. Въпреки че в Руската федерация през този период броят на милиционерите е 2,2 пъти по-висок от броя на полицейските служители в целите Съединени американски щати, ефективността от тяхната работа е значително по-ниска. \nТова положение предизвиква президентски указ от 24 декември 2009 г. за усъвършенстване на дейността на органите на Министерството на вътрешните работи. С 10 хиляди служители е намален щатът на централния апарат на Министерството на вътрешните работи, който по това време превъзхожда целия апарат на ведомството, когато съществува Съветският съюз. На 18 февруари 2010 г. са уволнени 17 генерали, в това число и двама заместник-министри на вътрешните работи и осем регионални ръководители на милицията, а на 23 март - началникът на транспортната милиция. \nНо критиките към силовите структури в Руската федерация ни най-малко \nне намаляват техните заслуги \nза осигуряването на обществения ред. Само за периода 1991-2005 г. при изпълнение на служебните им задължения загиват 6698 сътрудници на милицията. Особено големи са загубите в Северен Кавказ. За заслуги пред родината 2500 милиционери получават държавни награди, в това число 9 души са удостоени със званието \"Герой на Русия\", като за петима награждаването е посмъртно. \nПо време на своето държавно посещение във Франция от 1 до 3 март 2010 г., по време на своята среща с френски бизнесмени, Дмитрий Медведев отбелязва несъвършенствата на правовата и съдебната система на Русия, като заявява, че лично ще се заеме с нейната модернизация. През  януари 2013 г. правителството на Руската федерация утвърждава федерална целева програма \"Развитие на съдебната система в Русия през 2013-2020 г.\". \nНякои от служителите на Темида небрежно или с личен умисъл за изгода се отнасят към изпълнението на своите служебни задължения. Така например през 2004-2005 г. 110 души са отстранени от съдийски длъжности. Очевидно е, че докато в страната има продажно правосъдие, дотогава ще съществуват нагласени присъди, \"телефонно право\", а законът ще демонстрира избирателен характер. За това и още много проблеми, свързани с правоохранителната и правораздавателната дейност в Руската федерация, говорят Владимир Путин (на 6 февруари 2008 г. пред колегията на Министерството на вътрешните работи) и Дмитрий Медведев, в своето послание към Федералното събрание на 12 ноември 2009 г. \nПрезидентът и министър-председателят на Руската федерация са единодушни, че \"За да бъде успешна борбата с корупцията, всички сфери на държавната власт трябва  да бъдат открити за обществото,  включително дейността на органите на държавната власт\". \nИменно в тази насока е приетият през 2010 г. комплекс от закони за минимизиране на корупционните практики в Руската федерация. Още през 2008 г. е одобрен Национален план за противодействие на корупцията. Един от основните му инструменти е въвеждането на \"Антикорупционна експертиза на нормативните правови актове на Руската федерация, като средство за профилактика на корупцията\". Същността на тази методика е да бъдат отстранявани в проектозаконите правните норми или дефектите на тези норми, които сами по себе си могат да създават правни основи за корупционни практики, тоест да бъде елиминирана т. нар. корупциогенност. \nУбеден съм, че читателят вече си е изяснил защо (псевдо)елитът в България от целия политически спектър се занимава с алабализми на тема \"корупция\", вместо радикално да внедрява положителния чуждестранен опит, и руски, и американски и дори от Гана, в която държава неподаването на декларация за имотно състояние от задължените в този смисъл лица, заемащи публични длъжности, бива санкционирано със затвор до 2 години. \nКаква е поуката? Тя е открита благодарение на столетния осмислен опит на българския народ и е изразена в пословицата \"Не е луд този, който яде баницата, а този, който му я дава\". \n    \n", "date": "2018.03.14", "title": "Пример, стресиращ българския (псевдо)елит "}
{"url": "http://www.duma.bg/node/162700", "text": "От град и от гроб връщане няма...Градът и властта винаги са били ръка за ръка и рамо до рамо - две взаимно неизключващи се понятия. \nКакто бе оповестено преди време \"Гинка от Пазарджик\" стана метафора на времето, в което живеем. Някои дори се нахъсаха, повече отколкото беше необходимо и допустимо. Кой не поиска да има около себе си Гинка!? Дори отидоха и по-далече... В аптеката пациент поискал да си купи гинкобилоба, преди Гинка от Пазаджик да купи и аптеките и да има нови цени и там. \nНо кое в случая беше обидното: \"Гинка\" или \"от Пазарджик\" още изясняваме... Че то от Пазарджик не е само Гинка. От Пазарджик е и Екатерина Захариева. И как би звучало \"Екатеринка  от Пазарджик\", която сега е вече и външен министър, вицепремиер и министър на всяко министерство, което оваканти мястото за шеф... \nА Татяна от Трявна пък уточни, че Гинка не е от Пазарджик, а от Съединение или Стамболийски, още по-точно... Все едно. Както Бат Сали е от Самоков, а го \"избраха\" в Кюстендил. От Самоков е и Данчето Фандъкова. Защо и за нея не кажат \"Йорданка от Самоков\"? Или Цвета от Болярово!? Също така биха звучали още \"Волен от Ямбол\", \"Валери от Долни Чифлик\" или \"Делян от Хасково\", \"Мария Габирел от Гоце Делчев\", \"Росен от Гоце Делчев\"...\"Георги от Сирищник\", или \"Корнелия от Крушовица\". \nПри шоумените е познато като \"Васко Кръпката от Подуяне\" , \"Слави от Учиндол\" , \"Годжи от Криводол\". Така беше някога и за Тато от Правец, Жельо от Веселиново, а днес Бойко от Банкя... И така нататък, и така нататък... Такава ни е географията. Такава ни е и биографията. Такава ни е и политиката. Такива са ни и медиите... \nНищо обидно не влагам в географските и  биографичните подробности. Нищо че някои от горе цитираните още не знаят Пекин чия столица е - на Китай или на Виетнам... По-важното е, че доста от тях никога няма да се върнат по родните си места. Защото са европейци. Защото са елит... Защото властта е в ръцете им. А от град, както уточнихме още в началото, връщане няма. От селото излизаме, но селото никога не излиза от нас фактически... \nЗащото за всички тях разказът на Алеко Константинов е достоверен и все по-валиден и те са лирическият герой на \"Пази, боже, сляпо да прогледа\". Алеко Константинов тези дни навърши 155 години. Но още по-безсмъртен е неговият и нашият \"Бай Ганьо\". \nПази, Боже... Но що свят ще \"изръшкат\" още наследниците на бай ви Ганя, бедна ви е фантазията! \n    \n", "date": "2018.03.14", "title": "Ех... пази Боже!"}
{"url": "http://www.duma.bg/node/162701", "text": "На днешната дата преди 90 години извън България е родена личност, която би трябвало да наредим до плеядата национални герои, да я вградим в  олтара на историческата ни памет. Тази личност все още не озарява съзнанието ни както героите от освободителните ни борби, не я е споходил ореолът на мъченическата смърт (съвсем случайно, впрочем).  Но това в никакъв случай не я прави по-малко герой, нито пък омаловажава правото й да присъства сред плеядата.  \nСтава дума за македонския темел на българския национален дух Темелко Нешков (1928-2013 г.). Той е сред единиците, които македонизмът и Титовата тоталитарна машина не са могли да смелят. Лежал е общо 12 години по югозанданите, защото е искал да остане българин. Не се е давал да му сменят етническия чип. През него е минал мракобесният валяк на обезбългаряването на Македония след Втората световна война. И в същото време този валяк се оказва прекършен от съпротивата на темела Нешков срещу едно етническо прочистване и историческата несправедливост. \nТемелко Нешков произхожда от известно семейсто от прилепското село Бело поле. Своята битка за българщината той започва още на 18-годишна възраст, когато се включва  \nв редиците на ВМРО  \nПрез 1946 г. е привлечен в групата на Ангел Мишев и Живко Илиев. Това е група, която воюва за българската Укръвна групаФ на Македония и в един момент  взема решение за въоръжена съпротива, защото великите сили остават глухи за меморандумите, настояващи да се обърне внимание за геноцида, извършван от режима на Тито върху българитe в Македония. През 1947 г. Темелко е осъден на 12 години затвор заради българското си самосъзнание. Подсъдими в процеса са 11 души, от които 4-ма са осъдени на смърт. Излежава си присъдата, но през 1959 г. отново е осъден на 4 години - пак заради българщината, макар официално да е записано заради вражеска пропаганда и опити за разцепване на Югославия.  \nМакар най-сладките години на младостта му да минават по лагери, затвори и карцери, съдбата му подава ръка да се влюби и ожени, да създаде и съхрани семейство. Но и в това отношение не липсват изпитания. В един момент семейството му трябва да се раздели. Макар да е бил постоянно следен от югославските служби, през 1977 г. намира начин тайно да емигрира с 19-годишната си дъщеря Славица в Белгия. Без обаче да е сигурен дали и кога ще се съберат с жена си Даница и 14-годишния им син Любчо, които са останали в Скопие. Все пак съдбата повторно се оказва благосклонна към семейството и година по-късно с помощта на верни приятели и близки съпругата и синът също успяват да се измъкнат от Титовите тайни служби и да отидат в Белгия. От началото на 80-те години темелът Нешков  постига една от мечтите си, завещана от баща му - да заживее в България. Тук съответно децата му получават образование и в момента са собственици на информационната агенция БГНЕС. През 2015 г. библиотеката на националната ни памет се обогати с още един исторически документ -  \nкнигата \"Раздяла няма. Македония срещу македонизма\" (издателство \"Свети Климент Охридски\"). Това е уникална мемоаристика за тежката борба в името на българското самосъзнание, за горчивите страници на историята ни от последния половин век. Това е единствено по рода си мемоарно свидетелство, което осветява антибългарската страна на пансърбизма и Югославия, от които българският етнос остава силно осакатен. Та неин автор е именно Темелко Нешков. Отделно през 2017 г. книгата УТемелко Нешков. Досие. Югославия срещу душата на Македония\", в която са събрани около 250 разпити, доноси, доклади, информации, събирани от югославската тайна служба срещу Нешков. \nИзвестно е какво представляваше македонизмът - идеология, политика и практика за изтръгване на българския корен от населението на Македония, за промиването на мозъка му, че не е българско, а е македонско. Всъщност това е продължение на великосръбския шовинизъм, пръкнал се в края на 19 век, набрал скорост между двете световни войни през 20 век и избуял при Титова Югославия. \nКогато обаче зачетеш страница по страница, глава по глава, страданието на този човек придобива кръв и плът. В кръв и плът се превръща изобщо мъченичеството на българщината. В книгите има покъртителни описания на разпити, мъчения карцери, лагери, нечовешки условия, гаври с човешкото достойнство. От страниците читателят научава за лагера в Добой - Титовата каторга за българите. УДобой беше живото мъчилище, тук се измъчваха даже сенките на хоратаФ, пише Темелко Нешков. В следствения арест през 1947 г. той е бит и измъчван, но не се отказал от българския си корен. На последвалия съдебен процес получава 12-годишна присъда, но пак не признава вина, че е защитавал произхода си. Години по-късно един от македонските обвинители ще се изпусне да каже, че непълнолетният по време на процеса Темелко е трябвало да бъде направо екзекутиран. В същия лагера в Добой е наказван да виси нощем в Умъртвешкия ковчегФ, закачен на кухненската барака, при което У...имаш чувството, че тялото ти е увиснало на закачалкаФ. Пак в Добой  \nлагерниците  \nса взривявали скали,  \nнемалко от тях са загивали от паднали отломки и един ден такава скална отломка направо е размазала лагерник на сантиметри от Темелко Нешков. Просто по чиста случайност той е стоял на крачка от смъртта. Благодарение на тази крачка разстояние сега знаем за страданията български. Но дори и след това случайно оцеляване Нешков не се отказва от българския род. И никога не приема името Нешкоски, както впрочем са направили някои негови роднини в югославска Македония. Не го прави нито при втория съдебен процес през 1959 г., който му лепва 4 години затвор, не го прави нито при ежедневния тормоз над него и семейството му, когато е извън затворите, нито при рисковете и провокациите на югославските тайни служби, когато е в емиграция.  \nОт страница на страница и от глава на глава стигаш до извода, че държиш в ръцете си записки по българските, но не въстания, а страдания. Въпреки че се описват събития в съседна държава, \"Раздяла няма...\" е част от историята на българския етнос, макар и доста горчива част. В библиотеката на българското съзнание тази книга може спокойно да стои редом до записките на Захари Стоянов. Темелът Нешков е минал през своята Голгота, за да остане българин, минал е през македонската Голгота на българския род. Някак от само себе си съзнанието ти го канонизира като светец, макар съдбата щастливо (и изглежда по чиста случайност) да му е спестила мъченическата смърт. Нешков е излят в българската история и памет, макар и не в славните и ликуващите им отрязъци. И пак някак неволно се питаш: България не му ли дължи признание, не му ли дължи улица или площад на негово име? \n      \n", "date": "2018.03.14", "title": "Темелко Нешков - македонският темел на българщината"}
{"url": "http://www.duma.bg/node/162747", "text": "БСП в Габрово започва подписка за свикване на извънредна общинска сесия заради напрежението около заселването на роми с социалните жилища в града. Това обяви на брифинг вчера областният председател на левицата Николай Григоров. Социалистите са категорични, че спешно трябва да се обсъдят въпросите със социалните жилища в Габрово, бъдещето на Трето ОУ \"Цанко Дюстабанов\" и създалото се напрежение сред жителите на града. Те питат \"къде и в колко общински жилища са настанени, какви мерки се предвиждат официално от ръководството на общината за снемане на напрежението и какви мерки за интеграция ще бъдат предприети в краткосрочен и дългосрочен план\". \n\"Има заселване на роми. В класа на моя син се появиха две деца от Казанлък\", коментира депутатът от \"БСП за България\" Кристина Сидорова. Тя подчерта, че има напрежение в целия град и то трябва да бъде туширано. По думите на Сидорова е необходимо да се набележат предложения и стъпки как да се решат проблемите. \nИзвънредното заседание на ОбС в Габрово трябва да стане преди редовното, което е на 29 март. \n  \n    \n", "date": "2018.03.14", "title": "Левицата в Габрово иска извънредно заседание на Общинския съвет за ромите "}
{"url": "http://www.duma.bg/node/162734", "text": "Свлачището на пътя Смолян-Мадан се разширява и става все по-опасно. Кметът на село Търън Явор Говедаров заяви, че то засяга над 4000 души в района. Според него има опасения за скъсване на водопровода, който снабдява 11 населени места.  \nСвлачището е активно и затова тонове скална маса не разчистват. Сега периметърът му е над 1 метър, дълбочината е около 3,5 метра.  \nОбходният път е през Рудозем, удължава се с около 20,30 км. В момента се работи за алтернативен път, който ще стане в рамките на 10 дни. Товарният поток ще преминава през Рудозем - Смилян. Опасенията на хората са, че ако не се вземат спешни мерки, свлачището може да затрупа река Черна и това ще доведе до наводнения, които да създадат проблеми на пречиствателната станция в района. Все още не е ясно кога ще започне разчистването, очакват се още геолози, които да направят проучвания.  \n    \n", "date": "2018.03.14", "title": " Свлачището на пътя Смолян-Мадан се разширява"}
{"url": "http://www.duma.bg/node/162735", "text": "Учителка от елитно училище в Пазарджик е наказана с \"предупреждение за уволнение\", след като няколко шестокласници, на които преподавала, подали жалба срещу нея. Децата обвиняват преподавателката си в насилие. Тя е обжалвала дисциплинарната санкция, но Окръжният съд я потвърждава с окончателно решение. \nНаказанието е наложено, защото в различни дни през учебната 2016-2017 година в час по английски език преподавателката дърпала ушите на различни ученици и им крещяла поради невъзможност да въдвори ред. Преди това пък казала на ученичка: \"Ти нямаш грам акъл в главата!\" и я нарекла безотговорна и безочлива. Учителката обиждала децата и с думи като \"говеда\". \nСамите деца чрез ученическия съвет написали жалба, както свидетелстват в съда, а тя била внесена при директорката от родители. \nОспорваната заповед е наложена на 10 януари миналата година от директорката на учебното заведение и е обжалвана пред Районния съд с мотива, че школската ръководителка не е направила необходимото, за да докаже вина, и не показала жалбите от деца и родители. Така наказаната била лишена от възможност да се защити. Магистратите на първа инстанция отменят заповедта като немотивирана. Окръжният съд обаче посочва, че в исковата молба липсва оплакване за мотивите, а съдът е длъжен да се съобрази с параметрите й, не може да я дописва. Наказанието е оставено в сила, а учителката е осъдена да плати на училището разноските за две инстанции - общо 625 лева.   \n", "date": "2018.03.14", "title": " Наказват учителка заради дърпане на уши"}
{"url": "http://www.duma.bg/node/162737", "text": "Началото на мащабен ремонт на Професионалната гимназия по аграрни технологии \"Цанко Церковски\" беше дадено в Павликени вчера. Символично първото парче от изолацията положи кметът инж. Емануил Манолов. Проектът се финансира безвъзмездно с 1 300 000 лева по ОП \"Региони в растеж\" 2014-2020 г., съфинансирана от ЕС чрез Европейския фонд за регионално развитие. \n\"Гимназията е важна за Павликени, тъй като подготвя кадри за основния икономически отрасъл на региона - селското стопанство\", заяви инж. Манолов. Той припомни, че в гимназията са въведени нови и перспективни специалности, съответстващи на нуждите от професионални знания и умения, отговарящи на изискванията на пазара на труда. \nПроектът цели да подобри образователната инфраструктура, предоставяща квалификация и умения на учащите, свързани с нуждите на пазара на труда. С обновяването на учебното заведение ще се повиши неговата конкурентоспособност, ще се предотврати тенденцията към намаляване на учащите, ще се намали процентът на преждевременно напусналите и ще се подобри професионалната реализация на завършилите. Ремонтът включва мерки за енергийна ефективност и изпълнение на предписанията от докладите за установяване на техническите характеристики в учебната сграда и работилница. \nТова е поредният реализиран проект на община Павликени. Вече е приключило санирането на болницата, 3 детски градини и детската ясла, ОУ \"Бачо Киро\" в Бяла Черква, Дом за стари хора в с. Караисен и административната сграда на общината. \n  \n    \n", "date": "2018.03.14", "title": "Кметът на Павликени даде старт на мащабен ремонт на аграрната гимназия"}
{"url": "http://www.duma.bg/node/162748", "text": "Жителите на Хасково поздравиха депутата от \"БСП за България\" Елена Йончева за разкритията й около \"Кумгейт\". Тя заедно с младежите от БСП в града се включи в събирането на подписи против сделката с ЧЕЗ. Йончева посети и община Маджарово, и с. Бориславци. \"Не по-малка е активността на гражданите в малките населени места. Те са с ясна и категорична позиция и са добре информирани за скандалната сделка\", заяви Йончева. \nПодписката набира скорост в цялата страна. Народният представител от \"БСП за България\" Милко Недялков даде началото на инициативата в Луковит. Той разговаря с жителите на общината за позицията и действията на БСП за защита на гражданите от монополите, за доходите, социалните права и защита на възрастните и на хората с намалена работоспособност и в неравностойно положение.   \nВ Смолян и във Враца хората също подкрепиха инициативата на левицата. Да спрем рушенето на държавността от управляващите от ГЕРБ, призоваха врачани. В подписката в Монтана се включиха депутатът от \"БСП за България\" д-р Илиян Тимчев и лидерът на БСП Камелия Трифонова. \nНародният представител Иван Ибришимов, областният лидер Станислав Павлов и областният координатор Ивайло Петров приканиха хората в Дупница да подкрепят развалянето на сделката за ЧЕЗ. Подписката за ЧЕЗ има огромно морално значение, за да покаже, че хората в България не спят, заяви в Добрич депутатът Таско Ерменков.    \n", "date": "2018.03.14", "title": "Хасковлии поздравиха Елена Йончева за разкритията около \"Кумгейт\""}
{"url": "http://www.duma.bg/node/162738", "text": "Паметникът на Джон Атанасов пред Телефонната палата в София може да бъде преместен. Това е желанието на собственика на сградата \"НГ пропърти\" ЕАД. Член на съвета на директорите на дружеството е бизнесменът Васил Божков. \nВ началото на месеца се разбра, че главният архитект на столицата Здравко Здравков е издал разрешение за промяна на устройствения план за Телефонната палата, което допуска етажите й от 5 да станат 6. С проекта собственикът променя предназначението на сградата, като желанието му е тя да се превърне в \"обществено обслужваща\" сграда с изложбени площи, музейна част и технологични помещения. \nПред телевизия Борислав Петров, представител на собственика на Телефонната палата, обясни, че паметникът ще бъде преместен изцяло за тяхна сметка. Той посочи, че вече му е избрано и ново място - Техническият университет в София. От самото висше училище уточниха, че очакват монумента до края на месеца. \nЕдинствената пречка за преместването на паметника може да се окаже авторът му Вълко Ценов. Статуята е собственост на Столичната община, но ако скулпторът не даде съгласието си, монументът може да остане на сегашното си място. Ценов обясни, че творбата му е направена специално за сградата на Телефонната палата, защото тя е свързана с технологиите и комуникациите, а Джон Атанасов е създателят на прототипа на съвременния компютър. Той добави, че никой не го е търсил да го пита дали е съгласен паметникът да бъде преместен.   \n", "date": "2018.03.14", "title": " Искат да местят паметника на Джон Атанасов от Телефонната палата пред ТУ"}
{"url": "http://www.duma.bg/node/162703", "text": "Помните поговорката \"Вода гази, жаден ходи\", нали? И перничани така. По въглища стъпват, а мръзнат през зимата. Парадоксално, но в най-студените месеци на годината емблема на миньорски град станаха студените радиатори и липсата на топла вода. \nПроблемите с топлоподаването в Перник започнаха през 2017 г. То не бяха пожари, спукани топлопроводи, аварии в мрежата. То не беше липса на... въглища. Дори железните перничани не издържаха на терора на \"Топлофикация Перник\", излязоха на протести и размахаха винкелите. Е, разбира се, че крушката си има опашка. Не може да експлоатираш нещо, без да влагаш в него пари за рехабилитация и ремонти... \nЗащо обаче трябваше  недоволните да излязат на улицата  за да се сетят контролните органи на енергийното министерство да направят проверка. \nТя показва, че през последните пет години \"Топлофикация Перник\" не е извършвала планова подмяна на амортизирани участъци на мрежата. През 2017 г. аварийните пробиви на топлопроводи са се увеличили с 30% спрямо предходните 12 месеца. От дружеството се оправдаха, че повредените кабели прекъсват електрозахранването към основни съоръжения в централата, част от които са в цех \"Въглеподаване\". \nОсновното и резервното гориво на \"Топлофикация Перник\" са въглища. Вследствие на прекъснатата им доставка централата превключва котлите на работа с природен газ. При промяна на горивото съоръженията не могат да достигнат необходимата топлинна мощност, твърдят от \"Топлофикация Перник\". \nВ крайна сметка от КЕВР излязоха със становище  абонатите да бъдат компенсирани  за периода, в който са били с некачествено топлоснабдяване след аварията. Дали това ще се случи ще покаже времето...  \nПернишката ТЕЦ е натрупал доста години работа. Той започва да функционира в далечната 1951 г. Разполага с 5 парни котела. Едва през 2007 г., когато топлоцентралата е още държавна, е извършена реконструкцията на пети котел с пари от европрограми. Изискването е той бъде приведен в съответствие с екологичните изисквания. По план ремонтът е трябвало да приключи през 2008 г., но това не е сторено. Не е изпълнено също и спирането на първи и втори котел, които са сред основните замърсители в Перник. \nПрез 2011 г. собственик на ТЕЦ-а става енергийният бос Христо Ковачки. Той придобива собствеността в периода, когато държавното предприятие изпада в неплатежоспособност с дългове от 140 млн. лв. и е започнала процедура по обявяването му в несъстоятелност. Ковачки е единствен негов доставчик на въглища. На последното си редовно заседание на 16 ноември 2016 г., преди да подаде оставка, вторият кабинет на Бойко Борисов прехвърли по предложение на министъра на енергетиката окончателно права и задължения по предоставена вече концесия за добив на въглища от \"Пернишки въглищен басейн\" на Христо Ковачки. Чрез предприятието си \"Мини открит въгледобив\" той осигурява всеки ден около 3000 т кюмюр. \nВ началото Ковачки зариби перничани със смели проекти за пернишкото дружество. Той представи като своя идеята отпреди двайсетина години парното на столицата да се захранва от неговата ТЕЦ \"Република\". Това, разбира се, не се случи, но пък \"новаторът\" се сдоби с поредната топлоцентрала. \nСлед като, освен в енергетиката, Ковачки влезе и в политиката чрез партията си ЛИДЕР, топлата му връзка с ГЕРБ стана почти гореща. Само преди десетина дни кметицата на Перник Вяра Церовска от ГЕРБ беше готова да му хариже на концесия  апетитен терен от 135 декара в кв. \"Проучване\". Намеренията на олигарха са там да се изхвърля сгурията, остатъци от въглища и боклуците от ТЕЦ-а в продължение на 10 години. Паметливите помнят, че преди години държавата обезщети Перник с 18 млн. лв. точно заради замърсяването на въздуха от отпадъците. И не само това! Планирано било Ковачки да придобие имота на супер далавера - за 6 (шест!)... стотинки на кв.м, или за около 8000 лв. годишно. Само бурната реакция на перничани спря сделката, а кметицата беше принудена да я изтегли от дневния ред на заседанието на Общинския съвет, разказват съветници. \nВ началото на 2018 г. беше публикуван доклад на \"Грийнпийс България\", който разкрива генезиса на \"въглищната\" империя на Ковачки, подкрепяна от държавата в ущърб на обществения интерес. В документа лъсват сенчести и сложни икономически, финансови и политически интереси, които се преплитат дълбоко под структурираната от години и оцеляваща при редица различни правителства схема. Генерираща огромни приходи, но изкарвана на счетоводна загуба,  империята дължи на хазната данъци за над милиард лева но в същото време получава държавна помощ под формата на високи цени на произвежданата от нейните топлофикации електроенергия. Силно замърсяващият околната среда и плащащият ниски заплати т.нар. бизнес на Ковачки процъфтява от години, сочат авторите на доклада.  \nКовачки фокусира върху себе си общественото внимание и по този начин действителните интереси, които стоят зад неговата икономическа група, остават в сянка, се твърди в разкритията. В тях се изказва предположението, че надали той е крайният собственик на този бизнес, а е по-скоро \"гръмоотвод\" за медийния интерес\". Според анализа \"сложната бизнес структура от мини за въглища и електроцентрали не би могла да се осъществи без протекцията на ключови фигури в институциите, обвързани с интересите на банковите капитали\". В доклада се разкрива още, че  бизнесменът Ковачки е връх на огромен айсберг  а под повърхността остават скритите отношения между енергетика, финансов капитал и държавно управление. По думите на авторите на доклада фирмите на Ковачки са оплетени в сложна мрежа - мините доставят въглища до собствени топлофикации. На изхода стои свой търговец на електричество, свързани фирми осигуряват ремонт, шосеен транспорт, доставки на горива и материали, дори храната във ведомствени магазини, подчертават от \"Грийнпийс България\".  \nОт организацията дават примери за странно проведени приватизационни търгове, такива с необичайни пречки пред чуждия бизнес и нереално ниски цени на активите, оспорвани в съда сделки, които накрая се печелят от фирми на Ковачки. Това налага извода, че енергийният бос е само представител на скрити, близки до властта и финансово обезпечени, интереси се коментира в документа. \nВ същото време неизплатените задължения към персонала и социалното осигуряване са за 109 млн. лв., а реалните борчове към края на 2016 г. са за общо 1,122 млрд. лв., пресмятат от екоструктурата. Оттам са категорични, че тази империя е пред разпад, чиито последици могат да бъдат много тежки както за регионите, в които работят нейните звена, така и за държавата. Алтернативата се нарича \"законност\" и включва зачитане на публичния финансов интерес, опазване на околната среда и съпричастност към положението на работниците, се казва в заключението на доклада. \nХристо Ковачки \n \"Топлофикация Перник\" е изключително амортизирана, категоричен е пернишкият депутат от \"БСП за България\" Станислав Владимиров. По думите му, ако собственикът Христо Ковачки не предприеме спешни мерки и не инвестира в него пари, нищо добро не чака перничани. \"Перник е най-топлофицираният град на глава от населението в България. \"Топлофикация Перник\" има над 12 000 абонати, които нямат друга алтернатива за отопление. Те плащат всеки месец по около 100 лв. за парно. Лесно е да се изчисли каква е сумата, която прибира Ковачки за месец и за година. Въпросът е защо от парите не се заделят суми за инвестиции. Ако перничани започнат да се отопляват на ток, системата няма да издържи. Много от блоковете са строени без комини, а на много места димоотводите са запушени, защото хората разчитат на централно парно\", обясни Владимиров. \nСпоред него Ковачки носи огромна отговорност за битието на перничани. \"Топлопреносната мрежа в града е близо 140 км. В централната градска част тя е на около 70 години. По нея няма здраво място и затова авариите са почти всекидневни\", възмути се народният представител. \nСтанислав Владимиров заедно с пернишкия си колега Любомир Бонев и депутатите Таско Ерменков и Кристина Сидорова е внесъл питане в Народното събрание до енергийния министър Теменужка Петкова. Те искат отговор на въпроса каква е политиката на Министерството на енергетиката в областта на топлоснабдяването и контрола, който следва да бъде осъществяван от ведомството. Владимиров уточни, че същият проблем имат и жителите на Габрово, където собственик на местната топлофикация е Христо Ковачки.   \n", "date": "2018.03.14", "title": " По въглища ходят, цяла зима мръзнат "}
{"url": "http://www.duma.bg/node/162753", "text": "Сделката за ЧЕЗ може да пропадне заради натиск на българското правителство над две български банки, заяви шефът на Надзорния съвет на чешката компания Вацлав Пачеш. Според него премиерът Бойко Борисов не искал ЧЕЗ в България. Чехът се опасява, че купувачът на \"ЧЕЗ България\" \"Инерком\" на Гинка Върбакова няма да може да плати цената. Възможността държавата да влезе в сделката и да притежава голяма част от активите на ЕРП-то ще е сериозен правен проблем заради арбитража с България, смята Пачеш.  \nВ свой материал австрийският в. \"Дер Щандард\" определи Гинка като подставено лице, което трябва да осъществи сделка за олигарсите в България. Президентът Румен Радев пък обяви, че свиква през април КСНС за енергийната сигурност.   \n", "date": "2018.03.14", "title": "ЧЕЗ се опасява, че Гинка няма да плати  "}
{"url": "http://www.duma.bg/node/162707", "text": "\n  \"Личните интереси на някои днешни български ръководители пречат за  издигане на икономическото благосъстояние на българския народ\" - Изглежда вие бяхте единственият, живеещ в чужбина, български гражданин, който присъстваше като официален гост на тържествата в Плевен и в София по повод 140-годишния юбилей. На какво смятате, че се дължи поканата към вас? \n- Предполагам, че има три причини да бъда поканен от инициативния комитет: Първо, аз съм роден в България, а за мое отечество смятам Русия. Първите 18 години от днешните ми 83 прекарах в София, където завърших гимназия и станах юношески шампион по плуване на България на 100 и 200 метра в стила брус. За втора причина смятам факта, че способствах за увеличаване на броя на гостите от Русия - членове на Руското историческо общество, на Военно-историческото общество, мои приятели - депутати в Думата. Поради което и бях награден с юбилеен медал и диплом. И трето - това е родословната ми връзка с тази 140-годишнина. Победеният султан Абдул Хамид Втори моли руския император Александър Втори да върне като посланик моя родственик Алексей Б. Лобанов-Ростовски. Именно той сключва със султана Константинополския мирен договор, прекратяващ военните действия. Лобанов-Ростовски включва в Константинополския договор три съществени клаузи, даващи основание да се постави началото на независима българска държава и да се създаде Търновската конституция. \n- Вероятно третата причина тук е най-важната. Бихте ли ни казали нещо повече за този ваш предшественик и за ролята му в борбите ни за национално освобождение? \n- През 1859 г. като посланик на Русия в Цариград княз Алексей Борисович Лобанов-Ростовски изпраща изключително интересни доклади до министъра на външните работи - княз Горчаков. Алексей Борисович се занимава със спонсориране на български вестници, с основаване на училища в Кукуш, Охрид и Солун. Съпреживява перипетиите на църковния въпрос. Прехвърля в Русия български фамилии, заплашени с Диарбекир... \nНай-силно впечатление прави докладът му от 21 март 1861 г.: \n\"Княже, вчера се яви при мене един българин, наречен Стойкович, когото съвсем не познавах.\" (Нищо чудно, историците също не знаят кой е той.) Каза, че бил роден в Ески Заара, забягнал в Сърбия и е пратен като представител в Цариград от своите сънародници. Целта на това негово пътуване била \"да запази българите колкото се може по-единни с оглед въстанието, което се готвело в цяла Турция\". Следват любопитни сведения за броя и съсредоточието на въоръжените поборници. И нататък: \n\"Пълното неведение, в което се намирах върху личността и миналото на моя събеседник, ми налагаха абсолютна резервираност и предпазливост и му казах, че според мен едно въоръжено въстание много трудно би допринесло за подобряване положението на християните. Струва ми се за предпочитане да изчакат търпеливо реформите. Стойкович ми възрази, че същия съвет за въздържане, за умереност и търпение му бил даден през 1859 г. в Петербург. Въпреки тези уверения, каза ми той, нищо не бе направено, за да се подобри нашата участ, напротив тя се влошава всеки ден. Ние вече не вярваме, че можем да получим нещо с помощта на Европа и сме решени твърдо да си послужим с нашето оръжие, за да свалим омразното иго... Ние бихме чакали още, ако обстоятелствата не ни принуждаваха да бързаме. Католиците използват нашия спор с гърците и се опитват да въвлекат българите към уния с Рим. Страхът, че народът ни може да се раздели, ни налага да ускорим момента на освобождението. Така ние определихме през април да се даде сигнал за въстание.\" \n- Защо според вас патриарх Кирил избухна срещу президента, който е най-малко виновен за ситуацията в България? \n- Укорите на патриарх Кирил към президента Румен Радев са основани на неправилна интерпретация на историческата реалност. Патриарх Кирил не бе добре осведомен, че президентът Радев е един от малкото благоприятно настроени към Русия български политици. Президентът почете с искрено уважение паметта на загиналите от различни националности - в състава на руската армия, както и в състава на българското опълчение. На входа на храм-паметник \"Александър Невски\" в София има надпис на шест езика, единият от които е руски. Този надпис за съжаление патриарх Кирил не е видял и прочел. А този надпис гласи: \"Патриаршеската катедрала \"Св. Александър Невски\" е храм-паметник, издигнат от целия български народ в памет на хилядите руски, български, украински, молдовски, финландски и румънски воини, паднали през 1877-1878 г. за освобождението на България от османско иго\". \nПрезидентът Румен Радев винаги е изразявал това свое отношение, без оглед на политическия отзвук в съвременна Русия. Уви, днес политиката относно националностите в Русия малко се измени. Сега Русия счита всички националности в Руската империя за равностойни войници-руснаци в единната руска армия. Иначе няма съмнение, че Руската империя е обявила война на Турция, и че единна руска армия се сражава с турската армия. Президентът Радев не е длъжен да знае някои тънкости в съвременната руска политика, която се различава от политиката от времето на СССР и царска Русия, когато националностите, включени в руската-съветска империя, винаги се споменаваха в подобни случаи. \nЧест и слава на президента Радев! Благодаря му за почитта, която изрази към националностите на всички воини, които са жертвали живота си в битките за Освобождението на България. Благодаря му също и за това, че от трибуната в гр. Плевен, на 10 декември 2017 г. той убедително изрази желанието и стремежа към дружески отношения между руския и българския народ, като повтори това свое изказване и на тържествата по повод Националния празник на България. Никой друг от българското правителство не каза нищо подобно. \nМного бих искал някой да обясни на патриарх Кирил позицията на президент Радев. Вярвам, че така ще се изясни едно недоразумение, което несправедливо хвърля сянка върху авторитета на президента Радев. \n- Ширят се разногласия относно безкористното отношение на Русия да обяви война на Турция през следващата след Априлското въстание 1877 година. Вие твърдите, че тази Освободителна война е инспирирана от руския народ, защото Александър Втори е принуден да се вслуша в гласа на народа си, така ли? \n- Каквито и да са били причините за война на Русия срещу Турция, руските войници са били дълбоко религиозни, до тях като необразовани хора политическите мотивации дори не е било възможно да достигнат! Те умират за православни братя, за южните братя-славяни. Това е героизмът и той е още по-голям, защото Русия не е била готова за война заради ограниченията, наложени й след Кримската война. Империята няма оръжие, няма флот, патроните не достигат и дори се налага войниците да се бият с камъни. Това е нечуван героизъм. \nТук искам да изтъкна един недостатъчно популярен факт: Като следствие на жестокостите, отразени и в световната преса при потушаването на Априлското въстание, Санктпетербургският митрополит Исидор - епископ на Руската православна църква, митрополит Киевски, Новгородски, Санктпетербургски и Финландски, виден член на Светия синод, получава историческо писмо-молба от българския екзарх Антим I. Екзархът протестирал против Баташките кланета и се обърнал с писмо до руския цар, в което изложил тежкото положение на българския народ и помолил царя да се застъпи за България. След като прочита това сърцераздирателно писмо, Александър II собственоръчно написва резолюция на 12 август 1876 г.: \"Да се освободи България!\" \nКакво повече ни трябва, за да се убедим, че император Александър Втори е бил поставен в изключително неблагоприятни обстоятелства за Русия? Да, Русия тогава освободи България, но за мене тя е загубила войната. Санстефанският унизителен договор е сключен след ултиматум на Англия, че нейните войски са вече при Проливите, и ако руснаците не спрат, ще има \"нова Кримска война\". В резултат на този \"подарък\" за кралица Виктория, която отправя ултиматума до Александър Втори, днес 24 улици в Англия, от които пет в Лондон, носят името на българския град Плевен, където се е водила решителната битка между двете армии. \n- Според вас как е настроено днес обкръжението на Путин - русофилски или русофобски, в смисъл българофилски или българофобски? \n- Обкръжението на президента Путин никак не е единогласно. Общото настроение е удивление от поведението и отношението на българската администрация към Русия. През 2016 г. български депутат дори обяви Русия за враг на България (!?). Българското правителство отказа транзитния \"Южен поток\". Така лиши България от ежедневен доход от по два милиона долара плюс сигурността й за снабдяване с нефт и газ. Подобен е и случаят с \"Белене\". Личните интереси на някои днешни български ръководители пречат за издигане на икономическото благосъстояние на българския народ. И вредят на традиционно приятелските отношения между двете държави. Част от обкръжението на Путин счита такива действия за активно недружелюбни към Русия. \n- Знаем за благотворителната ви дейност и в България и за това, че най-ценният експонат в Природонаучния музей в София е подареното от Вас късче от планетата Марс. Имате ли някакви нови инициативи в същата посока? \n- Отправил съм предложение към Музея в София да организираме през май изложба на тема \"Природата върху хартия и порцелан\". Така също за моя сметка ще се отремонтира залата по минералогия, за да има подходящи витрини за експониране на минералите. Разговарял съм с Румен Петков и по вашата инициатива за Музей към манастира \"Свети Кирик\", който е един почти неизвестен пункт на българо-руските връзки. Материалите, които съхранява Юрий Словачевски - правнук на Началника на Руското богословско училище в този манастир архиепископ Дамян, трябва да бъдат откупени, съхранени и експонирани в този музей. \nТрадиционните вековни връзки между двата братски народа трябва да бъдат развивани и в бъдеще. Взаимоизгодното сътрудничество трябва да продължи и се доразвива.   \n", "date": "2018.03.14", "title": "Неосведомен, патриарх Кирил укори безпричинно президента  "}
{"url": "http://www.duma.bg/node/162749", "text": "Настояваме за спешни мерки за укрепване на дигите във Видинско. Това заяви вчера лидерът на БСП Корнелия Нинова, която заедно с членовете на ИБ и депутати от левицата посети пострадалата от наводненията община Брегово и проведе там заседание.  \nТук сме, за да помогнем най-напред на хората и те да знаят, че не са изоставени, поясни Нинова. \"Доставихме минерална вода, ще дарим пари на пострадалите семейства. Разговаряхме с кмета и общинските съветници как да помогнем да се реши дългосрочно проблемът с наводненията, защото това не се случва тук за първи път\", подчерта тя. \nНинова начерта план за действие. \"Първо, помощ за населението. Второ, изясняване на собствеността на язовирите и поемане на държавна отговорност за тях. Трето, пълна ревизия на договорите за концесия на язовири и там, където не се справя концесионерът, договорът да се прекрати. Четвърто, законодателни промени, така че един държавен орган да отговаря за всички язовири, а не 9 министерства, както е сега\", обясни тя. \nБСП ще настоява и в парламента, и пред правителството държавата да си поеме ролята, а не да прехвърля всичко на кметовете, които нямат средства да поддържат речните корита и язовирите. Нинова припомни, че преди три години левицата е предлагала единен държавен орган да поеме управлението и контрола на язовирите. \"Не ни чуха. Тази инфраструктура е стратегическа за националната сигурност и сигурността на населението. Както в енергийната система, така и тук, ролята на държавата е ключова. Изтеглянето на държавата от важни за сигурността сектори, което направиха правителствата на Борисов, е голяма грешка\", категорична е Нинова.  \nДесет години \"Напоителни системи\" се разпродава и разграбва, припомни зам.-председателят на НС на БСП Кирил Добрев. Той добави, че само от този бюджет са орязани 10 млн.лв. за спешни ремонти, затова държавата трябва да отпусне допълнителни средства. \"Имаше един \"специалист\", шеф на дружеството, който за малко да влезе в затвора и това щеше да стане, ако ГЕРБ не се бяха върнали на власт. Той разпродаде \"Напоителни системи\" и днес виждаме, че съоръженията не издържат\", коментира Добрев. Той се възмути, че сега се дават двойно повече пари, за да се закърпват дупки заради бездействието на правителството. \nМеждувременно стана ясно, че Брегово остава в готовност за евакуация, след като река Тимок заля близо 8000 декара земеделска земя. Част от дворовете на крайните къщи също са наводнени. Бедствено положение е обявено и във видинското село Иново, където след пробив в защитната дига на река Делейнска бяха залети земеделски земи в близост до селото. Към настоящия момент положението е овладяно и няма опасност за населението, а община Видин е осигурила допълнително още 500 чувала с пясък, с които е укрепена дигата. Продължава денонощното наблюдение на река Тополовец, край видинското с. Градец, където са предоставени 100 чувала с пясък от общината. Засега няма опасност от наводнения за селата Рупци и Буковец.     \n", "date": "2018.03.14", "title": " Нинова настоя за спешни мерки за укрепване на дигите във Видинско  "}
{"url": "http://www.duma.bg/node/162693", "text": "Поредната среща на Филхармоничното общество е посветена на концерта на Софийската филхармония на 18 март с именития цигулар Минчо Минчев, добре познатия у нас виртуозен виолончелист Роберт Коен и диригента и композитора Емил Табаков, за когото Музиката е мисия. Темата е \"Обичате ли Брамс (но и Табаков)?\". Поканихме маестро Табаков да бъде скъп гост на нашата сбирка и приехме единствената възможна за него дата, извън обичайния ден и час. Сбирката е днес, 14 март, от 17 ч. в Мраморната зала на Софийската филхармония, съобщават организаторите. Входът е свободен, откъм ул. \"Г. Бенковски\" 1. Водещ е доц. Лъчезар Каранлъков.   \n", "date": "2018.03.14", "title": "Филхармоничното общество се събира днес"}
{"url": "http://www.duma.bg/node/162724", "text": "Британската премиерка Тереза Мей обвини Русия, че е замесена в отравянето на бившия полковник от руското ГРУ Сергей Скрипал и дъщеря му Юлия в английския град Солсбъри. \n\"Сега е ясно, че г-н Скрипал и дъщеря му са били отровени с бойно нервно-паралитично вещество, каквото се произвежда в Русия\", каза Мей в британския парламент. Тя окачестви инцидента като \"безотговорно действие на Русия срещу Обединеното кралство\". По думите й става дума за военно отровно вещество от семейството \"Новичок\" (\"Новак\"). Русия е отговорна или пряко за отравянето му, или защото е загубила контрол над това вещество. Тереза Мей даде на Москва срок до края на вчерашния ден да разкрие подробности за \"Новичок\" пред Организацията за забрана на химическите оръжия.  \nПо-рано бе съобщавано, че Лондон може да отвърне чрез незабавно изгонване на руски дипломати, анулиране на британски визи за олигарсите, свързани с Кремъл, отказ на Великобритания от участие в Световното първенство по футбол в Русия. Други мерки може да бъдат засилено присъствието НАТО по границата с Русия, дамгосването на Русия като държава, която подкрепя тероризъм, а руските банки да бъдат изключени от Международната система за обмен на финансови данни (Swift). \nРуският външен министър Сергей Лавров заяви, че Русия няма да отговаря на британския ултиматум, докато не получи материали по делото. Тя вече искала това, но получила отказ. Подобно искане е необходимо, защото дъщерята на Скрипал е руска гражданка.   \nФренският президент Еманюел Макрон изрази солидарност с Великобритания в телефонен разговор с Тереза Мей. Двамата са съгласни, че страните им трябва да координират действията си по въпроса. Великобритания несъмнено може да \"разчита на солидарността на ЕС\", заяви на свой ред зам-председателят на Еврокомисията Валдис Домбровскис. САЩ са съгласни с Великобритания, че Москва е отговорна за убийството на Скрипал, заяви по-рано държавният секретар Рекс Тилърсън, малко преди да бъде уволнен от президента Доналд Тръмп. По-рано генералният секретар на НАТО Йенс Столтенберг също изрази загрижеността на алианса от случая. \nОбвиненията срещу Русия изискват сериозни доказателства, заяви говорителят на китайското външно министерство Лу Кан. Китай се надява Великобритания \"да оперира с реални факти\", добави той.  \n    \n", "date": "2018.03.14", "title": "Лондон обвини Москва за отравянето на Скрипал"}
{"url": "http://www.duma.bg/node/162750", "text": "\"Патриарх Кирил дойде в България като духовен водач, но избра да си тръгне като политик\". Това заяви президентът Румен Радев вчера в Пловдив като първи официален коментар на отправените от патриарха на Русия упреци срещу България и президента. Но аз не съм само президент, но и християнин, затова не вярвам, че неговата цел е била да всее разкол между нашите народи, добави Радев. \nПрезидентът смята, че е важен въпросът кой се опита да похити общия празник за Освобождението и да го превърне в повод за разделение, да експлоатира кризата в нашите отношения. \"Нашата признателност към Русия е признателност на свободни хора, които помнят и уважават своята история. Нашата признателност не е за сметка на нашето достойнство. Тази позиция аз по категоричен начин отстоях пред българския патриарх и уважавани български митрополити, които бяха на срещата\", категоричен бе президентът. \nТой заяви още, че няма да става заложник на емоциите, а ще работи за възраждането на българо-руските отношения, които други са съсипвали в продължение на години и продължават да го правят. Като част от кризата президентът посочи изопачаването и преиначаването на историята и от двете страни. \"Аз съм президент на Република България и много ясно го отстоях и на срещата с руския патриарх\", подчерта Румен Радев. \nКоментар по темата направи и вицепрезидентът Илияна Йотова. Според нея тонът на руския духовник е неприемлив и неочакван. \"Но за мен е по-важно как реагираха институциите. Реакцията на президента беше правилната реакция - хладнокръвно и с ясни послания. Позицията на президента е доста по-твърда и по-национално отговорна от тази на Валери Симеонов, уточни Йотова. Тя допълни, че не приема, че това е активно мероприятие на Кремъл срещу президентството, а емоционална реакция във възможно най-неприемливата форма.     \n", "date": "2018.03.14", "title": "Патриарх Кирил дойде като духовен водач, но си тръгна като политик"}
{"url": "http://www.duma.bg/node/162751", "text": "Сделката за ЧЕЗ може да пропадне заради натиск на българското правителство над две български банки. Това заяви по БНР шефът на Надзорния съвет на ЧЕЗ Вацлав Пачеш. \"Във вестниците прочетох, че заради натиска две български банки са се оттеглили. Става дума за натиск от българското правителство. Ако това наистина е вярно, аз се опасявам, че всичко ще отиде на вятъра\", казва Пачеш. Той обвини премиера Бойко Борисов, че не иска ЧЕЗ да работи в страната. \nПачеш се опасява, че купувачът на \"ЧЕЗ България\" \"Инерком\" може да не успее да плати сделката, особено след изтичането на документ, свързан с финансирането й. Шефът на надзора на ЧЕЗ потвърждава за вътрешно разследване откъде е изтекъл към българското правителство поверителният документ с информация за финансовите институции, които биха осигурили заем за \"Инерком\". Припомняме, че неофициално цената на сделката е 342 млн. евро. \nВъзможността българската държава да влезе в сделката и да притежава голяма част от активите на ЕРП-то, за което купувачът Гинка Върбакова води преговори миналата седмица в Прага, ще е сериозен правен проблем заради арбитража с България, смята Пачеш. Той обаче е категоричен, че ЧЕЗ няма да се откаже от арбитража. \"Доколкото знам, арбитражът е за много голяма сума - много по-голяма, отколкото сделката с \"Инерком\". Българската държава може да бъде допусната да закупи \"ЧЕЗ България\" или поне по-голямата част от активите, но само когато арбитражът е приключен\", отбелязва той. Според него ЧЕЗ няма да загуби, но няма и да спечели с тази цена на сделката. Чехите обаче категорично искат да си тръгнат от България, защото губят средства и интерес да правят бизнес поради неизпълнени от правителството ангажименти, заяви шефът на надзора на ЧЕЗ.     \n", "date": "2018.03.14", "title": " Чешката компания притеснена, че сделката ще пропадне"}
{"url": "http://www.duma.bg/node/162752", "text": "Президентът Румен Радев обяви, че ще свика през втората половина на април Консултативния съвет за национална сигурност, за да бъде обсъдена енергийната сигурност на страната, а причината за това е скандалната сделка за ЧЕЗ. \"Правителството дължи на българския народ отговори на въпроса каква е схемата за финансиране и по какъв начин тази сделка е получила политическа подкрепа\", заяви вчера държавният глава пред журналисти при посещението си на 68 бригада \"Специални сили\" в Пловдив. \n\"Докато не е ясен този въпрос за схемата на финансите, няма как да сме наясно и с това под каква форма и по какъв начин българското правителство се готви да стане партньор на госпожа Гинка Върбакова. Кой води преговорите от името на българската държава и много по-интересно - кой води преговори от името на госпожа Върбакова? Твърдя категорично, че до момента аз нямах информация от службите по този въпрос. Изрично настоях и получих информацията от компетентните органи, която регулярно е била изпращана в Министерския съвет. Затова считам за основателно през втората половина на април да бъде свикан КСНС, на който да бъде обсъдена енергийната сигурност в страната\", посочи Радев. \nМеждувременно престижният австрийски всекидневник \"Дер Щандард\" публикува критичен материал, в който посочва, че Гинка Върбакова само прикрива сделката на олигарсите в България. \"Олигарсите в България, която сега за пръв път държи ротационното председателство на Съвета на ЕС, държат юздите и задават тона в страната\", пише Маркус Бернат, кореспондент на вестника за Турция, Гърция и България. Той сравнява България с \"театрална сцена\" и определя \"Гинка от Пазарджик\" като \"новата пиеса\", която смайва публиката.  \n\"Досега Пазарджик беше по-известен с доматите и чушките, но собственикът на \"Инерком България\" Гинка Върбакова също се появи в картинката, изглежда \"от нищото\" със семейната си фирма, която купува ЧЕЗ. Никой не вярва, че това е цялата история\", отбелязва Бернат и добавя, че за Гинка се говори като за подставено лице, което трябва да осъществи сделка за олигарсите в България\". По думите му обаче такива истории се случват година след година в България. \"Оттеглянето на ЧЕЗ, която захранва с електричество Северозападна България, включително столицата София, но и най-бедната част на страната около Видин и Монтана, е само още един притеснителен знак\", коментира журналистът. Той припомня за арбитражните дела срещу страната, заведени от ЧЕЗ и EVN заради държавна намеса в бизнеса им. Бернат посочва, че цената на тока е политическа тема в страна, в която мнозинството от хората са станали по-бедни след членството в ЕС - през 2016 г. 23% от българите живеят под прага на бедността, докато през 2008 г. са 21%. От икономическия растеж голяма част от българите не получават нищо, а по-голямата част от над 2 милиона пенсионери преживяват от зеленчуковите си градини и с помощта на децата си, отбелязва Бернат. Той обяснява това с \"корупцията, олигархичната икономика и политиката на икономии на управляващия от 2009 г. премиер Бойко Борисов - някогашен телохранител на държавния и партиен лидер от социализма Тодор Живков\". \n \"Всеки ден излизат информация и факти, които опровергават твърденията на правителството по сделката с ЧЕЗ. От Чехия опровергават това, което казва българското правителство. Проблемът се задълбочава и не се вижда скорошното му решение\". Това заяви вчера лидерът на БСП Корнелия Нинова в Брегово. Според нея е нормално президентът да е притеснен, защото става въпрос за правата на почти 3 млн. българи и националната сигурност. \n\"Приветствам президента за решението му да свика КСНС. Много правилна и навременна стъпка\", подчерта Нинова. По думите й на него отново БСП ще изрази позицията си държавата, на пазарен принцип, да се конкурира и да изкупи дела на ЧЕЗ, а не да си партнира с фирми. Вече много граждани са се включили в подписката, инициирана от левицата, с която се иска разваляне на сделката за ЧЕЗ, допълни Нинова.     \n", "date": "2018.03.14", "title": "Президентът свиква през април КСНС за енергийната сигурност"}
{"url": "http://www.duma.bg/node/162695", "text": "Регионалният етнографски музей в Пловдив организира пъстра работилница за украса на Великденски писани яйца на 31 март от 10 до 16 ч. \nСрещу входна такса от 5 лева организаторите осигуряват всички материали - бели яйчица, бои, восък и писалки. Всеки може с помощта на майсторка сам да изпише свое яйчице и да го отнесе в дома си като великденска украса, поясняват от музея. \n    \n", "date": "2018.03.14", "title": "Работилница за писани яйца"}
{"url": "http://www.duma.bg/node/162736", "text": "Приемът на деца с намален слух в Самостоятелна детска ясла 35 няма да бъде ограничаван до 3 за всяка група. Това стана по предложение на председателя на групата на БСП в СОС Калоян Паргов, който е и заместник-председател на комисията по образование, култура, наука и културно многообразие. \nСъветниците разгледаха промяна в правилата за приемане на деца в общинските самостоятелни детски ясли. В тях се предвиждаше децата с намален слух да бъдат до три за всяка група в детска ясла 35. Тя е специализирана в ранната рехабилитация на деца с увреден слух и е единствената с подобна дейност в София. \n\"Как ще обясним на родителите на отпадналото дете, че правилата за приемане на деца в общинските самостоятелни детски ясли не позволяват в групата да има повече от 3 деца с намален слух\", попита Калоян Паргов, като настоя ограничението за яслата да отпадне. \nПредложението на Калоян Паргов беше гласувано единодушно от всички членове на комисията. Членовете й приеха и новите правила, в които отпада предимството за месторабота на родител в района на яслата.      \n", "date": "2018.03.14", "title": "Одобриха поправка на Калоян Паргов за прием в яслите"}
{"url": "http://www.duma.bg/node/162725", "text": "Президентът на САЩ Доналд Тръмп уволни държавния секретар Рекс Тилърсън. \nТова съобщиха официални представители от Белия дом, цитирани от вестник \"Вашингтон пост\". Малко по-късно американският лидер потвърди информацията със съобщение в туитър. \nТилърсън ще бъде заменен от директора на ЦРУ Майк Помпео. \nИзданието отбелязва, че администрацията организира голяма промяна в екипа за национална сигурност на фона на информацията за предстояща среща с КНДР. \nМайк Помпео, директорът на ЦРУ, ще бъде нашият нов държавен секретар. \"Той ще свърши фантастична работа. Благодаря на Рекс Тилърсън за службата му. Джина Хаспъл ще е новият директор на ЦРУ - първата жена на поста. Честито на всички\", написа Тръмп в социалната мрежа. \nОще миналия петък Тръмп е поискал Тилърсън да се оттегли, пише \"Вашингтон пост\". Топ дипломатът беше принуден да съкрати обиколката си в Африка и вчера се завърна във Вашингтон. \nДжина Хаспъл до момента беше заместник-директор на ЦРУ. Тя е първата жена, която поема управлението на разузнавателната агенция. \nСпоред трима източници от Белия дом президентът чувства, че сега е моментът за промяната, докато се подготвя за разговори с лидера на КНДР Ким Чен-ун. \nТръмп не обясни причината за промяната. \nВ отделни съобщения Помпео и Хаспъл благодарят на държавния глава за повишението. \nТилърсън току-що се завърна във Вашингтон след обиколка в Африка. Слухове, че ще бъде уволнен, вървяха отдавна след поредица от сблъсъци с Тръмп по отношение на външната политика на САЩ. Наскоро той заяви, че очаква да остане на поста си най-малко до края на 2018 г. Но Тилърсън беше считан за външен човек от голяма част от политическите и административните кръгове във Вашингтон, тъй като нямаше никакъв опит в политиката, преди да заеме поста. Преди това той бе изпълнителен директор на петролната компания \"Ексон Мобил\". Миналото лято се появи информация, че Тилърсън е нарекъл Тръмп \"идиот\". Досегашният държавен секретар нито отрече, нито потвърди тези разкрития. В понеделник той се изказа много по-остро от Белия дом по отношение на аферата с отравянето на бившия руски агент Сергей Скрипал, като изрично назова Русия като заподозряна в случая - нещо, което говорителят на Тръмп Сара Сандърс не пожела да направи. \nПомпео, който има дълга кариера в ЦРУ, е много по-добре познат във Вашингтон и коментатори вече определиха назначението му като \"добро мениджърско решение\". Очаква се той да работи много по-лесно с Тръмп поради факта, че винаги е бил силно лоялен към него. Той е завършил военната академия \"Уест Пойнт\" и университета \"Харвард\" и е бивш конгресмен от Републиканската партия.     \n", "date": "2018.03.14", "title": "Тръмп уволни Рекс Тилърсън "}
{"url": "http://www.duma.bg/node/162688", "text": "С много настроение и радост бе представено в НЧ \"Димчо Дебелянов-1960\" тазгодишното кулинарно състезание, което по традиция събира майстори и новатори в това изкуство. Ястията бяха оценени с главното участие на експерта и любимец на публиката, водещ на предаванията \"Черешката на тортата\" и \"Кошмари в кухнята\" шеф Иван Манчев.  \nГости на празника бяха народните представители Димитър Данчев и Иван Ченчев, които подкрепиха и подпомогнаха инициативата. С цветна кошница и традиционни български носии пристигна самодейната група от НЧ \"Св. св. Кирил и Методий-1927\" от Долни Богров, водена от председателката на читалището Цецка Кочкова - дългогодишен приятел и творчески помощник на НЧ \"Д. Дебелянов-1960\".  \nЗалата посрещна участниците с празнична украса, с пролетни детски рисунки и фотографии, цветя и китка здравец. Водещата се обърна с благодарност към жените по случай отминалия международен празник и припомни, че те дават живот, сили и вдъхновение на човечеството. Тема на кулинарната изложба бе \"Родни традиции с европейско ухание\". Масите в салона бяха отрупани с разнообразни предложения. Любителите на хубавата храна от различни столични квартали бяха дошли с настроение и желание да станат победители в тематичните раздели - предястия, тестени изделия и сладкиши, блюда и постни ястия. \nОрганизаторите припомниха, че НЧ \"Д. Дебелянов\" винаги е било малкото огнище на българщината, любовта и красотата, където талантливи хора развиват уменията си. Благодарности получиха председателят на читалището доц. д-р Иван Митев, настоятелството, преподавателите, работещите и възпитаниците на читалището, както и техните родители. Поднесени бяха поздравления от председателя на Съюза на българските журналисти Снежана Тодорова, от сродни творчески съюзи и организации. Изказана бе благодарност на ръководството на в. ДУМА и отдел \"Култура\" за професионалното отношение към творчеството и традициите. \nС аплодисменти присъстващите приветстваха народните представители Димитър Данчев и Иван Ченчев, които не за първи път уважават културните събития и празници. Те подчертаха, че храната е притегателен център в сближаването на хората. Пожелаха и в бъдеще да бъдат част от инициативите. След това безпристрастното жури, водено от почетния експерт шеф Иван Манчев, се зае с нелеката задача да окачестви приготовленията и справедливо да награди най-добрите. Тричленният състав - доц. д-р Иван Митев, Йордан Богатинов - юрист, Цецка Кочкова -педагог, взискателно и педантично започна работа. През това време възпитаниците на музикалните педагози Росица Йорданова и Марио Йоцов от арт училище Студио \"Музика\" представиха своите талантливи изпълнения на пиано. Настроението бе повдигнато от Марио Кръстев, който винаги вълнува публиката с талант и артистичност. След десетки наши и международни награди в момента той върви към успешен финал при участието си в телевизионното шоу \"Пинкове звездице\" по сръбската телевизия PINK. \nВикторината съчетаваше въпроси за българската и световната модерна кулинария. За всеки верен отговор участниците получиха най-важни подправки за своята кухня. Журито, досущ като в \"Черешката на тортата\", подреди наградите в съответните раздели. Бяха връчени и тематични подаръци за естетичен вид и вкус, за професионално ястие, за вкусови качества, за млади кулинари. \nПървите награди за предястия грабнаха Росена Иванова за \"Слънчеви цветя\", \"Мезе със сиренца\" - Рени Богатинова. Поли Колева и Даниела Козовска спечелиха журито с новаторство и презентация. Особено вкусни бяха блюдата на Бойка Борисова и Елея Кунева, на леля Мария и Румяна от Долни Богров, браунито на Олга Манова и сладкишът на Рада. Ралица Луканова, Цвети Божинов и Мартин Божинов, Диди и Наталия поднесоха типично нашенски гозби, които също бяха отличени от журито. Параскева Праматарска и Ивалина Първанова получиха специалните награди само за ценители. Децата също бяха отличени за своя труд и вложена фантазия: Мария Николова за бисквитена торта, Кристиян Козовски за солената баница \"Аз и мама\", децата, които сътвориха овесени сладки, и \"Пролетните питки\". \nКорифеят в кухнята Иван Манчев открои по-сложните и засукани кулинарни изкушения и похвали участниците. А след това на никого не отказа фотосесия или разговор. Депутатите Димитър Данчев и Иван Ченчев пожелаха на присъстващите здраве, радост, светли Великденски празници и да бъдем отново заедно!   \nСнимки Рени Богатинова \nСнимка Кристиян Козовски \nСнимка Поли Колева\n   \n", "date": "2018.03.14", "title": " Депутати подкрепиха НЧ \"Димчо Дебелянов-1960\"  "}
{"url": "http://www.duma.bg/node/162696", "text": "Този човек се родее с Матей Миткалото. Откакто го помня, а това са вече три-четири десетилетия, все отива някъде, знае къде и защо. И отново обратно - към Пазарджик, където живее. И току ни призове на премиера на поредната книга - сборник с негови очерци и интервюта, с публицистика. И уж е седнал в компания, участва в някакъв разговор, но все си поглежда часовника - някъде трябва да бъде в еди-колко си часа, или да хване еди-кой си превоз за еди-къде си. И все ми се струва, че дял в неговото друмничество има името му - Продрум. А и фамилията - Димов. И той е като дима от комина. И може би най-често чувам този негов глас по телефона - привет ми праща от Пазарджик. \nДесетки са книгите му в моята домашна библиотека. Преди няколко дни прибавих и най-новата - \"Гласът на моя път\". Значи, вървейки по друма, той си говори с пътя, щом е турил това заглавие на автобиографичното си четиво. Пътят е нарисуван на корицата и той отвежда в дълбочина в селски дом. Май това е родното му място в Лисичево, Пазарджишко. В тази доста обемиста книга има накрая и \"принудителен\" послепис. Той се е принудил сам да направи някакви пояснения. Книгата е четиво за масовия читател, дори за юноши и по-малки. Защото е простичко повествование, една романизирана автобиография, разказана сърдечно, човешки, без опит да ни каже: \"Вижте ме...\" А казва: \"Ето, това съм аз.\" И в книгата все още върви един неуморим друмник. От адрес към адрес. От човек към човек. От творец към творец. За да зафиксира чужди творчески биографии и творчески следи, а паралелно с чуждите - и своята. Той и сега е много популярна личност - из цяло Българско. Така е, защото той е друмник - той, Продрум... А знае, че пътища не съществуват, те се правят с ходене. Та затова и на осемдесет и пет си казва: \"Давай напред.\" \nЮбилейно тържество по случай 85 години от рождението на писателя Продрум Димов ще се състои на 15 март от 17.30 ч. в Националния клуб на БСП на ул. \"Позитано\" 20. Слово за юбиляря ще произнесе председателят на СБП Боян Ангелов. Рецитал ще изнесе актрисата Богдана Вульпе.     \n", "date": "2018.03.14", "title": "Друмник"}
