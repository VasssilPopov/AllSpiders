{"url": "https://duma.bg/sportat-po-televiziyata-dnes-n202206", "text": "Футбол по Диема спорт 2 22.00 Саутхемптън - Лестър по БНТ 3 Волейбол 17.50 Жребий в София за Шампионската лига по Диема спорт Формула 1 18.00 и 22.00 ГП на Мексико (тренировки) по Макс спорт 1 Тенис 15.00 Турнир във Виена (мъже) ", "date": "2019.10.25", "title": "Спортът по телевизията днес"}
{"url": "https://duma.bg/izborite-sa-radost-n202184", "text": "Искате ли да спрете деградацията на държавата? Защото това, което видяхме вчера отвън пред ВСС при избора на Гешев, е деградация на държавата. Защото, когато медия, позволила си да заплашва кандидат-кмет, събира агитка от хора с бръснати глави, с камуфлажи, с качулки, за да подкрепят бъдещия главен прокурор, тогава държавността е отекла в канала.  Искате ли да спрете този министър-председател, който вече не разпознава лъжата от истината? Защото думите му, че не е лицемер, са чиста проба лицемерие. Този човек стои в основата на сегашната политическа система, която е единосъщна с неговата личност, нагодява се спрямо неговите желания, гърчи се с неговите гърчове и поражда неговите чудовища. \"Ти си го избра\" не е упрек, а диагноза. Помните ли: \"Ти си го избра\". Спомнете си, защото той ще се радва, ако сте забравили. Той и сега избира. Вместо вас. \"Издигнахме за омбудсман Мая Манолова и вижте какво си причинихме на партията и Фандъкова\". Така ли? Нерви ли ви образуваха? Виждате ли? Шубе го е. Радвайте се.  \"Гешев е радост\" не е проблем. \"Бойко е радост\" е проблемът. Радвайте се. В неделя ще имате възможност да спрете тези хора. Радвайте се сега, защото, ако нещата продължават така, скоро изборът ви ще бъде едно от едно.", "date": "2019.10.25", "title": "Изборите са радост"}
{"url": "https://duma.bg/365-signala-do-mvr-za-narusheniya-predi-vota-n202157", "text": "В МВР досега са постъпили 365 сигнала за нарушения на изборния процес. Образувани са 31 производства, задържани са 11 лица, установени са 4 административни нарушения, 1194 лица са предупредени с протокол. 15 сигнала са постъпили и в общинските избирателни комисии, съобщи на брифинг зам.-шефът на Главна дирекция \"Национална полиция\" старши комисар Тодор Гребенаров. Специален щаб в МВР ще следи за пресичане на опитите за купуване на гласове. 14 000 служители на полицията ще гарантират сигурността на изборния ден. Броят им е съобразен със създадените 264 Общински избирателни комисии, 11 886 Секционни избирателни комисии и 181 подвижни избирателни комисии, както и 783 мероприятия.  Прокуратурата е образувала 32 досъдебни производства за престъпления, свързани с предстоящите избори за кмет и общински съветници, съобщиха от държавното обвинение. Осем от тях са бързи производства, а по 24 се провежда разследване по общия ред. Общо 19 разследвания са за престъпления против политическите права на гражданите, а 13 са свързани с изборите. По един сигнал за изборни престъпления се работи в Пловдив, Ловеч, Сливен, Смолян, Оряхово, Павликени, Елена, Каварна, Казанлък, Свищов и Тетевен. По два се разследват в Плевен, Горна Оряховица, Карнобат и Сандански, а по три - във Варна, Дупница и Исперих. Районната прокуратура в Добрич проверява сигнал за предизборна агитация на чужд език, подаден до ОИК от полицията в Тервел. Става въпрос за видеоклип от предизборна среща на ДПС кандидат-кмет в село Орляк и кандидат-общинар в Тервел, които агитират на турски. От ОИК са категорични, че има нарушение на Изборния кодекс. ЦИК е разрешила да бъдат привлечени като обвиняеми двама кандидати за общински съветници - в София и Плевен, обяви говорителят на комисията Александър Андреев. В единия случай става дума за притежание на забранени стоки и субстанции, а в другия - за насаждане на омраза. По-рано ЦИК съобщи, че е разрешила кандидатът за общински съветник в София на \"Демократична България\" Тома Белев да бъде привлечен като обвиняем заради антисемитско изказване. Проблемът с изборния туризъм не е преодолян, въпреки промените в Изборния кодекс и Закона за гражданската регистрация, предупредиха от Асоциация \"Прозрачност без граници\", която наблюдава изборния процес. Според директора на асоциацията Ваня Нушева има \"необяснимо\" увеличение на жителите с 10-15%, особено по настоящ адрес, непосредствено преди изтичане на срока за регистрация в общините Кресна, Трекляно, Джебел, Минерални бани, Грамада, Ардино, Георги Дамяново, Кирково, Якимово, Бобошево и Приморско. Избиратели-фантоми разкриха местните жители на село Оризово, община Братя Даскалови. Хората са подали сигнала в предизборния щаб на \"БСП за България\". Социалистите от 4 години предупреждават за активен изборен туризъм в района. Народният представител Васил Антонов алармира, че в село Ленково, община Гулянци, също тече подготовка за манипулации и корпоративен вот. Там Бялка Белчева-Георгиева от ГЕРБ е регистрирала само за един ден 74 лица. И.д. кметът на общината Левтеринка Георгиева е подала сигнал до окръжната прокуратура. Заявленията за гласуване в Ленково са подадени в последния възможен момент - 12 октомври.", "date": "2019.10.25", "title": "365 сигнала до МВР за нарушения преди вота"}
{"url": "https://duma.bg/patsienti-nastoyavat-za-diabetna-programa-n202152", "text": "Да бъде създадена Национална програма за борба със захарния диабет (2020-2030 г.), настояват пациентските организации на хората с диабет. Писмото е адресирано до премиера, министрите на здравеопазването, на финансите, на образованието и на социалната политика, управителя на НЗОК, председателите на Народното събрание и на парламентарната комисия по здравеопазване. Организациите настояват за програмата като изпълнение на приетата от НС на 14 ноември 2008 г. специална декларация за диабета. След 11 години обаче България не е приела дългосрочна програма с финансови параметри, която да очертае стратегията за превенция, скрининг на рисковите групи, съвременно лечение и обучение на пациенти и семействата им, контрол и самоконтрол на заболяването, профилактика на усложненията.  У нас над 8,4% от хората страдат от диабет, а прогнозите сочат, че през 2040 г. всеки десети ще бъде със захарна болест. От организациите припомнят, че подобни програми са приети в САЩ, Индия, Финландия, където само за няколко години честотата на диабета е намаляла с 55 до 58%.  ", "date": "2019.10.25", "title": "Пациенти настояват за диабетна програма"}
{"url": "https://duma.bg/bsp-tarsi-podkrepa-ot-vsichki-koito-iskat-promyana-n202158", "text": "\"Търсим подкрепа от всички, които искат промяна на модела на управление, който е зададен от горе и е разпространен в цялата страна. Това са феодализацията и корупцията в общините, много нерешени въпроси и проблеми\". Това заяви Корнелия Нинова в телевизионно интервю. Лидерът на БСП призова избирателите да не продават гласа си. \"50 лв. означават мизерия днес и повече от нея през следващите 4 години. Имайте самочувствие и не се продавайте, защото в бъдеще дори един кмет да намали само местните данъци и такси, ще ви помогне в пъти повече\", подчерта Нинова. Тя коментира, че ГЕРБ водят много мръсна и компроматна война.  Председателката на БСП посочи като основен проблем в общините екологията - замърсените вода и въздух. За да се подобри демографската картина, кметовете от БСП ще осигурят безплатни детски градини и ясли, общински жилища на млади семейства, стипендии на млади хора да учат, с ангажимент да се върнат и да работят там, обясни Нинова. \"Друг тежък въпрос е състоянието на икономиката и доходите. В цели области няма производство. Кандидатите на БСП имат конкретни решения за привличане на бизнеса, като намаляване на такса смет, общинските терени да се вкарват в съвместно производство с някоя фирма, откриване на общински пазари и борси\", изреди Нинова.  \"БСП има много добри кметове, които сме подкрепили за нов мандат. Хората ги избират по повече от три пъти, а на места - за пети и шести мандат, и това е доказателство, че политиката им е добра\", категорична бе Нинова. По думите й няма никакви съмнения относно подкрепата на левицата за Мая Манолова. Независимо от резултата на тези избори, този път няма да оставя повече някой да си играе с партията и да се опитва да я разбива, още повече, че догодина ни предстои отчетно-изборна кампания, зарече се Нинова.", "date": "2019.10.25", "title": "БСП търси подкрепа от всички, които искат промяна "}
{"url": "https://duma.bg/dva-intsidenta-s-nasilie-nad-detsa-samo-za-edin-den-n202151", "text": "Две деца във Варненско са пострадали в отделни инциденти за един ден, след като са били нападнати от свои роднини, съобщиха от полицията. Хлапе на 6 години е с прободна рана в корема, нанесена му от 41-годишния му баща - наркоман, известен на МВР. 72-годишен мъж е задържан в село Слънчево, след като прострелял с газов пистолет в корема 16-годишно момче. Образувани са досъдебни производства. Двете момчета са оперирани и са в реанимацията на многопрофилната болница \"Св. Анна\". Състоянието им е стабилно, съобщи детският хирург Петър Стамов, който е извършил операциите.", "date": "2019.10.25", "title": "Два инцидента с насилие  над деца само за един ден"}
{"url": "https://duma.bg/hvanaha-chetiri-taksita-s-migranti-n202153", "text": "Гранични полицаи задържаха 13 чужденци край Драгоман. В четвъртък вечерта автопатрул спрял за проверка четири таксиметрови автомобила, в които полицаите открили 13 афганистанци със статут на кандидат-бежанци. Чужденците и таксиметровите шофьори са задържани. По първоначална информация единият от шофьорите е организирал извозването на афганистанците в граничната зона.", "date": "2019.10.25", "title": " Хванаха четири таксита с мигранти "}
{"url": "https://duma.bg/zhandarmeriya-blokira-protesta-sreshtu-edinstveniya-kandidat-n202182", "text": "Фалшив сигнал за бомба, протест и контрапротест съпровождаха заседанието на ВСС. Далеч преди началото му районът около Висшия съдебен съвет бе блокиран от стотици полицаи и жандармеристи. Повод за масираното им присъствие бяха предварителните заявки за протест и контрапротест срещу единствения кандидат за главен прокурор. \"МВР може да прецени колко сили са необходими за охрана на двете, заявени за днес, мероприятия пред сградата на ВСС - в подкрепа и срещу кандидатурата на Иван Гешев за поста главен прокурор, и го е направило\", коментира масовото присъствие на униформени директорът на СДВР комисар Георги Хаджиев. Той отказа да съобщи колко полицаи и от кои подразделения са ангажирани.  В крайна сметка до сградата на ВСС бяха допуснати единствено поддръжниците на Гешев. Правеше впечатление, че прокурорът е подкрепян от агитки с подозрителна визия, които не бяха наясно какво търсят на протеста. \"Аз съм от старо време. Тогава имаше един Гешев, беше достоен човек. Дано този да прилича на него!\", заяви възрастна жена. Протестиращите срещу Гешев не бяха допуснати до сградата, за да няма сблъсъци и защото тези, които го подкрепят, първи били взели разрешение за мероприятието. Участниците в анти-Гешев протеста блокираха движението на трамваите в центъра на София, други потеглиха към парламента и Орлов мост, където отново бе блокирано движението.", "date": "2019.10.25", "title": " Жандармерия блокира протеста срещу единствения кандидат "}
{"url": "https://duma.bg/sprete-razprodazhbata-na-obshtinski-imoti-n202156", "text": "Продажбата на общински имоти във Враца, и не само, трябва да спре, призова Корнелия Нинова, която бе в града, за да подкрепи левия кандидат за кмет Момчил Младенов. \"Нашата грижа за община Враца включва прекратяване на разпродажбата на общинските имоти и раздаване на общинското богатство на концесия\", заяви председателката на БСП. Нинова припомни, че и във Враца има тежък проблем със здравеопазването. Според нея кметовете и общинските съветници ще се грижат за болницата, но истинското решение е здравните заведения повече да не са търговски дружества. Лидерът на БСП припомни започналата подписка за създаване на гаранционен фонд \"Северозапад\". Чрез него ще бъдат отделени средства специално за региона, което ще помогне да се повиши жизненото равнище на живеещите там.  Зам.-председателят на НС на БСП Кирил Добрев посети Горна Оряховица, където подкрепи кандидата за кмет на общината, издигнат от Коалиция \"БСП за България\", Явор Божанков. \"Всички обясняваме как най-големият ни проблем е, че се топим като нация, а младите напускат страната. Една част си тръгват, за да търсят развитие на Запад, но много си тръгват, за да търсят буквално оцеляване. Днес изборът в Горна Оряховица е точно такъв - за младите и за тяхното бъдеще\", заяви Добрев. Той отбеляза, че политиката е отвратила Божанков бързо, но не го е отказала. Напротив, амбицира го той да промени политиката, а не тя него, каза Добрев и припомни, че БСП е дала шанс на младия политик и той не я е разочаровал. За некачествените ремонти във Велико Търново, емблемата на управлението на ГЕРБ, говори в тв интервю кандидатът за кмет на града Весела Лечева. Тя пое ангажимент за един мандат да сложи точка на разговора за тротоари, безхаберното презастрояване и паркирането, както и да сложи ред в града.  С работещи на пазар \"Краснодар\" в Бургас разговаря кандидатът на \"БСП за България\" за кмет на общината Николай Тишев. Заедно с кандидатите за общински съветници Живко Господинов и Дафинка Главанска той се ангажира с осигуряването на по-добра работна среда, подобряване на условията за развитие на малкия и средния бизнес и местното производство. Огромният потенциал и възможностите за ускорено развитие на Перник отбеляза на среща с жители на село Мещица кандидатът за кмет на града Станислав Владимиров. Според него могат да се привлекат много средства с добра и отворена към отговорния бизнес политика, което ще доведе до откриването и на много работни места. ", "date": "2019.10.25", "title": "Спрете разпродажбата  на общински имоти"}
{"url": "https://duma.bg/tsyal-den-prodalzhi-izborat-na-nov-glaven-prokuror-n202183", "text": "Три часа отне на Гешев да отговори на постъпилите предварително писмени въпроси. \"Казвам искрено - съществува порочна тенденция чрез правата на човека да се постигат политически цели. ЕСПЧ нееднократно е напомнял, че тези решения не водят до политически препоръки. Разбирам политическия контекст на въпроса. Моето лично мнение е, че правата на човека са права на всички български граждани - на жертвите, на нарушителите, на подсъдимите, на всички\", отговори той на въпрос, провокиран от жалбите на Десислава Иванчева и Биляна Петрова до Евросъда в Страсбург. Гешев опита да обясни, че уважава институциите, но това било двустранен процес. \"Смятам наистина, че отделни адвокати, а и много служители на други служби, нямат интерес от работеща прокуратура. Всякакви напрежения са непродуктивни\", заяви той. Един от първите въпроси от членовете на ВСС бе свързан с жената, с която Гешев живее на семейни начала и контактите й с основния прокурорски свидетел срещу Иванчева Александър Ваклин. Кандидатът се пошегува, че се надява тя да има отношения само с него. Той отрече тя да е близка с Ваклин, имало проверки от КПКОНПИ, Инспектората и прокуратурата. \"Не аз, а този свидетел публично заяви, че не познава жената, с която живея и с която не ми остана време да сключа граждански брак. Но смятам да го обективирам и да се поправя\", каза Гешев, като уточни, че засега това е само обещание към жената, с която живее. На много от питанията Гешев влизаше в обичайните си мантри, че срешу него са активирани олигархични и медийни групировки. Той постоянно повтаряше, че много от зададените му въпроси са некоректни. За критиките срещу правораздаването у нас той също не намира причина. \"Всякакви катастрофични сценарии просто не отговарят на истината. Тази картина съзнателно се чертае с цел идеологическа база и лични причини\", настоя той. Българските граждани нямат основание да се срамуват от съдебната власт, категоричен бе Гешев. В отговорите си той взе да изброява как прокурори в други страни изготвяли много по-кратки обвинителни актове. Според него обвинението в България извършвало хиляди неща, които другаде не се правели. Очаквано шефът на ВКС Лозан Панов бе сред магистратите, отправили най-остри въпроси. Наложи се дори Сотир Цацаров да адвокатства на Гешев в опитите му да се измъква от конкретика. Кандидатът за главен прокурор се оплете в теориите кое е политическо говорене. По-рано в телевизионно интервю премиерът Бойко Борисов призна, че си е представял за главен прокуроро правосъдния министър Данаил Кирилов или евродепутата от ГЕРБ Емил Радев. \"Не мога да бъда лицемер. Щях да издигна Емил Радев или Дани (Данаил) Кирилов - когато си представя главен прокурор, си ги представям тях. А да сложа партиен кандидат от друга страна - това е недопустимо\", оправда се той. До редакционното приключване на броя процедурата по избор на нов главен прокурор не беше приключила.", "date": "2019.10.25", "title": "Цял ден продължи изборът  на нов главен прокурор"}
{"url": "https://duma.bg/v-gartsiya-premahvat-dds-varhu-sdelkite-s-imoti-n202146", "text": "Гръцкият премиер Кириякос Мицотакис обяви, че премахва плащането на данък добавена стойност при сделките с имоти за жилища, чиито лицензи са издадени след 2006 г., предадоха гръцките медии. Мярката цели да съживи пазара на недвижими имоти в южната ни съседка. Според правителството премахването на ДДС би помогнало за увеличаване на притока на чужди капитали в страната от 500 млн. евро през 2017 г. до над 800 млн. евро до 2022 г. при най-песимистичния сценарий, както и за възстановяване на строителната дейност.  Налагането на 24% ДДС върху новопостроените сгради влиза в сила на 1 януари 2006 г., когато банките предлагат на потребителите атрактивни оферти и лихви по ипотечните кредити. Ситуацията днес далеч не е такава и около 130 000 имота през последните 12 години са останали непродадени заради кризата, пише изданието news247.gr. Ипотечните кранове са затворени, а един от всеки трима потенциални кредитополучатели има необезпечен банков или публичен дълг. В резултат на това в периода 2007-2017 г. делът на строителния сектор намалява с 51% от 22,4 млрд. през 2007 г. на 10,8 млрд. евро през 2017 г., или 5,2% от БВП, при 8,8% средно за ЕС. ", "date": "2019.10.25", "title": " В Гърция премахват ДДС върху сделките с имоти"}
{"url": "https://duma.bg/kzk-ne-dade-aktivite-na-chez-i-na-%E2%80%9Eevrohold%E2%80%9D-n202144", "text": "Вторият опит на чешката енергийна група ЧЕЗ да продаде активите си в България също пропада, след като вчера Комисията за защита на конкуренцията (КЗК) забрани сделката. Това тя направи и преди година, когато не разреши на пазарджишката компания \"Инерком\", собственост на Гинка Върбакова, да придобие бизнеса на чешкото дружество у нас. Мотивът на антимонополната комисия е, че придобиването на енергиен бизнес от страна на застрахователния холдинг може да наруши пазара. Още преди КЗК да обяви, че ще прави задълбочен анализ на сделката, собственикът на \"Еврохолд\" Асен Христов коментира, че има структури и извън България, които се стремят да попречат на сделката. \"Предвид вертикално интегрираната придобивана група ЧЕЗ, обединяването на опита, на икономическия ресурс и пазарните позиции на концентриращите се предприятия в електроенергийния и застрахователния сектор създават предпоставки нотифицираната сделка да доведе до установяване или засилване на господстващото положение на обединената група\", пише в решението на КЗК. Според нея \"наличието на съществени конгломератни ефекти ще доведе до значително предимство на участниците в концентрацията пред техните конкуренти, което от своя страна би възпрепятствало ефективната конкуренция на анализираните пазари\". Решението на КЗК може да се обжалва в 14-дневен срок. Забраната идва само две седмици, след като комисията реши, че трябва да се извърши задълбочен анализ на сделката, който по закон може да продължи 4 месеца. Тогава антимонополният орган прецени, че застрахователят може да злоупотребява с положението си и да удари конкурентите на ЧЕЗ на енергийния пазар, тъй като, за да играе на борсата за ток, търговецът \"ЧЕЗ Трейд\", а и \"ЧЕЗ Електро\" имат нужда от застраховки и гаранции по сделките. Отделно възобновяемите енергийни централи трябва да предоставят обезпечения в държавния Фонд \"Сигурност на електроенергийната система\", тъй като той покрива разликата между постиганите от тях цени на борсата, където са длъжни да продават тока си, и преференциалните, определени от енергийния регулатор. Макар от \"Еврохолд\" да внесоха разяснение в КЗК, че в момента не предлагат такъв тип застраховки обезпечения и не възнамеряват да издават такива за своите дружества, тъй като процедурата е тежка за свързани лица, от комисията продължават да виждат проблеми. Съгласно становището на Министерството на енергетиката, дружества от придобиваната група имат съществена роля за качественото и сигурно задоволяване на потребностите на обществото от електрическа енергия, респективно за енергийната сигурност на страната. В тази насока е и изразеното становище на ДАНС, в което се посочва, че в Групата на придобиваните дружества има активи, представляващи стратегически обекти, важни за националната сигурност и за стабилността на енергийната система, която е от изключително значение за функциониране на икономиката и обществото\", пишат в решението си от КЗК. Тя прави \"безспорен извод, че планираната сделка ще доведе до съществено увеличаване пазарната мощ на концентриращите се предприятия, които ще имат възможност да действат в значителна степен независимо от своите конкуренти\". Още преди КЗК да обяви, че ще прави задълбочен анализ на сделката с \"Еврохолд\", един от основните акционери в холдинга Асен Христов коментира, че \"има структури и извън България, които се стремят да попречат на сделката\". ", "date": "2019.10.25", "title": "КЗК не даде активите на ЧЕЗ и на „Еврохолд”"}
{"url": "https://duma.bg/yaponiya-iska-po-golyamo-satrudnichestvo-s-avtoindustriyata-u-nas-n202145", "text": "България е открита за много по-активно икономическо и инвестиционно партньорство с Япония. Това е заявил президентът Румен Радев на среща с министър-председателя на Япония Шиндзо Абе, съобщиха от прессекретариата на държавния глава. Успешните примери на сътрудничеството между български и японски компании в автомобилната индустрия, енергетиката и производството на храни трябва да бъдат използвани като модел за последващо разширяване на японските инвестиции в България, е посочил Радев. Премиерът Абе е споделил, че японските автомобилни компании дават висока оценка за доставките на автомобилни компоненти и части от България и е добавил, че Япония проявява интерес към още по-тясно сътрудничество в тази област. Като конкурентни предимства на България държавният глава открои стратегическото разположение, висококвалифицираните работници и най-доброто съотношение между цена и качество в Европейския съюз.", "date": "2019.10.25", "title": "Япония иска по-голямо сътрудничество с автоиндустрията у нас"}
{"url": "https://duma.bg/pusnaha-obvineniya-za-rasistkiya-skandal-n202154", "text": "Единственият обвинен от прокуратурата за расисткия скандал по време на мача между България и Англия бе освободен. Софийският градски съд пусна от ареста Цветан Гечев с мотива, че лицева експертиза е потвърдила, че на мача не е бил той, а неговият брат близнак - Димитър. Свидетелски показания също са потвърдили, че по време на мача Цветан е бил на друго място. 18-годишният младеж бе обвинен за хулиганство с особен цинизъм, тъй като се е държал непристойно, показвал нацистки символи и неприлични жестове. За същото бяха арестувани 14 души, но само Гечев се оказа обвиняем и оставен в ареста, защото имал и предишна присъда. Осем от първоначално задържаните по случая бяха глобени с по 1000 лева и наказани с двегодишна забрана да посещават спортни мероприятия.", "date": "2019.10.25", "title": " Пуснаха обвинения за расисткия скандал"}
{"url": "https://duma.bg/ek-iska-razyasneniya-za-patya-prez-kresnenskoto-defile-n202147", "text": "Европейската комисия е изискала допълнителна информация за пътя през Кресненското дефиле, който се строи с европейски средства. Това съобщи Медиапул, позовавайки се на източници от ЕК и от Министерството на транспорта. На 9 август 2019 г. България изпрати формуляр за кандидатстване до ЕК за отпускане на 267 млн. евро за изграждане на 41% от пътя през Кресненското дефиле, който е част от магистрала \"Струма\" (лот 3.2). На 15 октомври 2019 г. е изпратено писмо от генерална дирекция \"Регионална политика\" на ЕК до българските власти с искане за разяснения по заявлението. Според транспортното министерство това е стандартна процедура при одобряването на т.нар. големи проекти, чието финансиране е над 75 млн. евро. Основните коментари на ЕК и искането за допълнителна информация са по отношение на съответствието с изискванията на Директивите за птиците и местообитанията. България има срок от три месеца, в който трябва да отрази бележките на Европейската комисия и отново да изпрати формуляра за кандидатстване. Неотдавна природозащитни организации предупредиха, че \"правителството води към катастрофа проекта за магистрала \"Струма\" през Креснеското дефиле\". Според тях от апликационната форма става ясно още, че незнайно как 36 км участък с габарити за скоростен път (Г10.5) е поскъпнал с 234 млн. евро спрямо данните от анализа за разходи и ползи. Освен разминаванията в цената, от коалиция \"Да спасим Кресненското дефиле\" твърдяха, че са открили несъответствия между трасето, представено пред ЕК, и изготвената екооценка. АПИ и МРРБ, които заедно с транспортното ведомство са участвали в подготовката на апликационната форма за \"Струма\" (лот 3.2), до момента публично не са представяли информация по случая. В края на юли на Комитета за наблюдение на оперативната програма стана ясно, че магистрала \"Струма\" няма да е готова до края на 2023 г., а в най-добрия случай през 2027 г. Това е повод представителят на ЕК Аурелиео Сесилио да попита дали магистралата ще бъде завършена през този век. ", "date": "2019.10.25", "title": "ЕК иска разяснения за пътя през Кресненското дефиле"}
{"url": "https://duma.bg/nad-60-mlrd-lv-dalzhat-domakinstvata-i-biznesa-na-bankite-n202148", "text": "Стойността на кредитите, отпуснати от българските банки на фирми и домакинства, достигна 60,7 млрд. лв. през септември. Това е рекорд за финансовата ни система, показват данните на БНБ. На бизнеса се падат 56% от взетите заеми, а домакинствата дължат общо 23,4 млрд. лв. Има сериозен ръст на взетите потребителски кредити само през септември - 1,23 млрд. лв. За сметка на това има значително намаление при ипотечните кредити - с 1,05 млрд. лв. Бизнес кредитите са на обща стойност 34,1 млрд. лв., което е нарастване с 540 млн. лв. През септември се наблюдава значително намаление на лошите и преструктурирани кредити. Техният стойностен обем пада със 190 млн. лв. и проблемните заеми са вече под 11% от общо отпуснатите кредити. Общата им номинална стойност е под 4,8 млрд. лв.", "date": "2019.10.25", "title": "Над 60 млрд. лв. дължат домакинствата и бизнеса на банките"}
{"url": "https://duma.bg/onkonavigator-napatstva-patsientite-s-rak-n202150", "text": "Специална платформа ориентира пациентите с онкологични заболявания за стъпките за лечение, които трябва да следват. Проектът \"Онконавигатор\" беше представен вчера. Председателят на Центъра за защита на правата в здравеопазването д-р Стойчо Кацаров посочи, че идеята е в платформата да бъде събрана цялата налична информация за онкологичните заболявания, като се очертае пътят на пациента от първите симптоми до неговото лечение и възможностите, които осигурява здравната система у нас след завършване на терапията. Информацията не може да ви излекува, но липсата й може да ви струва много, е мотото на платформата. Онконавигаторът ще спести ценно време на пациентите и ще ги избави от лутането в системата. Д-р Кацаров обясни, че предимството на онконавигатора е, че в него всичко е събрано на едно място от експерти в областта. В изпълнението на проекта участват и пациентски организации.", "date": "2019.10.25", "title": "Онконавигатор напътства пациентите с рак"}
{"url": "https://duma.bg/v-glavata-boykova-n202139", "text": "На какви ли не лъжи и небивалици може да се наслуша родният избирател преди вот. Първенството в таз дисциплина държи премиерът Бойко Борисов. Той е толкова \"добър\", че е трудно да насмогнеш на удивление от \"успехите\", с които не спира да се хвали. В пореден тур във вторник покрай всичко, с което се тупаше в гърдите, Борисов изненадващо заговори за пловдивското летище. И заяви, че то не можело да се остави така! Сети се?! Бойко е премиер и именно през тези години летището беше умишлено \"приземено\", защото държавата буквално абдикира от него. През 2015 г. аеропортът беше почти пред затваряне. Заради забавени плащания от държавата и последвали съкращения летището остана само на дневен режим на работа. Стигна се дори до трагикомичната ситуация след аварийно кацане на самолет да няма персонал, който да обслужи неколкостотин пътници, и те бяха блокирани с часове в машината. В началото на миналата година властта определи консорциумът между китайската \"Хайнан\" и регистрираното в Холандия \"Пловдив еърпорт инвест\" за концесионер на летището. Концесията обаче се провали с грам и трясък и договор не бе подписан. Макар Борисов да се канеше да направи това триумфално по време на Седмата среща на правителствените ръководители от региона и Китай \"16+1\" през юли.  Повече от година по-късно обаче премиерът някак шизофренно поставя себе си отвъд греховете на правителството, което ръководи, и се прави на ни лук ял, ни лук мирисал. И се сети, че летището не можело да се остави така... И вече разтяга нови локуми. Щели да правят пловдивския аеропорт балкански хранителен хъб. Съществителното хъб и прилагателното балкански имат специално място в премиерската глава. Те биват изричани от него с почти фанатична страст. Само толкова обаче.", "date": "2019.10.25", "title": "В главата Бойкова"}
{"url": "https://duma.bg/usloviyata-za-biznes-u-nas-se-vloshavat-n202149", "text": "Между Мексико и Саудитска Арабия в световната класация и между Косово и Украйна на регионално равнище е позицията на България в поредното издание на доклада \"Да правиш бизнес\" (Doing Business 2020) на Световната банка, разпространен вчера. Тази година класацията обхваща 190 държави, а оценката за България е направена, като се прилагат използваните критерии само за София. Започнал през 2002 г., този проект проверява регулациите, процедурите, времето и средствата, нужни на една малка или средно голяма компания - от регистрирането до справянето й със затруднения, защита от кредитори или изпадане в несъстоятелност и гарантиране правата на акционерите. Според доклада на СБ запазва се  тенденцията от последните години страната да потъва в класацията, този път само с две места - от 59-о на 61-о място в света. Сривът не е толкова драматичен като в предишните две години, когато слизането надолу бе с 11 и 9 позиции. Това не е и най-лошото място за страна от ЕС. Гърция е 79-а, а Малта - 88-а в света. Всяка от останалите държави, с които граничим, обаче е по-добре оценена. Северна Македония е 17-а в класацията, Турция - 33-а, Сърбия - 44-а, Румъния - 55-а, и дори Косово - 57-ма. Въпреки хвалбите на властта в България продължава да не е лесно да се започне бизнес. По този критерий тази година тя е поставена на 113-о място в света. Влошава се позицията по показател \"Получаване на кредит\" - през 2018 г. България бе 42-а, миналата година бе 60-а, а този път е на място 66. В света за най-добрата страна за среден и малък бизнес е обявена Нова Зеландия. Следват Сингапур, Хонконг, Дания, Южна Корея, САЩ, Грузия, Великобритания, Норвегия и Швеция. Европа се очертава най-добрия район, защото и до място 20 има още 5 европейски държави: Литва, Малайзия, Мавриций, Австралия, Тайван, Китай, Обединени арабски емирства, Северна Македония, Естония, Латвия, Финландия.", "date": "2019.10.25", "title": " Условията за бизнес у нас се влошават"}
{"url": "https://duma.bg/kratki-novini-n202140", "text": "Страните членски на ЕС подкрепят отлагането на Брекзит. Няма съгласие обаче колко точно ще трае то. Това стана ясно след среща на посланиците, която се проведе в Брюксел. Френският президент Еманюел Макрон настоява, че всяко отлагане на Брекзит не трябва да продължава повече от 15 дни. Европейският парламент, председателят на Европейския съвет Доналд Туск и Германия обаче подкрепят отлагане до 31 януари. Президентът на Израел Реувен Ривлин връчи на лидера на \"Синьо и бяло\" Бени Ганц мандат за съставяне на правителство. Той има на разположение 28 дни. Това стана, след като настоящият премиер и лидер на \"Ликуд\" Бенямин Нетаняху получи мандат, но не можа да доведе до успешен край преговорите с партиите по съставяне на коалиционен кабинет и се отказа от връчения му мандат, два дни преди да изтече конституционният срок за консултации. Започна ексхумацията на останките на испанския диктатор Франсиско Франко, съобщават испанските медии. Тленните му останки ще бъдат пренесени от мавзолея \"Долината на падналите\" в гробището \"Пардо-Мингорубио\" на 20 км от столицата Мадрид, където Франко ще бъде положен до съпругата си Кармен Поло. По-рано министерският съвет обяви, че иска \"да пренесе останките на диктатора Франсиско Франко от местата, където са жертвите на конфликта\".  В гласувана днес резолюция Европейският парламент (ЕП) осъжда категорично едностранната турска военна интервенция в Североизточна Сирия и призовава Турция да изтегли всичките си военни сили от териториите на Сирия. Евродепутатите настояват за установяването на зона за сигурност в Северна Сирия под ръководството на ООН. Категорично се отхвърлят турските планове за установяването на „така наречената зона на безопасност“ по североизточната граница на Сирия.", "date": "2019.10.25", "title": "Кратки новини"}
{"url": "https://duma.bg/za-vota-spirat-vsichki-kompyutri-v-administratsiyata-n202155", "text": "Сървърите, компютрите и дори принтерите във всички министерства и ведомства в държавата ще бъдат изключени от всички мрежи между 18 ч. на 25 октомври и 9 ч. на 28 октомври. Вицепремиерът Мариана Николова е разпоредила това като мярка за гарантиране на киберсигурността. Според нея по този начин ще се предотвратят опитите за зловредно въздействие върху мрежите и информационните системи с цел повлияване на избирателния процес. \"Признавам, че пред тази иновация всички хакери (и бели, и черни, и пембени) са безсилни. Българската администрация ще замени firewall-a с непробиваема стена на глупостта... Електронно правителство по време на избори няма - тогава ще играят само кебапчетата\", коментира бившият зам.-министър на образованието Иван Кръстев. За ДУМА той отбеляза, че това е поредният ход на властта, провокиран от пълното й безсилие да се справи със сигурността на данните, особено след пробивите в Търговския регистър и НАП отпреди месеци.", "date": "2019.10.25", "title": "За вота спират всички компютри в администрацията"}
{"url": "https://duma.bg/frantsiya-spira-zapadnite-balkani-za-es-n202141", "text": "Франция е започнала неофициални дипломатически консултации с отделни страни от Западните Балкани да им се предложи привилегировано специално партньорство вместо пълноправно членство в ЕС. Това съобщава босненския вестник \"Независне новине\" от Баня Лука. Предложението предвижда на тези страни от Западните Балкани да се предложи финансова помощ, специални пакети за достъп до европейските пазари и други предимства в замяна за \"тих отказ\" от пълноправно членство в ЕС. Франция се намира под натиск от европейските партньори на срещата на ЕС на високо равнище през март догодина да се откаже от твърдата си позиция и да одобри дата за започване на преговори със Северна Македония и Албания, а всички останали проблеми да се решават с отварянето на преговорите. Затова изборите в Северна Македония са насрочени за април - за да се види дали през март все пак ЕС ще одобри продължаване на процеса на присъединяване, отбелязва вестникът. Припомня се, че преди десетина години Германия направи подобно предложение на Турция, като й обеща \"привилегировано партньорство\" вместо членство, но тогава това бе разбрано като елегантен начин за отказ от приемане на страната в ЕС.", "date": "2019.10.25", "title": "Франция спира Западните Балкани за ЕС"}
{"url": "https://duma.bg/39-te-zhertvi-v-angliya-sa-kitaytsi-n202142", "text": "Откритите в товарен камион в Англия 39 жертви са китайски граждани, съобщават ITV News и други британски медии. Първоначално британската полиция съобщи, че камионът е влязъл във Великобритания от Холихед в Северен Уелс, но по-късно стана ясно, че ремаркето, в което са били загиналите, е пътувало отделно от Зебрюге, Белгия, за Есекс. Белгийските разследващи отбелязаха, че не е ясно кога жертвите са вкарани в ремаркето и дали това се е случило в Белгия. Влекачът е бил без товар и е пътувал от Северна Ирландия. Вярва се, че шофьорът - 25-годишният Мо Робинсън от Северна Ирландия, е взел ремаркето, минути преди да бъде повикана Спешна помощ. Не е ясно дали Робинсън е знаел за хората в камиона. Той е разпитан от полицията в Есекс по подозрение в убийство, претърсени са и два адреса в Северна Ирландия във връзка с откритите тела. Паралелно с това се провежда разследване дали в случая е замесена организирана престъпна мрежа.", "date": "2019.10.25", "title": " 39-те жертви в Англия са китайци"}
{"url": "https://duma.bg/na-kogo-da-vyarvame-n202138", "text": "\"Строим завод след завод. Графикът за откриване на нови заводи до края на тази година е пълен\", похвали се премиерът при откриването на ново турско предприятие за автомобилни стопове край Пловдив и за пореден път повтори колко добре се развива българската икономика. Явно обаче не на същото мнение е Световната банка, която вчера разпространи поредното издание на доклада \"Да правиш бизнес\" (Doing Business 2020). Според него се запазва тенденцията от последните години страната ни да влошава позициите си в класацията. Този път тя пада от 59 на 61 място. Разбира се, положението не е толкова драматично, като се има предвид, че предишните две години се сривахме с десетина позиции. Все пак трябва да се знае, че съседките ни са по-добре позиционирани в рейтинга. Северна Македония в него е под номер 17, Турция - 33, Сърбия - 44, Румъния - 55, и дори Косово - 57. Тук възниква въпросът на кого да вярваме - на премиера или на експертите от СБ. И за да няма спорове, ще се доверим на класациите на Европейската статистическа служба. Според една от тях България за поредна година заема лидерската позиция в ЕС като държава, в която живеят най-много хора в риск от бедност или социално изключване. Става дума за 32.8% от населението през 2018 г. при средно 21.7% за ЕС. По данни от Евростат страната ни е на първо място по брой на хората, които не могат да поддържат домовете си топли през зимата. Оказва се, че това е проблем за всеки трети българин. Малко над 31% от нашите сънародници не могат да си позволят в менюто месо или риба на всеки втори ден. Почти 32 от тях твърдят, че имат просрочени ипотека, заем, комунални сметки или друг вид финансови задължения. Единствено Гърция е пред България по този показател. Пак по данни на Евростат близо 19% от хората у нас не могат да си позволят автомобил. А уж българската икономика работи като за световно. Само дето хората не могат да го усетят. ", "date": "2019.10.25", "title": " На кого да вярваме"}
{"url": "https://duma.bg/kontserti-na-vazglavnitsi-s-fantastichna-esenna-programa-n202128", "text": "Фантастичен концерт на възглавници ще бъде представен за първи път в неделя, 27 октомври,  от 11 и 17 ч. в залата на Съюза на архитектите на ул. \"Кракра\" 11 в София. Едни от най-изявените млади музиканти, популярни на българска сцена, ще зарадват публиката с произведения от Клара и Роберт Шуман. Макар и не често споменавана 200 години след рождението на Клара Вик, си спомняме за нея като за една от най-влиятелните дамски фигури в почти изцяло мъжкия свят на класическата музика. Вдъхновяващата любов на Роберт Шуман към младата Клара го кара да премине дори през съдебен спор с баща й, за да получи ръката й, а постоянството му се отплаща чрез нейната безусловна отдаденост и пълноценен семеен живот с осем деца и безкрайни осъществени възможности за творчество. Изпълнителите, които неведнъж са гостували на концерти на възглавници, се нареждат сред любимците на публиката. Това са цигуларят Санджар Сапаев, цигуларката Яна Зеленогорска, водачката на виоловата група в Симфоничния оркестър на БНР Стефания Янкова, челистът Атанас Кръстев, пианистката Венета Нейнска.  Специална сладка награда от \"Ванила китчън\" очаква щастливеца, който грабне традиционния приз за най-послушен родител. Безплатната работилница на възглавници започва един час преди всеки концерт. Тя ще се превърне в музикално ателие, водено от музикалната къща \"Мюзик плей\". Децата ще могат да се запознаят с тайните на цигулката, като са подготвени инструменти и за най-малките. \"Концерти на възглавници\" са проект на \"Модо България\", научи ДУМА от Доротея Стойчева. ", "date": "2019.10.25", "title": "Концерти на възглавници с фантастична есенна програма  "}
{"url": "https://duma.bg/skulpturen-portret-na-nikola-nikolov-shte-krasi-sofiyskata-opera-n202129", "text": "Скулптурен портрет на Никола Николов - легендарния тенор, прославил България, който си отиде преди 12 години, ще бъде поставен във фоайето на Софийската опера на 26 октомври по обяд. Инициативата е на група негови ученици, които финансираха изработката на скулптурата. Тя е дело на младия скулптор Мартин Трифонов - син на актьора Филип Трифонов. Инициатор на проекта е световноизвестният наш тенор Божидар Николов, който живее във Виена. Никола Николов се е грижил за него като за син, а ученикът му е признателен и днес. Заедно с Божидар Николов средства за паметния знак дариха артистите Цветан Цветков, Калуди Калудов, Георги Петков, Димо Василев, Иван Йонков, Емил Райков, Владимир Цонев, Марио Петров, Пеньо Пирозов, Ивайло Михайлов, Хрисимир Дамянов, Хакан Айсев от Турция, Атанас Узунов и Крум Гълъбов. Всички те са успели в професията и пазят хубав спомен за своя учител.  Някои от учениците на Никола Николов ще пеят с акомпанимент на пиано, след като паметният знак бъде поставен. Ще участват и солистките на операта Силвана Пръвчева и Радостина Николаева. Очаква се от Турция да пристигне специално за случая голямата звезда Хакан Айсев, който е дълбоко признателен на учителя си и също ще пее. Скулпторът Мартин Трифонов е избран от журналистката Елиана Митова, лична приятелка на Никола Николов, съпругата му Лиляна Василева и дъщерята Николина. Митова притежава богата колекция от снимки с автографи на Никола Николов и Лиляна Василева. Скулптурната глава е много сполучлива и по мнението на най-близките приятели на Никола Николов.", "date": "2019.10.25", "title": "Скулптурен портрет на Никола Николов ще краси Софийската опера "}
{"url": "https://duma.bg/chestvat-anastas-petrov-s-legenda-za-ezeroto-n202130", "text": "Софийската опера и балет чества 120-годишнината от рождението на основоположника на българския балет Анастас Петров (1899-1978) с балета \"Легенда за езерото\" от Панчо Владигеров. Представлението е днес, 25 октомври, от 19 ч.  Балетът \"Легенда за езерото\" не е поставян в Софийската опера от 1962 г. Тогава хореографка е Нина Анисимова. Постановката на Донвена Пандурски е нова, сценографията и костюмите са на художника Павел Шаппо. Действащи лица и изпълнители в \"Легенда за езерото\" тази вечер са Памела Пандова, Цецо Иванов, Венера Христова, Росен Канев, Трифон Митев, участват солисти, ансамбъл на балета и оркестър на Софийската опера. Диригент е Григор Паликаров.", "date": "2019.10.25", "title": "Честват Анастас Петров с \"Легенда за езерото\""}
{"url": "https://duma.bg/datata-n202132", "text": "СВЕТОВЕН ДЕН ЗА ИНФОРМИРАНОСТ ПО ПРОБЛЕМИТЕ НА МАЛКИТЕ ХОРА. Отбелязва се от 2013 г. по инициатива на мексиканска фондация. Годишнина от рождението на Били Барти (25 октомври 1924 г.), който през 1957 г. заедно с 20 свои приятели с нисък ръст основават организацията \"Малките хора на Америка\". 1811 - РАЖДА СЕ ЕВАРИСТ ГАЛОА, ФРЕНСКИ МАТЕМАТИК (УМИРА 1832 Г.). Още като ученик успява да определи необходимо и достатъчно условие един полином да е решим в радикали, обобщавайки работата по многовековния проблем. Заниманията му са основа за теорията на Галоа - базисен дял във висшата алгебра. Математикът е заклет републиканец. Още на 20 г. е убит на дуел, за който се смята, че е инсцениран от тайната полиция поради политическите му убеждения. 1825 - РАЖДА СЕ ЙОХАН ЩРАУС (СИН), АВСТРИЙСКИ КОМПОЗИТОР, ЦИГУЛАР И ДИРИГЕНТ (УМИРА 1899 Г.). 19-годишен жъне успех още с първия си концерт. След смъртта на баща си застава начело на неговия оркестър. Дотогава композира бална музика и си спечелва прякора \"Кралят на валса\" (\"На хубавия син Дунав\" и др.). Пише оперети, най-известните от които са \"Прилепът\" и \"Цигански барон\". 1838 - РАЖДА СЕ ЖОРЖ БИЗЕ, ФРЕНСКИ КОМПОЗИТОР (УМИРА 1875 Г.). Работи основно в областта на операта и симфонията. Повлиян от течението в изкуството по това време, наречено \"подем във Франция\", творбите му се отличават с по-голяма демократичност и народностна интонация. Най-известното му произведение е операта \"Кармен\". В музиката са включени елементи, характерни за испанските народни песни. 1864 - В ГАБРОВО СЕ РАЖДА ЕВТИМ ДАБЕВ, ПОЛИТИК И ЖУРНАЛИСТ (УМИРА 1946 Г.). През 1886 г. издава в. \"Росица\" - първото наше печатно издание, в което се публикуват материали със социалистическа насоченост. Пръв преводач и издател на марксистка литература в България. През 1891 г. участва в Бузлуджанския конгрес. Заедно с Георги Кирков редактира \"Работнически вестник\" (1897-1900). Редактор на сп. \"Труд\" и сп. \"Пролетарска заря\". 1881 - РАЖДА СЕ ПАБЛО ПИКАСО, ИСПАНСКИ ХУДОЖНИК И СКУЛПТОР (УМИРА 1973 Г.). Занимава се с живопис, керамика, колажи, графика и пр. Създател е на кубизма (заедно с Жорж Брак), преминава и през сюрреализма, влияе върху развитието на изобразителното изкуство на XX в. Най-добрият художник за последните 100 години, най-скъпият и най-краденият. Активен участник в движението за мир. 1978 - РОНАЛД РЕЙГЪН ОТПУСКА СРЕДСТВА ЗА СЪЗДАВАНЕТО НА НЕУТРОННА БОМБА. Американският учен Самюъл Коен създава концепцията за нея през 1958 г. Въпреки негативната нагласа на президента Джон Кенеди, първата неутронна бомба е тествана през 1963 г. в подземен тунел в щата Невада. Разработването на оръжието е прекратено по времето на президента Джими Картър, но после е възстановено от Роналд Рейгън.", "date": "2019.10.25", "title": "Датата"}
{"url": "https://duma.bg/ryazaneto-na-lenti-kato-natsionalna-gordost-n202133", "text": "Доц. д-р  Когато на връх \"Орлово гнездо\" се честваха 142 години от най-страшната и най-съдбоносната битка за България в Освободителната война (1877-1878) и 85 години от издигането на паметника на връх Шипка на 23 и 24 август т.г., министър-председателят Бойко Борисов беше в Крумовград на откриването на рудник \"Ада тепе\" на фирмата \"Дънди Прешъс Металс\", която ще изнася златото на България, както прави и в Челопеч вече десетилетия. Точно на 23 август той преряза лентата и в патетична реч хвърли бомбата, че средната работна заплата в рудника ще е 2700 лв., което означава, че ще има и значително по-високи плащания. Не помисли за тези, които получават минималната работна заплата и под 1000 лв. месечно в другите сектори и предприятия, нито че медицинските сестри протестират месеци наред заради ниско заплащане на труда им и че противопоставя едните на другите. Освобождението, героизмът и съдбата на България, изглежда, са съвсем маловажни за г-н премиера, даже чужди за него, важното е народът да го види до канадските босове, само до тях не беше се показвал.  После продължи да реже лентички и в следващите дни та и до днес. Не спира да обикаля с джипката, превърна в голямо събитие откриването на 9-километровия участък от \"Хемус\" преди 2 седмици, а хвалбите му за това, че откривал завод след завод се повтарят за всяко цехче или чешмичка.   На 25 август премиерът удостои с посещението си летище Безмер, а на 26-и откри нова линия на чуждестранна фирма за безалкохолни напитки, в която са били вложени \"грандиозните\" инвестиции от 40 млн. лв. И тогава той изригна срещу президента Радев, че не му отивало на такова честване и от такова място (Шипка) да критикува правителството. Никой от пърхащите край него журналисти и журналистки не го попита  Тяхната задача беше да попиват всички нелепости, които изрича, и след това да ги въртят в телевизиите си по цял ден. Бойко Борисов никога не е уважавал националните тържества и чествания на бележити дати и събития от историята ни. Винаги си измисляше посещения в други страни или приемаше чуждестранни гости, само за да се отърве от досадните нему чествания и най-вече да не стои до президента Радев. Забраняваше на правителството и на депутатите от ГЕРБ да участват в официалните приеми на президента по случай важните събития. Например на 3 март 2015 г. цялото правителство, ръководството на Народното събрание, парламентарните групи на ГЕРБ и \"патриотите\" се подиграха с националния празник и не отидоха на официалния прием на президента. А тогава там присъстваха всички чуждестранни посланици в България, включително на САЩ, Япония и на държавите с мюсюлманско вероизповедание. Могъщата фигура на премиера не се показа и на 141-та годишнина (2017 г.) от героичното, най-патриотично, най-чисто и най-българско Априлско въстание. Нито веднъж не се появи на нито едно от честванията на Апостола на националната революция Васил Левски. През 2017 г. на 180 г. от рождението на В. Левски в Карлово нямаше нито един представител на ГЕРБ, правителството, Народното събрание и патриотите. Само президентът показа, че е истински български родолюбец. А през 2018 г., пак на честване на 145 г. от гибелта на Апостола, Б.Борисов уговаряше премиера на Холандия да не ни пречи да влезем в Шенген, когото нарочно бе поканил точно на 19 февруари. За честването през 2019-а пък сякаш се изпари във въздуха, с нищо не показа, че е в България.   Храбрецът Бойко не участваше в  на Българската армия на Гергьовден и Деня на храбростта на българския войник. Деня на Съединението (6 септември) никога не е бил важен за Б.Борисов, логично би било поне на 22 септември (Ден на независимостта) да покаже уважението си към родината. На този ден през 2018 г. той отиде в Гърция и с премиера Ципрас решаваше \"велико\" начинание - как да се построи железница между Гърция и България.  Очаквахме, че поне тази година ще се появи при отбелязването на годишнините на Съединението (6 септември) и Деня на независимостта (22 септември). Въобще не показа физиономията си, но и показа, че не е независим. Само пусна по фейсбук две клиширани поздравления до българския народ, с които ни удостоява на всеки празник. Бягството на Борисов от честванията на вековния всенароден ден на славянското писмо и четмо - 24 май, е съвсем обяснимо, той не е човек на четмото и писмото. Той може да ръси само обидни квалификации, епитети, сарказми, подигравки към политическите си опоненти и да измисля прякори на омразните му политици. Всичко това говори, че Б. Борисов не само не уважава миналото ни, но и не обича родината си. А доколко уважава народа си, след като говори само за асфалт, европейски ценности, американски самолети, чуждестранни инвестиции, но никаква грижа за живота на обикновените хора. Борисов не харесва пенсионерите, които искат по-високи пенсии, затова никога не отива при тях. Мрази майките, които протестират за по-добри условия и помощи за отглеждане на децата си и нито веднъж не посети събиранията им пред Народното събрание, даже изригна \"да ми се махне тази тема от главата\".  Досадни са му хората, пострадали от природни бедствия и затова винаги бяга от тези селища. Ненавижда протестиращите против изтребването на домашните кози и прасета и ги хока във фейсбук. Гледа накриво и журналистите, които му задават \"неправилни\" въпроси. Г-н премиерът обича само богаташите, олигарсите и \"бистришките тигри\". Играе на карти с тях, печели басове и се хвали: от печелене на басове ще се пропия. Какво падение за премиер на държавата! А \"бистришките тигри\" му уреждат дузпи, за да вкарва голове. Ако пропусне гол, уреждат му втора дузпа, за да се радва. Срам ме хвана, когато видях в телевизионно предаване от Южна Корея как с приведени плещи и изпъкнал корем Борисов се нареди до младите стегнати корейски състезатели и му уредиха с юмрук да разцепи една тънка дъсчица (макар че трябваше с длан), за което милостиво получи грамота. Всички телевизии въртяха тази картина два дни с патетичните излияния на водещите предаванията.    Непрестанните му хвалби какво е направил за страната са чиста демагогия и лицемерие. Никой не му търси отговорност - в Народното събрание не смеят дума да обелят против него,  председателката Цвета Караянчева го пази като малко дете, медиите се прехласват по нелепостите му, блюдолизците го боготворят, даже ръка му целуват. В едно свое предаване покойният проф. Юлиан Вучков каза: \"Ако България загине, накрая ще остане само Б.Борисов, за да я погребе\". Нека не стигаме дотам, нека не му позволим!", "date": "2019.10.25", "title": "Рязането на ленти като  национална гордост "}
{"url": "https://duma.bg/misteriyata-na-balgarskite-glasove-ocharova-skandinaviya-n202131", "text": "С огромен успех продължават концертите на хора \"Мистерията на българските гласове\" с Лиса Джерард от есенното им турне за представяне на албума \"БууЧииМиш\". След Скопие, Загреб, Любляна и Прага дойде ред на четирите скандинавски столици. Първото място, което българките и австралийската звезда разтърсиха с авангардния си проект, бе театър \"Савой\" в Хелзинки. Концертът започна с появата на финландската певица Емми Куянпаа заедно с няколко от солистките на хора, които изпълниха българска народна песен. Емми е изучавала тайните на прочутото нашенско гърлено пеене в АМТИИ в Пловдив. След края на концерта, заедно с възторжените аплаузи, поредна изненада очакваше \"Мистерията...\". За да ги поздравят, бяха дошли живеещите във Финландия бивши техни колежки Гергана Попова и Невяна Ганева, участвали в записите на албума \"БууЧииМиш\".  Градусът на вълнението като че ли премина в червената част на скалата в Стокхолм, където освен почитатели на \"Мистерията на българските гласове\" от родината на \"АББА\", присъстваха и много българи, гърци и руснаци. Концертите на българския ансамбъл получават адмирации от музикални критици и влиятелни блогъри във всяка от посетените досега девет столици. Отбелязва се новаторският характер на най-новия проект на състава, който съхранява изцяло същността на фолклора ни и го надгражда по уникален начин.   Температурата от няколко градуса над нулата и леденият дъжд, с които след Хелзинки и Осло посрещна състава, не можаха да уплашат българките и за четвърта поредна вечер те изнесоха незабравим спектакъл в престижния театър \"Сентрум\" в норвежката столица. Изкуството на солистките на \"Мистерията на българските гласове\" получи горещо одобрение, но и тук, както навсякъде, с подчертан интерес се посрещнаха бийтбокс импровизациите на един от ключовите участници в проекта Skiller. Есенното турне на \"Мистерията на българските гласове\" приключва с техни изяви заедно с Лиса Джерард във Виена, Атина, Лозана и Цюрих.", "date": "2019.10.25", "title": "\"Мистерията на българските гласове\" очарова Скандинавия"}
{"url": "https://duma.bg/za-sasht-ne-ostana-myasto-v-siriya-n202136", "text": "В деня, в който изтече договореният със Вашингтон срок от 120 часа за спиране на огъня на територията на Северна Сирия, където Турция провежда своята военна операция \"Извор на мира\", Реджеп Ердоган разговаря в Сочи с Владимир Путин. Тази среща на 22 октомври бе следена с повишено внимание по цял свят. Тя се предхождаше от разговори в Анкара между вицепрезидента на САЩ Майкъл Пенс и държавния секретар Майк Помпео, както и от телефонен разговор между президентите Макрон и Путин в навечерието й.  Ердоган прие Пенс и Помпео в резиденцията си и постигнатото след 4 часа разговори споразумение включваше както спиране на турската военна операция в Северна Сирия за 120 ч, така и изтегляне в този срок на частите на военните организации на сирийските кюрди (YPG и PYD) от създаваната \"зона за сигурност\" по границата между Турция и Сирия. Приело се е, че след изтеглянето в определения срок на кюрдските сили, наричани терористи от Анкара, турските военни ще напуснат заетата от тях сирийска територия между Тел-абият и Рас-ал-Айн. От своя страна САЩ са обещали да отменят наложени на Анкара санкции заради  турската операция \"Извор на мира\".  В същото време сирийската армия, подкрепена от руски сили, зае позиции в Мембидж и Кобани, които бяха под контрола на кюрдите. Така се оказа, че в един тесен регион се намират руски, сирийски, турски и американски военни. Обстоятелствата принудиха Анкара да се съобразява и с Русия, и дори с \"режима на Асад\", както продължават да го наричат в Турция.  Стигна се до ситуация, при която сирийските кюрди се принудиха да потърсят подкрепата на Дамаск и Москва, за да отстояват позиции и своята квази държава Рожава в Северна Сирия, след като Вашингтон даде \"зелена светлина\" на \"Извор на мира\". Не бива да се забравя, че в Москва действа тяхно представителство.  Думи като \"забиха ни нож в гърба\", както се изразиха лидерите на сирийските кюрди, за съюзник като САЩ не вършат работа. Геополитическите играчи се съобразяват само със собствените си интереси. На този етап от събитията в Северна Сирия сирийската армия на Башар Асад стигна до турската граница, където руски сили стоят между нея и турски военни. Създаде се нова ситуация. Дали Вашингтон е целял създаване на положение, при което турски сили са на косъм от военни действия срещу сирийци, подкрепяни от Русия, може само да се гадае. Важното е, че Анкара се нуждаеше спешно от съгласуване с Москва, даже от ново споразумение с Путин относно Сирия. Редица турски наблюдатели обобщиха случващото се с \"Турция ще трябва да следва една много балансирана политика между Русия и САЩ\".  Според Дмитрий Песков, говорител на президента Путин, \"решението докога турските сили ще останат в Сирия е право на сирийското правителство, не е на Русия\". От своя страна президентът Асад вече обяви, че няма да допусне Турция да \"присвоява богати на зърно и петрол сирийски територии, което е нейна цел\". А след договорките между Путин и Едроган в Сочи той незабавно благодари на Русия и президента й за постигнатото.  Всъщност след срещата на \"четири очи\", продължила повече от 6 часа, стана ясно че Турция спира операцията, сирийските граничари ще се върнат на границата с Турция, руски и сирийски сили ще изведат кюрдите от 30-километровата зона, поискана от Турция, войските на войските на YPG ще напуснат Мембидж и Тел Рифат, ще се действа за доброволното завръщане на бежанци в района. Т.е. САЩ станаха излишни. Всичко се реши без тях, което е и основният резултат от срещата.  Доказа се, че без Русия няма как да се реши нито един проблем в Близкия изток, не само в Сирия. И неслучайно в \"Уолстрийт Джърнъл\" пишат, че \"Путин е новият цар на Сирия\". Допълва го Си Ен Ен: \"Споразумяха се за Сирия, най-големият губещ са САЩ\" и поясняват, че след тези 10 точки от споразумението между Путин и Ердоган Вашингтон няма място в определяне бъдещето на Сирия. \"Ню Йорк Таймс\" пише, че \"Ердоган е получил всичко, което е искал, на цената да споделя контрола в региона заедно с Асад, когото не признава\". От Лондон \"Файненшъл Таймс\" пише, че \"Путин се опитва да въздейства на Ердоган за Сирия и след Сочи Русия е станала значителна сила в Сирия като влияе на турската операция там\". А Аарон Щейн, директор на Институт по външна политика във Филаделфия, пише, че \"тази договорка има резултат да оправдае войната на Турция в Сирия, но цената е да се признае Асад. Ердоган е бил изправен пред избор ПКК или Асад. Избрал е Асад\".  Да, пред опасенията от създаване на независим Сирийски Кюрдистан Анкара няма как да не се споразумее с Асад. А Русия да остане с ореола на добър медиатор, т.е. посредник в регион, който се слави като терен за сделки, търговия и надцакване в името на Аллах и собствени интереси. Дали ще са шиитски или сунитски, важното е да не се хващат за гушите, че народите се умориха от войни. Не е случайно, че и президентът Доналд Тръмп често отстоява подобни позиции. А дали турският външен министър Чавушоглу е прав, когато казва, че \"Сирия няма сили да прилага споразумението от Адана и ние нямаме директни връзки с Асад\", времето ще покаже. ", "date": "2019.10.25", "title": "За САЩ не остана място в Сирия"}
{"url": "https://duma.bg/boyanskata-tsarkva-otbelyazva-8-vekoven-yubiley-n202135", "text": "Емблематичната Боянска църква тази година има знаменателни юбилеи. Тя е строена първо в края на Х-началото на ХI в., а през ХIII в. при севастократор Калоян е пристроена основната част, чиито стенописи са най-ранен образец на европейския ренесанс. Изящните стенописи от 1259 г. са признати за един от върховете на средновековното българско изкуство.  През 2019 г. се навършват 760 години от обновяването на Боянската църква и 40 години от включването на паметника в Списъка на световното културно наследство на ЮНЕСКО. Националният исторически музей и неговият филиал \"Боянска църква\" ще отбележат годишните с международна научна конференция в НИМ на 30 октомври и 1 ноември. Темата на форума е \"Боянската църква между Изтока и Запада в културно-историческия контекст на XIII век\". Във възрожденската част на параклиса на 1 ноември в 13 ч. ще бъде открита изложбата \"Боянската църква: знаци на паметта\".  Двудневната конференция ще бъде отворена за широката публика. Участват учени - историци и литератори, от НИМ, БАН, СУ, НХА, от Парижкия университет (Франция), Истанбулския университет \"Коч\" (Турция), от Атина и Солунския университет (Гърция), Московския университет (Русия). ", "date": "2019.10.25", "title": "Боянската църква отбелязва 8-вековен юбилей "}
{"url": "https://duma.bg/turtsiya-zalovila-90-000-migranti-v-odrinsko-n202143", "text": "Повече от 90 000 нелегални мигранти са задържали турските сили за сигурност през първите девет месеца на 2019 г. в Северозападна Турция, съобщава Анадолската агенция. Мигрантите са задържани в провинция Одрин, която граничи на север с България и на запад с Гърция. Експертите прогнозират, че броят на нелегалните мигранти в Одрин до края на 2019 г. ще достигне 110 000 души. През 2016 г. са задържани около 29 670 нелегални мигранти при опитите им да стигнат до Европа. Броят на заловените в провинция Одрин нелегални мигранти, през 2017 е бил 47 731 г., а през 2018 г. - 74 734. Министърът на вътрешните работи Сюлейман Сойлу съобщи, че от началото на 2019 г. досега в цяла Турция са заловени 336 707 нелегални мигранти. Според официалната статистика през 2018 г. в  Турция са били задържани 268 000 нелегални мигранти. Турция е ключова транзитна точка за нелегалните мигранти, които се стремят да стигнат до Европа, за да започнат нов живот. Голяма част от тях бягат от война или преследване в собствените си държави. Мигрантите са от пакистански, конгоански, сирийски, иракски, ирански, афганистански, тунизийски, кувейтски, марокански, египетски, либийски, бангладешки, алжирски, сомалийски, ганайски, йеменски, палестински, непалски, еритрейски и нигерийски произход. Всички задържани в рамките на деветте месеца мигранти или са откарани в болници за лечение, или са прехвърлени в провинциалните служби за миграция. Междувременно парламентът на съседна Гърция обсъжда законопроект, който затяга изискванията за получаване на бежански статут. На отделни категории се разделят бежанци и мигранти, като последните ще се връщат обратно в Турция, съгласно споразумението на ЕС с Анкара - тоест нелегалните мигранти автоматично ще се връщат в Турция. Бежански статут ще получават само лицата, които отговарят на променените и по-строги условия. В Гърция остават само бежанците, категоричен бе вътрешният министър Михалис Хрисохоидис. СИРИЗА и правозащитни организации ги нарекоха „твърде рестриктивни“. Но правителството е притиснато от честите протести на гърците срещу лагерите на бежанци. На остров Крит жителите решиха да приемат само малолетни деца без родители.", "date": "2019.10.25", "title": " Турция заловила 90 000  мигранти в Одринско"}
{"url": "https://duma.bg/maya-manolova-ima-golyamo-zhelanie-za-promyana-v-sofiya-n202137", "text": "- За съжаление, истинският дебат за София така и не се проведе. Щабът на основния ми опонент използва крайно нечистоплътни методи, за да ме злепостави - мен, хората от екипа ми, от инициативния комитет, от семейството ми. Раздраха шатрата пред НДК, в която е щабът ми, лепиха стикери със снимката ми по колите, за да вбесят хората, съчиняваха гнусни компромати и ги разпространяваха в медиите на властта и интернет. Искрено ме изненада поведението на г-жа Фандъкова, която си позволи лични нападки и обиди, с които отвръщаше на опитите ми да проведем истински и смислен дебат за София. Въпреки това кампанията ми даде възможност да се срещна със стотици хора, да разговарям с тях, да ги чуя, да поема ангажименти, които ще изпълня, ако бъда избрана за кмет. Всъщност тези срещи ме зареждаха много, защото усетих искрена подкрепа и огромно желание за промяна. Хората не искат повече да живеят сред сив бетон, да виждат въздуха, който дишат, искат децата им да посещават ясли и детска градина, да не прекарват живота си в задръствания. Искат нормален живот, спокойствие и перспектива за семействата си. Затова очаквам хората да не повярват на внушенията на опонента, че няма смисъл да се гласува, че всички са маскари, че всичко е предрешено. Не, има смисъл и се надявам да го докажем на 27 октомври. - Не чета социология, вярвам единствено на собствените си наблюдения и това, което ми се случва при срещите с хората. А то е, че наистина има огромно очакване за промяна. Относно \"дясната крепост\", смятам, че управлението на столицата отдавна не е дясно, а задкулисно и корумпирано. Властта се окупира от малка група хора, т.нар. орлета, близки до един бивш общински съветник, така че и кламер не може да доставиш без негова санкция. Така повече не може, своята задача виждам именно в това - да сменя този модел на задкулисно управление с кмета в сянка. Доказала съм, че умея да нося отговорност и като депутат, и като омбудсман, а сега ще продължа така и като кмет, ако бъда избрана. - Смятам да въведа наистина пълна прозрачност на работата на СОС. Понеже непрекъснато ме питат как ще работя без своя група общински съветници, ще го обясня пределно ясно - слагам въпроса на масата, осветявам проблема и дебата, въвеждам система за ясно отчитане на гласуването в СОС и всичко ще става пред очите на хората. Ще разчитам на тези общински съветници, които гласуват в интерес на гражданите. Които гласуват в частен или корпоративен интерес, ще срещнат моя енергичен отпор. Смятам да направя далеч по-либерален достъпа на гражданите до общината. Сега е доста затруднен. Това не е администрация, обърната с лице към гражданите... Но ви гарантирам, че това ще се промени. За справка - институцията на омбудсмана. - По този въпрос имаме фундаментални различия с г-жа Фандъкова - тя досега залагаше на сгъстяване на застрояването в центъра, \"Младост\" и западна София, а аз залагам на разширението на града на север. За последните 14 години се позволи да изникнат цели жилищни квартали без инфраструктура - без пътища, детски градини, тротоари, училища, паркове, площадки за децата и за спорт, зелени площи. Така възникнаха новите квартали \"Манастирски ливади\", \"Витоша\", \"Кръстова вада\". Това сгъстяване на строителството трябва да спре. Ще започнем с изграждането на Северния град, като първо направим инфраструктурата - детски заведения, институции, паркове, улици, тротоари. Центърът му ще е летището на Доброславци, а сградите там ще са нискоетажно еднофамилно строителство. Това не може да се случи веднага, но трябва да се започне и кметът да има визия за дългосрочното развитие на града. Сред конкретните мерки срещу презастрояването, предвидени в програмата ми, са: приемане на цялостни подробни устройствени планове за кварталите; промяна на устройствените планове, където е нарушен балансът между обществен и частен интерес; безкомпромисно спазване на закона относно изискванията за максимално застрояване, отстояния, изисквания за паркоместа и минимално озеленяване в рамките на терена; прекратяване на възможностите за увеличаване максималната плътност и общо застрояване на имотите чрез законови вратички; преустановяване на практиката да се разрешават много високи сгради из целия град и определяне на конкретна зона за това; припознаване на ателиета, общежития и др. за жилищни помещения и приравняване на изискванията за тях към тези за апартаменти; нова наредба за обществените обсъждания, която да гарантира вземането предвид на становищата, получени по време на процедурата, и др. Наясно съм, че няма да е лесно, но съм твърдо решена. Необходимите средства са значителни, и то в стотици милиони левове, но нарушеният баланс между частния и обществения интерес води до напрежение и протести. Балансът е нарушаван в продължение на поне 14 години, за да се стигне дотук. Ще направим регистър на имотите, подлежащи на отчуждения, и ще има ясни публични критерии за реда на обезщетяване за терени, предназначени за детски градини, учебни заведения, паркове, зелени площи и др.  - Топ проблемите на столичани са мръсният въздух, липсата на места в детските градини, трафикът, несправедливите сметки за парно, тормозът на \"Топлофикация\" над гражданите. Това, което ще направя, е до края на мандата да има детска градина за всяко дете. В момента чакащите деца са над 7000, а поколения наред израснаха в списъците на чакащите. Изчислили сме, че място в градина или ясла за всяко дете би струвало около 15 млн. лв. на година. Смятам, че Столичната община може да си позволи тези средства - все пак дават се за какво ли не, за ремонт на ремонта, а тук говорим за децата. При столица с толкова голям бюджет - над 1,7 млрд. лв. - не е справедливо на младите хора, семействата, на тези, които искат да се развиват и да раждат деца, да не се осигури най-елементарното в продължение на 14 години - места в детските градини за техните деца. Докато това не се реши, ще има ваучери за децата в частните градини на стойността на издръжката им каквато би била, ако бяха в общинска градина. Така е справедливо. По отношение на въздуха - най-важно е здравето на хората и данните са стряскащи - един автобус хора всеки ден умират в страната заради лош въздух. В София всяко четвърто дете е с хронични заболявания, сред които астмата е масов случай. България плаща санкции на ЕК заради лошия въздух. Залогът е толкова голям, а проблемът засяга толкова хора, че разделението трябва да се преодолее. Първият електронен референдум ще бъде за инсталацията за горене на боклук - това е огромна инвестиция, свързана със средата на живот, и гражданите трябва да имат възможността да кажат мнението си. По отношение на \"Топлофикация\" - първо ще направя пълна ревизия, за да се спре източването чрез частния субект, който купува на ниски цени тока, произведен от \"Топлофикация\", и го продава скъпо на борсата - купува го за 90 лв., продава за 150-200 лв. и прибира печалбата. Трябва да се спре това безобразно източване, при което кмет и общински съвет си затварят очите, а гражданите плащат. - Управлението трябва да е само и единствено в интерес на гражданите. Сега властта в общината е окупирана от малка група хора, които не са леви или десни, те са без цвят, сиво-бели - като плакатите на опонента ми. А своята задача виждам в това да сменя този модел на задкулисно управление с кмета в сянка, така че не интересите на бизнес кръговете да управляват София, а гласът на гражданите.", "date": "2019.10.25", "title": " Мая Манолова:  Има голямо желание за промяна в София"}
{"url": "https://duma.bg/v-hod-e-ataka-sreshtu-istoriyata-n202134", "text": "Европейският парламент, който от много време не може да си избере още трима комисари, сколаса да приеме резолюция с патетичното название: \"80-ата годишнина от началото на Втората световна война и значението на европейската историческа памет за бъдещето на Европа\", с внушително мнозинство от 535 \"за\" и едва 66 \"против\". Прие резолюция, която още повече ни ожесточава в този толкова враждуващ и хаотичен свят. Помним теорията на Франсис Фукуяма за \"края на историята\" - толкова популярна, особено в 90-те години, когато неолиберализмът шестваше навсякъде и убеждаваше, че в света е \"достигната крайната точка на социокултурната еволюция на човечеството и окончателната форма на човешкото управление\", а главният враг е комунизмът.  особено в последните месеци, световните лидери гръмогласно ни съобщават, че \"съвременният капитализъм и сегашният модел е деградирал\" (Ем. Макрон); че отхвърлят глобализма и подкрепят \"доктрината на патриотизма\" (Д. Тръмп); че \"либералните идеи и ценности на западната демокрация са отживелица\" (Вл. Путин). Не дойде краят на историята, а краят на прословутата теза на Фукуяма, който дори сам го призна и написа: \"Социализмът би трябвало да се върне\". Но пък историята стана инструмент на политиката, дори в света вече се говори и се провежда \"историческа политика\". Историческата политика се вижда навсякъде - с оруеловското пренаписване и деформиране на историята, на историческите факти, на цели епохи и героите й; на началото и подпалването на Втората световна война и ролята на Съветския съюз като решаваща сила за разгрома на фашизма; на всичко, което има преобразуващ, революционен, народностен характер и израз на истината, духовността и хуманизма. Неслучайно мнозина анализатори в последните години определят крайния неолиберализъм като \"реинкарнация на фашизма\".  За мнозина, които добре познават историята, понякога е странно и нелепо да повтаряме и напомняме   оставили безброй белези и доказателства в документи и мемоари, в народната памет, която никога не лъже и деформира фактите. В общественото съзнание и памет е запазена представата за Втората световна война, като война между доброто и злото, като война на цялото човечество против фашистката агресия и обезчовечаването. А иначе, предубедените винаги могат да тълкуват всеки документ, всяко изречение и дума в интерес на зададената концепция и цел, и да ожесточават и конфронтират обществото... В ход е атака срещу  историята, за да се накарат хората да отхвърлят ценностите, които формират общността, нацията, душевността на народите - в Русия, у нас и навсякъде, където е имало антифашистка съпротива по време на Втората световна война. Това различно тълкувание и отношение в резолюцията на ЕС за Победата над фашизма не е история, това е пропаганда. Още от началото на 21 век Европейският съюз и Западът последователно и неотклонно  воюват за налагането на своята версия за Втората световна война, основана на  Заклеймява се съветското ръководство и Сталин за разпалване на войната. Приравнява се отговорността \"на Съветския съюз и на Третия райх\" за световната война. Целта е да се докаже, че Западът е спасител на човечеството, тогава и завинаги, а \"злото\" е СССР и дори виновник за Холокоста!  Като начало на войната западният либерален разказ поставя подписването на Пакта \"Молотов-Рибентроп\", като основна причина за войната, като се утвърждава и равнопоставя вината на двете страни - СССР и Германия, на фашизма и комунизма. Да, но авторите й пропускат и пренебрегват много факти и обстоятелства. Не се отчита, че още с идването на власт на Хитлер в началото на 30-те години, Сталин призовава своите другари и сънародници към мобилизация и готовност за една нова война, която се готви като реванш от Германия. Пренебрегва се и политиката на западните демокрации и обединяването им срещу общия враг - СССР. Това, което е синтезирано от английския историк Джордж Холм: \"До сключването на Пакта (Молотов-Рибентроп) западните страни начело с британското правителство (а също и лондонското Сити) всячески подстрекаваха Хитлер...Защо? Защото Хитлер действаше, като уж защитаваше съществуването на някакви \"общи интереси, на традиционните интереси и обичаи\" от комунизма. Сключвайки пакта с Хитлер, Сталин успя да ликвидира реномето на хитлерова Германия като опора в борбата с болшевизма\". Същевременно Хитлер забравя посланията на своя предшественик Ото фон Бисмарк, който завещава на съотечествениците си: \"Невъзможно е да бъдат победени славяните (руснаците); ние сме се убедили в това от стотици години.\" Навярно са останали нечути и думите на руския историк Василий Ключевски, че \"Има стотици начини  но няма нито един начин да я върнеш обратно\". Така на 22 юни 1941 г. в 4 часа сутринта не СССР нападна Германия, а немските войски преминаха границите на Съветския съюз и съсредоточават през следващите години на Източния фронт най-мощните си сили и подразделения. Не съветските ръководители и СССР започнаха войната, но те я завършиха в Берлин, както преди век завърши войната с Наполеон - в Париж. СССР допринесе  80% за победата в тази гигантска борба против нацизма. Затова за тогавашния СССР и днес за Русия, това е огромна победа в най-страшната за цялата й хилядолетна история война. Победа, която е постигната в резултат на пределното напрежение (човешко, военно, икономическо) на страната, на колективния подвиг на целия народ както на фронта, така и в тила. Победата е триумф на съветската държава и възможностите на социализма. А победата и днес е идеята за консолидацията, мобилизацията  и единството на обществото в Русия. Човекът в Русия и днес е изключително и болезнено  чувствителен към всяко обвинение или отричане на освободителната мисия на предците му във Втората световна.  Впрочем, освен резолюцията на Европейския парламент има и други резолюции за историческата истина за фашизма, за Втората световна война, за героизма, но на друго ниво, с други автори и послания. От години Генералната Асамблея на ООН, по доклад на Третия комитет, всяка година през декември приема резолюции на тема: \"Борбата с героизацията на нацизма, неонацизма и другите видове практики, които способстват ескалацията на съвременните форми на расизма, расовата дискриминация, ксенофобията и свързаните с нея нетърпимости\", за които дават гласа си мнозинството от страните членки на ООН, а \"против\" са САЩ, Канада, като страните принадлежащи към ЕС (включително и България) - гласуват \"въздържал се\". Особено важни и съществени за нашето време са  В тях постоянно се изразява тревога от подкрепата в много части на света на \"тревожното разпространение на различни екстремистки политически партии, движения и групи на неонацисти\" (по официални данни в Европейския съюз има над 500 неонацистки и националрадикални групи, често младежки, с над 7 млн. членове). Припомня се необходимостта за съхраняване на паметта, истината и Победата над нацизма във Втората световна война и за мирното следвоенно устройство и развитие на Европа и света. В този документ се призовават държавите да предприемат конкретни мерки, в това число и в законодателната област, и в сферата на образованието, за да се предотврати преоценка  на резултатите от Втората световна война и отричане на извършените престъпления срещу човечеството..., станали в резултат на установената идеология на нацизма и фашизма. В Резолюцията на ООН се препоръчва да се продължава диалогът под различни форми, изискващи постоянната подкрепа на държавата. Набелязани са над 50 мерки в тази насока. Тези документи на Генералната Асамблея на ООН от последните две години не са познати на българската общественост. Известни са на твърде ограничен кръг специалисти. Ефектът е ясен! Позволява ни се да знаем само това, което е в духа на правилната политическа линия - да се ожесточаваме и мразим неистово - социално, политически, исторически...   Европа и светът могат да избират между двете тенденции, между двата вида резолюции, между доброто и злото, докато не стане фатално късно. Но може би не всичко е загубено и има надежда в \"добрата стара Европа\", след като тези дни противно на очакванията и прогнозите, победителят на Нобеловата награда за литература за 2019 г. е австрийският писател Петер Ханке, известен с просръбските си позиции, отстояващ категорично справедливата кауза на сръбския народ и православието, против ударите на НАТО над Белград и бивша Югославия! А Нобеловите лауреати в областта на икономиката са трима учени, изследващи глобалната бедност! Има надежда...  ", "date": "2019.10.25", "title": " В ход е атака срещу историята"}
{"url": "https://duma.bg/yubileen-spektakal-i-izlozhba-za-radichkov-v-skt-n202127", "text": "Ден на Радичков отбелязва Столичният куклен театър на 26 октомври. Празникът е посветен на 90 години от рождението на един от най-самобитните родни творци. В събота на сцената на СКТ ще се играе спектакълът \"Ние, врабчетата\" - от 12.30 и 17 ч. Второто представление с юбилейния номер 150 е посветено на рождения ден на писателя (24 октомври). Почетни гости ще бъдат дъщерята, синът и внуците на Радичков. \"Подаръкът\" на СКТ към тях ще бъде специалното участие на деца от Лятната театрална школа. Във фоайето е подредена специализираната сценографска изложба \"Ние, врабчетата\" - рисунки, импровизирани кукли и плакати на деца от Лятната театрална школа, посветени на спектакъла.", "date": "2019.10.25", "title": "Юбилеен спектакъл и изложба за Радичков в СКТ"}
{"url": "https://duma.bg/10-istorii-za-lakomnitsi-razkazva-ivan-radenkov-n202124", "text": "Премиерата на книгата \"Вкусът на приключенията\" на Иван Раденков (издателство \"Ентусиаст\"), след която всяко дете ще си тръгне с пълно търбухче, е на 26 октомври от 11 ч. в Книжен център \"Гринуич\", бул. \"Витоша\" 37. Книжни сладкиши и книжни солениши очакват малките читатели. А с илюстратора на книгата Яна Казакова всяко дете ще има възможност да си сготви рисунка. Входът е свободен.", "date": "2019.10.25", "title": "10 истории за лакомници разказва Иван Раденков"}
{"url": "https://duma.bg/sinyata-svetlina-sakrashtava-zhivota-n202122", "text": "Учените откриха, че синята светлина, която идва непосредствено от смартфоните, таблетите или компютрите, може да се отрази на дълголетието на хората, информира \"Сабах\". Вече е известно, че излъчването, идващо от екраните на тези устройства, влияе негативно на мозъчните клетки и ретината и съкращава живота. Неотдавнашно проучване, проведено от Държавния университет в Орегон, твърди, че кожата също е уязвима към прословутата синя светлина. За изследването е използвана Drosophila melanogaster - обикновената плодова муха, важен като модел организъм поради клетките и механизмите на развитие, подобни на тези на други животни и хора. Мухите, подложени на всекидневни цикли от 12 часа светлина и 12 часа тъмнина, имат по-кратък живот в сравнение с мухите, държани в пълен мрак, или тези, подлагани на светлина с филтрирана синя дължина на вълната. Освен поражения в мозъчните клетки и ретините на мухите, изложени на подобно облъчване, някои от тях са загубили и способността си да се катерят. В статията, публикувана в Science Daily, ръководителят на изследването Джага Джайбултович посочва: \"Фактът, че светлината ускорява стареенето при мухите, в началото беше много изненадващ. Измерихме изражението на някои гени в стари мухи и открихме, че отговарящите за стреса са изразени, ако насекомите се държат на светлина. Предположихме, че именно тя регулира тези гени.\" Докато учените не намерят начин да предотвратят вредното въздействие на сините светлини върху хората, има няколко неща, които можете да направите, за да се защитите по-добре. Очила с кехлибарени лещи ще филтрират синята светлина и ще предпазят ретините ви. А телефони, лаптопи и други устройства могат да бъдат настроени да блокират вредните емисии.", "date": "2019.10.25", "title": "Синята светлина съкращава живота"}
{"url": "https://duma.bg/tsveti-radoycheva-iska-da-pomaga-na-talanti-n202121", "text": "Чаровната изпълнителка Цвети Радойчева с удоволствие подкрепя благотворителни събития и неведнъж е споделяла, че един ден иска да основе собствена фондация, чрез която да помага на талантливи деца и хора в неравностойно положение. Наскоро поп певица бе гост на представянето на единствената по рода си книга \"Дневник на моята бременност\". Нейни създатели са три очарователни дами - д-р Зорка Угринова, Елена Терзиева и Ивелина Рускова - астролог и основател на благотворителната асоциация \"Мечта за дете\", която има за цел да подпомага двойки с репродуктивни проблеми. Книгата среща всяка бъдеща майка с първите трепети от зачеването на бебето до появата му на бял свят. А всеки, който закупи \"Дневник на моята бременност\", ще има шанса да подкрепи хора, копнеещи да се сдобият с рожба, защото по-голямо щастие от децата няма. Цвети Радойчева е впечатлена от книгата и сподели в социалните мрежи, че с удоволствие ще я попълни със снимки от видеозоните на своята вече 3-годишна дъщеричка. А щом малката Ванеса порасне, ще получи изданието като специален и много емоционален подарък.", "date": "2019.10.25", "title": "Цвети Радойчева иска да помага на таланти"}
{"url": "https://duma.bg/balgari-prikovaha-pogledite-na-filmoviya-festival-v-rim-n202119", "text": "Деси Тенекеджиева и младият актьор от Народния театър Димитър Николов приковаха погледите на червения килим за откриването на филмовия фестивал в Рим, който продължава до 27 октомври. Двамата бяха официални гости на един от най-бляскавите кинофоруми в света и имаха възможност да се срещнат с колегите си Едуард Нортън, Джон Траволта, Бил Мъри, Виола Дейвис, Етан Коен, Мария Грация Кучинота, които също бяха част от елитното събитие.  Родните актьори дадоха множество интервюта на италиански и английски език, гледаха поредица от филми и обмениха ценни контакти с продуценти и режисьори, сред които и носителят на \"Златна палма\" в Кан Хироказу Коре-еда. Впечатляващите рокли за червения килим на кинофестивала на Деси Тенекеджиева са дело на британския моден бранд Kolchagov&Barba, където дизайнер е българинът Светослав Колчагов, работил дълги години за Вивиан Уестууд. Гостуването на Димитър Николов в Рим е по покана на Освалдо де Сантис - дългогодишен президент на Twenty Century Fox Италия, и на международния филмов консултант Ива Иванова. Пътуването е сред специалните призове, които талантливият актьор получи лично от тях през април, печелейки Голямата награда за \"Полет в изкуството\" на фондация \"Стоян Камбарев\".", "date": "2019.10.25", "title": "Българи приковаха погледите на филмовия фестивал в Рим"}
{"url": "https://duma.bg/atlantik-predstavya-nov-album-i-tragva-na-turne-n202125", "text": "Рок динозаврите от група \"Атлантик\" издават 11-ия си албум под заглавие \"По пътя към края\" на английски език. Издава \"Рива саунд\". Посветен е на музикантите, които вече не са между нас, свирили през годините с групата: Иван Лазаров - барабани, основател на \"Бг-рок\", съосновател и тогавашен продуцент на \"Б.Т.Р\"; Ивайло Петров-Иваца, първият басист на \"Ахат\", \"Ер малък\", \"Орион\" и \"Атлантик\", Георги Тодоров - вокал. Премиерата на албума ще се състои в рок-клуб \"Адамс\" на 26 октомври от 21 ч. Ще участват рок бандите \"Сторм\" и \"Зомби бар\". След това \"Атлантик\" тръгва на национално турне в 13 града до края на февруари 2020 г., научи ДУМА от соло китариста Димитър Димитров, създател на \"Атлантик\".", "date": "2019.10.25", "title": "\"Атлантик\" представя нов албум и тръгва на турне"}
{"url": "https://duma.bg/v-teatar-vesel-shte-gostuva-chervenata-shapchitsa-n202123", "text": "В съботния афиш на театър \"Весел\" на 26 октомври от 11 ч. в салона на читалище \"Искра\" във Велико Търново ще гостува най-новият спектакъл на Държавния куклен театър в Габрово \"Червената шапчица\". Драматизацията и постановката са дело на Теменужка Коларова, куклите и сценографията - на Наталия Гочева, а оригиналната музика - на Георги Гарчов. Участват актьорите от състава на габровската трупа Ивет Сотирова и Атанас Филипов. Спектакълът въвлича малчуганите в един приказен свят, в който вълкът не винаги е лош, а пред майките и бащите - също зрители, поставя темата за отговорността. Историята на малкото момиченце, оставено само, провокира размисъл за грижата на родителите към децата, а също така и към най-възрастните хора в семейството. В посланието се акцентира на тези важни за съвремието ни въпроси без поучаване и размахване на пръст. Актрисата влиза в ролята на момиченцето и на бабата, а актьорът се превъплъщава в три персонажа - вълк, ловец и куче. И тъй като историята е много стара, в тази куклена пиеса героите са леко осъвременени и излизат от представите, които оригиналният текст задава. Нито вълкът, нито ловецът са същите, а бабата е забавна със своите странности. Проектът за съботните спектакли за семейна публика на куклен театър \"Весел\" се осъществява с подкрепата на община Велико Търново.", "date": "2019.10.25", "title": "В театър \"Весел\" ще гостува \"Червената шапчица\""}
{"url": "https://duma.bg/horata-izpitvat-po-silna-bolka-pri-visoka-vlazhnost-n202118", "text": "Хората с хронични заболявани като артрит изпитват по-силна болка, когато влажността е по-висока, твърдят учени от Великобритания. В Университета на Манчестър изследвали 2500 души и заключили, че състоянието им се влошава по време на по-топли и влажни дни, пише Би Би Си. Специалистите наблюдавали хора с артрит, фибромиалгия, мигрена и невропатия. Участниците в проучването записвали усещанията си всеки ден за периоди от 1 до 15 месеца. Резултатите показали, че при висока влажност и ниско атмосферно налягане шансът хората с хронични проблеми да изпитат болка се увеличава с 20 на сто. Студените, влажни дни също увеличавали болките, но връзката между промяната на температурата и усещанията за дискомфорт била много по-слаба, отколкото при промяната на влажността. \"Хората знаят, че времето дава отражение върху болките на тези с хронично проблеми още от епохата на Хипократ в Древна Гърция\", казва професор Уил Диксън от Университета на Манчестър. И добави: \"Ако установим категорично, че истинският проблем е влажността обаче, ще се разкрият много възможности за ново, по-прецизно лечение.\" Според учените с напредването на разбирането ни в тази сфера ще може да се прави не само прогноза за времето, но и точна \"прогноза за болката\".", "date": "2019.10.25", "title": "Хората изпитват по-силна болка при висока влажност"}
{"url": "https://duma.bg/plahovete-svalyat-stresa-s-shofirane-n202120", "text": "Специалисти в САЩ установили, че плъховете обичат да шофират и, след като се повозят на колите, показват по-ниски нива на стрес, съобщи АФП. Гризачите били дресирани чрез лакомства да управляват миниатюрни автомобили, пригодени за тях. Изследването не е с цел успокояване на плъховете, а има чисто практическа стойност за науката, твърдят учените. Първо, данните позволяват да се разбере, че мозъците на плъховете не са толкова елементарни, колкото сме свикнали да мислим. Освен това, напредването на тези проучвания ще позволи да се разработят немедикаментозни лечения на психологически и психически състояния у човека. Кели Ламбърт от университета на Ричмънд, участвала в изследването, казва, че такива експерименти са полезни за изучаването на невропластичността на мозъка - способността му да реагира и да се променя от преживявания и предизвикателства. Учените изработили малки автомобилчета, които се движели в различна посока, в зависимост от това накъде плъхът вътре докосне медна жичка, осъществяваща контакт с металния под на автомобилчето. В продължение на няколко месеца били дресирани 17 плъха по специално изработено трасе с дължина 1,5 метра. Основна част от експеримента била, че някои от гризачите живеели в лабораторни условия, а други в специално поддържана за тях среда, подобна на естествената. Оказало се, че именно те се справят много по-добре с ученето и поставените задачи от събратята си от изкуственото местообитание. По-напредналите в шофирането плъхове имали по-ниски нива на стрес, както и по-високи нива на хормона дехидроепиандростерон, който предполага свободно и спокойно състояние. Не само това, но гризачите, управлявали автомобилчета, били по-щастливи от тези, които само се возели, докато хората са зад волана. Това според учените означава, че дори същества като плъховете изпитват удовлетворение от придобиването на умение и прилагането на нещо, в което са добри.", "date": "2019.10.25", "title": "Плъховете свалят стреса с шофиране"}
{"url": "https://duma.bg/i-matushev-shte-pomaga-na-dermendzhiev-n202116", "text": "Неделчо Матушев също ще е помощник на новия национален селекционер Георги Дерменджиев. Той вече напусна треньорски пост в Спартак Вн, за да може изцяло да работи за \"лъвовете\". \"От човешка гледна точка няма как да го спрем, а и той желае да се развива. Благодарим му за свършената рабата и че изправи отбора на крака. За него вратите в Спартак винаги ще се отворени\", заяви шефът на УС на клуба Борислав Георгиев-Бобъра. До намирането на заместник \"соколите\" ще води досегашният помощник треньор Кириакис Георгиу, като той може и да остане поне до Нова година, защото най-добре познава отбора. Другият помощник на Дерменджиев ще е Димитър Телкийски, като двамата работеха заедно през пролетта в Левски. Треньорското ръководство ще бъде представено официално в понеделник, а в следващите дни трябва да бъде обявен списъкът с повиканите за последната европейска квалификация - с Чехия на 17 ноември. Три дни по-рано националите трябваше да играят контрола с Хаити в София, която обаче пропадна, и в момента се търси друг съперник. \"За всеки треньор е чест да води национален отбор. Трябва да се вземат смели решения. Напрежението е голямо в отбора. Трудно е да се подобри толкова бързо тонът, но трябва да се работи по въпроса. Рецепта за излизане от криза не мога да дам. Всичко минава през психическото състояние на момчетата. Няма време за експерименти и това е важна част от процеса. Имаме реален шанс за класиране на Европейското първенство и трябва да направим всичко възможно, за да влезем в мачовете мотивирани и момчетата да дадат най-доброто от себе си. Грешка е да се налагат изисквания, които не може да бъдат изпълнени. Трябва да покажем оптималното, което е възможно засега. Ще имаме добри поколения, но ще ни трябва време. Не трябва да виним играчите. Трябва да знаем какво могат и докъде може да стигнат\", обяви пред Диема спорт Дерменджиев. В същото време България прогресира с позиция до №61 в ранглистата на ФИФА, независимо от загубата от Англия (0:6) и хикса с Черна гора. Нашите са с 1371 т., с колкото са и \"Храбрите соколи\", които падат с две места. Чехия се изкачва с позиция до №43 с 1441 т., а Англия запазва четвъртото място с 1651 т. В топ 3 промени няма - води Белгия 1755, пред Франция 1726 и Бразилия 1715.", "date": "2019.10.25", "title": "И Матушев ще помага на Дерменджиев"}
{"url": "https://duma.bg/hero-shte-vrashta-beroe-v-top-6-n202115", "text": "Димитър Димитров-Херо ще връща Берое поне в топ 6 на efbet Лигата. Новият треньор на заралии призна, че това е минималната му цел. Той пое тима след XIII кръг, след който \"зелено-белите\" са осми на точка зад шестия Славия и на 3 т. зад петия Черно море. \"Не очаквайте чудеса в началото. Няма такива магьосници, които да обърнат нещата на 360 градуса. Ще работя със сърце и душа. Берое, на базата и възможностите които има, не е на мястото си. Изостанали сме от водещите отбори в точките, но ще се опитаме да скъсим дистанцията. Берое има добър потенциал. Очаквах тази година тимът да е хит. Това да е най-силната година на Берое. Изненадан съм, че не се получи това надграждане. Аз съм от треньорите, които могат да простят всичко, но не и бездушието и меланхолията\", обяви Херо на представянето си. Той ще работи с Петър Колев и Георги Чиликов, а Йордан Господинов ще е треньор на вратарите.", "date": "2019.10.25", "title": "Херо ще връща Берое в топ 6"}
{"url": "https://duma.bg/salimova-shte-igrae-shah-s-robot-n202117", "text": "Първото по рода си изложение на роботи у нас ще завърши в неделя със специално шахматно предизвикателство. Световната ни шампионка за девойки Нургюл Салимова ще се изправи срещу робота Chess player в търговски център в София. Тя ще пристигне за събитието директно от Индия, където се състезава в шампионата Smart Girls, организиран от Световната шахматна федерация. Мачът между нея и робота ще се проведе в деня на изборите от 14.00 часа. Chess Player е един от 15-те робота, които в продължение на две седмици радваха посетителите на търговския център. Той може да предизвика трима опоненти едновременно и постоянно усъвършенства своите шахматни умения, като запомня ходовете на своите противници. Досега роботът не се е изправял срещу световен шампион и вероятно само такъв може да го победи. В нормалните шах партии той се настройва на първо ниво, а за битката с Нургюл Салимова ще бъде настроен на 20-о. Статистиката сочи, че в повечето случаи роботите побеждават, както загуби са претърпявали дори Гари Каспаров (през 1997 г.) и Владимир Крамник (през 2010 г.). Салимова е родена в село Крепча, Търговищко, но се състезава за ШК Бургас 64, а тази година заслужи и гросмайсторски бал за мъже. ", "date": "2019.10.25", "title": "Салимова ще играе шах с робот"}
{"url": "https://duma.bg/ruski-kameren-teatar-igrae-v-rkits-n202126", "text": "Премиерата на спектакъла на Руския камерен театър \"Царицыны черевички\" (\"Ботушките на царицата\") по мотиви от повестта на Гогол \"Вечери в селцето до Диканка\" ще се състои на 27 октомври в 16.30 ч. в голямата зала на Руския културно-информационен център. Постановката е посветена на 210-ата годишнина от рождението на великия руски писател. Зрителите ще се потопят в атмосферата на украинското село от XVIII в. с неговите бит и песни. Режисьор-постановчик е з.а. на България Иван Джамбазов. Автор на сценария е художественият ръководител на театъра Юлия Диханова. В ролите са Наталия Бенинска, Константин Лидин, Калина Диханова, Сергей Карафизи, Александър Безпалов, Николай Данчев, Василий Кошчеев, Олга Бороденко, Даря Ципкина, Юлия Лопатникова, Владислав Ромалийски. Входът е с билети.", "date": "2019.10.25", "title": "Руски камерен театър играе в РКИЦ "}
{"url": "https://duma.bg/yana-marinova-shtastieto-e-v-momentite-kogato-ti-spira-dahat-n202181", "text": "- Да, точно така. Бюджетът на продукцията достигна 2,5 милиона лева и това става възможно изцяло благодарение на нашите партньори от бизнеса и на лични инвестиции. Още миналата година отидохме с част от \"Диви и щастливи\" в павилионите за филми в Кан и Ел Ей и там ни забелязаха отново, както и с предишната ни лента. Купиха ни буквално \"на зелено\" за разпространение в чужбина. Радваме се, че можахме да съберем този бюджет, защото се стремим да правим атрактивни филми, които по нищо да не отстъпват на добрите, на хубавите американски продукции. Стараем се да зарадваме зрителя, който за два часа да се качи на въртележката, буквално на скоростното влакче, и да излезе с едно усещане за полет. - Най-вече качеството, което могат да видят само на голям екран, а после и на домашно кино, когато година и нещо по-късно бъде разпространен филмът. Но в салона ще усетят невероятния звук, ще се докоснат и до най-малката подробност. Защото много по-лесно се прави филм за телевизията. А когато е за кино, всеки детайл на огромните екрани трябва да бъде изпипан докрай. Също така каскадите са едно от най-вълнуващите предимства на филма. Много неща не сме включили в трейлъра, защото не искаме всичко да бъде разказано в рамките на няколко минути. Но смея да твърдя, че \"Диви и щастливи\" е екшън-комедия, в която има много хумор и е изпълнена с невероятни скоростни отсечки. Вложихме много старание, за да изненадваме зрителя постоянно. Като дойде някой да гледа филма, да каже - това не го знаех, еди кое си не го бях видял, нямах идея, че нещо такова ще се случи... Вярвам, че в даден момент ще успеем да накараме зрителите да им спре дъхът. Нали често казват, че щастието не е в моментите, в които просто живееш, а в моментите, когато ти спира дъхът. - Това е нещо, в което сме наистина изумително добри, не се срамувам да се похваля. Примерно, ако един подобен американски филм се снима за 3-4 месеца и 20 милиона, ние направихме нашия за 26 дни! И 4 в миналата година. Защото не можем да си позволим това, което за чуждите продукции и за актьорите е нормално по договор. При нас почти няма втори дубъл, втори взрив, втора каскада. Или сцена за другия ден, или за другата седмица, защото някой не си знае текста или не може да се разреве. 100 човека са на 100 процента почти 24/7. Всички сме луди за връзване, диви и щастливи (смее се). - Не само, че не за първи път работим заедно, то ядрото е това - Мартин Макариев, Александър Сано и аз. В който и ред да обърнете имената, няма никакво значение. С Мартин Макариев направихме и \"Привличане\" - предишния филм, който се превърна в най-гледания, победи всички американски заглавия в кината през пролетта на 2018 г. Александър Сано тогава снимаше денонощно и нямаше как да е постоянно с нас. Но сега, когато е и продуцент - веригата се затегна. Като скала е. Вярвам, че вече имаме много какво да покажем на зрителите. А пък Луиза Григорова, Дария Симеонова, Калин Врачански, Явор Бахаров, Асен Блатечки, Койна Русева - всички те са хора, с които кой не иска да работи?! - За всички. Защото \"Диви и щастливи\" разказва за приятелството, за приключенията, в които се вкарваме от любов, за свободата понякога да кажеш \"майната му\", ще правя каквото си искам и за смелостта да скачаш високо. И да караш най-яките коли по пътя към най-добрата версия на самия себе си. \"Диви и щастливи\" е и за сбъдването на мечтите, за това, което искаш да постигнеш през целия си живот, и е много важно какви избори правиш. Само че Мила и Бо (Луиза и аз), които са най-добри приятелки, са забравили кои са. И в даден момент, едно щуро престъпление от любов ги превръща в бегълци с цялата полиция по петите им от София към Варна. Те не са престъпнички, а две обикновени млади жени, които имат какво да си спомнят от времето, когато са били на по 15... - (усмихва се) Луиза Григорова във филма е с тениска, на която пише \"Телма и Луиз\". А и имената на тези героини са повод на не една шега  в \"Диви и щастливи\". Ние сме вдъхновени от тази приключенска криминална драма! Не ви ли се е случвало някой път, като гледате някакъв филм, да си кажете: аз ще променя живота си!? Това става и с нашите две героини. Имаме и едно страхотно готино, мотивирано ченге - Александър Сано, който просто се е зарекъл: \"Тези за 24 часа трябва да ги хвана! Аз луд ли съм или да, няма да се занимавам с две домакини...\" И, разбира се, един отвлечен Базил Ейденбенз на задната седалка - новоизгряваща английска звезда, познат на зрителите от сериала \"Виктория\" и дори с малка роля в Оскаровия \"Фаворитката\". - Музиката на \"Диви и щастливи\" е страхотна! Звучат любими български и чуждестранни парчета. Можете да видите официалния саундтрак с кадри от филма на D2 и 100 Кила в ютюб. Разбира се, заглавието на авторската песен е \"Диви и щастливи\" и е създадена специално за лентата. Скоро по кината и в мрежата излиза и новият ни, още по-завладяващ трейлър. - Благословена съм да срещам такива приятели, които, ако загубя, значи нещо жестоко грешно ще съм направила. Те са тези, по които сверявам часовника си, когато ми е тежко и си помисля да залитна по лесния път на самосъжалението. Докато срещам такива хора, знам, че не съм се изгубила. А повярвайте ми - бих направила всичко на света, за да не живея изгубена. - Ако го разкажа, няма да е скрито (усмихва се). Имахме огромното желание да ги зарадваме. Просто като правехме нещо, си казвахме: - Да! - Ама страх ме е! - Ама как...!? - Скачам! Луиза се опитахме да я очистим всячески, но оцеля, малката гадинка. (смее се). - Този път много ни подкрепиха общините. Филмът ще покаже най-красивите исторически и културни паметници в страната. Снимахме във Варна, София, Велико Търново и Русе. И ако не ни бяха подкрепили и от полицията да излязат с нас на улиците или в Историческия парк до Варна, където беше една от най-любимите ми сцени, нямаше как да се случи филмът. - Обичам всичко. Харесвам хубавите филми. Просто сме избрали да правим тези, които са атрактивни. Защото държавата с право подкрепя киното, с което да подчертае гордостта ни от българската драматургия. Но често, и всички го знаем много добре, има безброй филми, които просто се преструват на добра българска драматургия. - А защо се затварят малките кина?! Каква е причината хората да не искат да влизат в уютни зали, където дават арт филми?! Защото арт филмите трябва да са хубави! И тогава всички ще ходят в малките кина. Просто сред филмите, които са арт, има много малко наистина добри. Останалите просто се правят на арт, за да вземат определени пари. Така че, малките кина няма да се затварят, ако се снимат хубави арт филми - такива, в които се използват всичките пари, взети от държавата. Не правете компромиси и тогава малките кина няма да ги затваря никой! - Изобщо не спираме да мислим, ама никога не спираме да мислим за следващ филм.  - Станах по-добра, по-благородна. Започнах да откривам хора, които наистина си струват. Чувствам се спокойна, че, където и да отида, няма да остана гладна или без подслон. Някак си зверчето в мен се приспа. Хубаво е. - Не мисля, че за хората, които познават работата ми или личния ми живот, имам кой знае какви тайни. По-скоро се радвам, когато някой, който изобщо не гледа български филми, ни даде шанс и види тези, които ние правим. Или театъра, който аз харесвам и участвам. \"Изборът на Марта\" ще гостува в Театър Българска армия на 8 ноември и ще го видят българските фенове в Лондон на 30 ноември от 19,30 ч. в Риджънтс парк, Риджънтс юнивърсити, Централен вход. А \"Любовни писма\" се играе всеки месец в Сити Марк арт център и може да се гледа на 30 октомври. - За мен думите диви и щастливи са най-добри приятелки. Заедно скачат, заедно падат и пак заедно стават отново. Разделени не са пълноценни.", "date": "2019.10.25", "title": "Яна Маринова:  Щастието е в моментите, когато ти спира дъхът"}
{"url": "https://duma.bg/tranlivi-nasladi-obzeha-galeriya-nyuans--n202168", "text": "В поредната си експозиция Катрин Томова продължава да изследва конкретна линия от своите творчески интереси, а именно асоциативните и емоционалните дълбочини в цвета и пластиката на едрите формати в нефигуративната живопис. След всяко от заглавията на различните си изложби, авторката отваря вход към асоциации и покани за емоционални пътешествия, започващи и завършващи с загадка. С \"Трънливи наслади\" публиката в столичната галерия \"Нюанс\" има възможност да се включи в най-новото от тях.", "date": "2019.10.25", "title": "\"Трънливи наслади\" обзеха галерия \"Нюанс\"    "}
{"url": "https://duma.bg/37-darzhavi-obedineni-ot-magiyata-na-stakloto-n202170", "text": "Второто издание на Международното биенале на стъклото се провежда в няколко града на България. Събитието е под патронажа на президента Румен Радев. Изложбата в София е подредена в Двореца, пл. \"Княз Александър I\". Под наслов \"Заедно\" се събират артисти от 37 държави, обединени от магията на стъклото. Това e най-мащабното и професионално ориентирано събитие у нас, посветено изцяло на художественото стъкло. Мисията му е насърчаването на приемственост между поколенията, давайки възможност за изява на по-млади творци, редом до международно утвърдени автори като Лино Таляпиетра (Италия), Марвин Липофски (САЩ), Иржи Шухаек (Чехия) и Вацлав Циглер (Чехия).", "date": "2019.10.25", "title": "37 държави, обединени от магията на стъклото"}
{"url": "https://duma.bg/hartieniyat-svyat-na-dimitar-voynov-sin-n202169", "text": "Добре познат на живописно изкушената публика, Димитър Войнов-син изненадва с новия си цикъл картини. Той може да се разгледа до 28 октомври в пловдивската галерия \"Възраждане\", Стария град, ул. \"Стоян Чалъков\" 1. Авторът обръща нова страница в търсенията и въпросите относно състоянията на човешката душа. От композициите с тела, независимо дали цели или само части от тях - ръце, крака, сега са останали само очите - като най-истински и точен израз на чувствата и емоциите вътре в нас. Вторият компонент са разноцветните листове хартия - измачкани, или нови и чисти, скъсани, залепени, листове като затвор или прозорец, листове като бурка... листове хартия криещи всичко, но не и очите ни, пише галеристът Сим Алексиев. Съвременна, майсторска, изчистена - изложбата е предизвикателство към възприятията, не само като тематика, идея и изпълнение, но и като размери на самите творби - централната част е триптих с размери 1.50 на 3.20 м., подкрепен с две опорни картини - 1.80 на 1.00 м.                                                          Димитър Войнов-син е роден през 1971 г. в София. Завършва ССХУ за изящни изкуства \"И. Петров\" в София и стенопис в НХА. Има над 40 самостоятелни изложби. Носител е на отличията: награда за автопортрет и за рисунка на НХА; \"Сребърно Възраждане\" за живопис на галерия \"Възраждане\"; едноименната награда на Суверенен християнски орден на рицари на Св. Архангел Михаил и др.", "date": "2019.10.25", "title": "Хартиеният свят на Димитър Войнов-син"}
{"url": "https://duma.bg/patyat-na-shtangista-n202180", "text": "Божидар Андреев се утвърди като най-добрия щангист на България последните години. Той стигна до висотите на спорта главно заради упоритостта си в залата, а и на състезателния подиум. Тази година беше най-силната му при мъжете, след като стана европейски шампион в Батуми, Грузия, в кат. до 73 кг, а миналия месец се окичи с бронз на Световното в Патая, Тайланд. Сливналията е и олимпийски първенец за младежи от Игрите в Нанкин, Китай 2014 г. На юношески европейски той вече има 3 титли, а при кадетите до 17 г. още две. В сряда на шампионата на континента до 23 г. в Букурещ българинът заслужи златото, с които увеличи шансовете си за класиране на Олимпиадата в Токио 2020. В Румънската столица нашият триумфира в горната категория до 81 кг с двубой от 361 кг (163+198), като буквално отказа фаворита в категорията и еврошампион за мъже Антонио Пицолато (Ит), завършил с 354 кг (161+193).   При 22-годишния Божидар също не минава без перипетии. И тук не става въпрос само за спазване на спортно-състезателен режим и придружаващите контузии, а много по-тежки проблеми. Те са липса на подслон, храна, семейни проблеми, незаинтересованост от местната община, проблеми с федерацията и т.н. Стигна се дотам, че преди години най-обещаващият щангист на България нямаше къде да живее, след като завърши средно образование и трябваше да напусне училищното общежитие. За да може да продължи да тренира, той се принуждава да живее в малка стаичка в залата по вдигане на тежести в Сливен. Прави го от любов към спорта и към България. А и реално той друг избор нямаше, защото от община Сливен не отговаряха на молбите на Божидар и личния му треньор Пламен Братойчев да вземат малко общинско жилище, за да има подслон щангистът ни. И чак след като Андреев се утвърди на международния подиум, от общината му предоставиха жилище от 27 кв. м, за да не пътува всеки ден за тренировки. Световният ни медалист се запалва по вдигането на тежести покрай петимата си братя. Той е от ромски произход, а семейството му живее много скромно. \"В началото не ми даваха общински апартамент, за да се подготвям по-добре. Два-три пъти пускахме молба, но ни отказаха. След известно време отново поискахме и ми дадоха общинско жилище - гарсониера с една стаичка\", разказва Андреев. той признава, че се е съсредоточил само в щангите, защото спортът е до време. А в България, ако не спечелиш медал от Олимпиада, буквално оставаш без препитание, след като приключиш със спорта. \"Гледам да избягвам изкушенията. Старая се повече да почивам, да пазя режим, защото с излизането от залата тренировките не свършват. Режимът е нужен за един добър спортист. Това е част от победата. По принцип не посещавам махалата в Сливен, защото там не ми харесва. Посещавам само моето семейство в Тополчане и приятелите ми в Сливен. Доста голяма роля в развитието ми има треньорът ми Пламен Братойчев. За мен той е един от най-добрите треньори. Плюс това е като баща за мен\", допълва Божидар. Именно изтъкнатият ни специалист, който започва кариерата си от Кнежа, успява да запази Андреев в щангите. Националът дори обмисляше да напусне България и да вдига за друга държава, като дори имаше и оферта. Една от причините е, че нямаше покрив над главата, което пък обезсмисля всякакъв вид тренировка. Тези неволи съвпадат с почти тригодишния период, в който сливналията не тренира с националния отбор поради различни причини. Най-сериозната - ръководството на федерацията не позволява на треньора му Пламен Братойчев да пътува с него по състезания. Напрежението излезе наяве на Евро 2016 за мъже във Фьорде, Норвегия, когато треньорът на националите Иван Иванов заявява за последния му опит 191 кг и той ги изтласква. Братойчев обаче разкритикува решението на Иванов, защото със 192 кг Андреев щеше да спечели бронзов медал в изтласкването и по този начин да получи по-добро финансиране. През 2017 г.  Той изкара доста тежък период за крехката си възраст, като даже по едно време работеше като касиер в хранителен магазин.  Реално завръщането му за България става за Световното първенство в Ашхабад, Туркменистан 2018, където в новата категория до 73 кг Андреев се класира девети с 335 (153+182), като за малко изтървава 191 кг за бронзов медал в изтласкването. Месеци по-рано той триумфира на Европейското първенство до 23 години в Замошч, Полша, с 338 кг двубой. \"Дай Боже да се справим за Олимпиадата в Токио.  Не мисля, че за една година ще се появи някой различен от сегашните медалисти. Мечтите са ми само едни - да стана световен и олимпийски шампион. Не е обаче лесно. Някои спортисти ги хваща звездоманията, като започват да печелят медали, и се мислят за много надъхани и че никой не може да им стъпи на малкия пръст. Смятат се за голяма работа. Но при мен това не е така. Работата не е само в залата. Пропуснах няколко години заради проблеми с финансиране. Имах и семейни проблеми. Започнах да работя, за да си осигурявам прехраната и да си плащам сметките. След това реших пак да започна да тренирам. Но с работа и тренировки няма как да се получи. Спрях да работя и почнах само да тренирам. Казах си, че ще постигна това, което искам - мечтите. Надявам се да успея\", допълва Божидар. Още с влизането в залата му е станало ясно, че щангите са сред най-тежките извънкласни занимания. В този спорт, ако не тренираш само няколко дни, се връщаш много назад. А това впоследствие се отразява на резултатите. А тежката ситуация около сливналията го принуждава да спре за известно време. \"Доста назад ме върна, защото бях спрял да тренирам, а само работех. А когато един щангист спре да тренира за една седмица, все едно не се е подготвял година. При нас това много влияе. Докато възстановиш мускулатурата си, физически, психически и лека-полека пак се качваш постепенно нагоре, после пак надолу, пак нагоре. Въобще не е лесно\", казва той. Бронзовият му медал от Патая е първият за България от 2014 г., когато Иван Марков заслужи сребро в Алмати, Казахстан. Бургазлията обаче приключи с щангите след тежка контузия и именно Андреев е единствената ни надежда за участие и достойно представяне в японската Олимпиада.  Може да се каже, че ако е здрав, бляскавото бъдеще на Андреев предстои. За 2019 г. той е един от едва четиримата наши състезатели с медали от Световното и от Европейското първенство в олимпийски спорт. Поради тези отличия Андреев се превръща и във  А щангист не е получавал това звание от 1999 г., когато го заслужи Гълъбин Боевски. Но каквото и да стане, пътят на щангиста си остава трънлив. Това е така, защото в България не е само факторът естествен подбор, а главно немотията. Но спортът е отражение на държавата. Затова от блатото излизат само най-качествените. Предстои да видим какво ще стане.", "date": "2019.10.25", "title": " Пътят на щангиста"}
{"url": "https://duma.bg/portugalskata-pevitsa-mariya-zhoao-otkriva-plovdiv-dzhaz-fest-n202172", "text": "Eксцентричната Мария Жоао ще открие Пловдив джаз фест (31 октомври - 2 ноември) заедно с дългогодишния си музикален партньор - пианиста Марио Лажиня, научи ДУМА от Демна Димитрова. Леко театрална, Мария Жоао добива широка известност със своите впечатляващи вокални възможности, чрез които често вплита фолклор, авангард и електронна музика. През дългата си кариера създава 23 албума. Имала е съвместни проекти с известни музиканти, участвала е в най-престижните европейски и световни джаз фестивали и е получавала много награди. Възхитителната бас китаристка, контрабасистка и композиторка Линда Мей Хан О и нейният квартет ще изнесат втория концерт на 31 октомври. Родена в Малайзия, но израснала в Австралия, в момента тя живее и работи в Ню Йорк. През последните десет години Линда Мей Хан О се превръща в една от най-признатите и търсени басисти на своето поколение. Тя е част от настоящия квартет на Пат Матини, била е в групите на Дейв Дъглас и Джо Ловано. Линда Мей Хан О е носителка на множество музикални награди и има четири издадени албума. Вечерта на китаристите (1 ноември) ще започне с американския китарист и композитор Кърт Розенуинкъл - един от най-влиятелните и оригинални джаз музиканти на своето поколение. Неговият глас на мултиинструменталист и водещ китарист ясно се откроява в 11-те му албума, всеки от тях вдъхновен от множество млади и по-възрастни музиканти от целия свят. От 2016 г. той се занимава с активна продуцентска дейност, насочена към младото поколение музиканти. Веднага след него на сцената ще се качат двама носители на \"Грами\" - легендарният китарист Джон Скофийлд и един от най-интересните певци и пианисти в историята на съвременния блус Джон Клиъри. Двамата дългогодишни приятели започват да свирят заедно едва през 2008 г., а чак през 2015 г. са първите им концерти като дует. Тази година те правят лимитирано турне в Европа и САЩ, чийто маршрут минава през Пловдив. Скофийлд и Клиъри създават впечатляваща и плътна концертна програма, която съдържа по малко от нюорлеанска музика, през атрактивен ритъм енд блус до наелектризиращ джаз. Заключителната вечер на 2 ноември е посветена на българския джаз. Тя ще започне с концерта, иницииран от Пловдив джаз фест, замислен като своеобразен трибют към видния пианист и композитор Румен Тосков-Рупето. Сред участниците ще бъдат пианистът Антони Дончев, бас китаристът и контрабасист Веселин Веселинов-Еко, тромпетистът Росен Захариев, виолистът Валентин Геров и др. Официалната програма ще закрие известният контрабасист Петър Славов младши, който ще представи своя първи самостоятелен албум. От 2006 г. джаз музикантът и композитор живее в Ню Йорк. Носител е на много награди, свирил е на най-престижни сцени в над 40 държави, работил е с най-значими имена в музиката. Всички концерти се провеждат в Градския дом на културата \"Борис Христов\" от 20 ч., организатор е \"Блу Ем\".", "date": "2019.10.25", "title": "Португалската певица Мария Жоао открива Пловдив джаз фест"}
{"url": "https://duma.bg/svetla-vasileva-otkriva-sezona-v-stara-zagora-n202173", "text": "Световният ден на операта, учреден по инициатива на професионалната организация Opera Europa, към която се присъединяват OPERA America и Opera Latinoamerica (двете най-големи организации отвъд океана), ще бъде честван и у нас на 25 октомври. Opera Europa призовава всички организации по целия свят, които професионално се занимават с оперно изкуство, да инициират и посветят на операта различни спектакли, концерти и събития. Към този призив се присъединява и Старозагорската опера, която на тази дата официално ще открие своя оперен сезон 2019/2020 с \"Тоска\" от Джакомо Пучини със сопраното Светла Василева. Празничното събитие ще започне с атрактивното участие на една от големите дами на българския театър Бойка Велкова, която ще изпълни фрагмент от своя моноспектакъл \"Пътят към Афродита\". От разказа от първо лице за живота на една актриса по мотиви от книгата на Изабел Алиенде \"Афродита\" и извадки от личния дневник на актрисата, ще се премине елегантно към драматичната история на певицата Флория Тоска, пресъздадена от гениалния Пучини. Меломаните могат да видят днес, 25 октомври, от 19 ч. за първи път в оперен спектакъл световната оперна дива Светла Василева, която ще се представи в своята коронна роля на Флория Тоска от едноименната опера на Пучини, научи ДУМА от Сийка Лапачка, експерт ВО. Певицата идва в Стара Загора по покана на Огнян Драганов, който през февруари тази година присъства на нейния триумф на сцената на Театро лирико в Каляри в премиерния спектакъл на операта \"Робът\" от Карлос Гомес.  Старозагорската опера посреща Светла Василева с нови костюми, подготвени специално за нея, както и за останалите солистични роли и част от хора. Новите костюми са дело на младия художник Денис Иванов. Режисьор на постановката е Огнян Драганов. В ролята на Марио Каварадоси гостува румънският тенор Даниел Магдал, който живее и работи в Германия и прави сериозна международна кариера. Утвърденият български баритон Нико Исаков ще изпълни ролята на барон Скарпия. Участват още солистите Александър Марулев, Евгений Арабаджиев, Ивайло Йовчев и др., оркестър, хор, деца от вокалната студия за опера и балет \"Маргаритки\", представители на Прабългарската школа за оцеляване \"Бага-Тур\". Спектакъла ще дирижира главният диригент на Старозагорската опера Ивайло Кринчев, хормайстор е Младен Станев. Очарователното сопрано Светла Василева е чест гост на оперните сцени не само в Европа и Америка, а и в Япония и Австралия. Графикът й е запълнен с ангажименти за години напред, но в родината си тя е малко позната. Може би защото след завършване на НМА в София заминава за Италия, където учи, живее и работи. Първата изява на Светла Василева у нас е в концерт на именития цигулар Васко Василев, с когото я свързва лично дългогодишно приятелство, в зала 1 на НДК. Миналата година тя направи своя първи самостоятелен концерт на открито край езерото в Панчарево. Тази година се връща в родината си, за да пее за първи път в оперен спектакъл на сцената на Старозагорската опера.", "date": "2019.10.25", "title": "Светла Василева открива   сезона в Стара Загора"}
{"url": "https://duma.bg/aleksey-kozhuharov-za-uspeha-na-edno-predstavlenie-e-nay-vazhen-choveshkiyat-faktor-n202174", "text": "- Дай Боже повече - 100, 200... Усещането е чувство на радост. Но не от излишна суета за това, че ти се чува името, а защото спектакълът стига до хората. Това, което вълнува нас, вълнува и тях. И те продължават да го показват с огромния си интерес към представлението както в София, така и в страната. - Доста са факторите. Не мога да ги степенувам кое е първо, кое второ... Но при всички случаи трябва да попаднеш на добри актьори и да разкажеш добра история. Според мен най-важен си остава човешкият фактор - актьорите, с тяхното обаяние. Може и да си замислил нечувано зрелище за сетивата, но ако нямаш подходящите актьори, които да преведат твоите идеи на зрителя, загубен си. И съм много благодарен, че в Театър \"Криле\" работя с изключително талантливи, отдадени, обичащи театъра, артисти. Когато предадат енергията си на зрителите, представлението става общо, понеже е съпреживяно. Това е най-хубавото! Преди няколко години водещ беше евтиният вкус, зрителят основно бе разсмиван с \"хумор от кръста надолу\", както го определя мой колега и приятел. Това съвпадна с настъплението на чалгата, на много риалити формати по телевизията, време, в което животът поевтиняваше като стойност, но не като фискална. Сега вече не е съвсем така, нещата започнаха да се стабилизират и по сцените все по-често виждаме хумор, който се възприема \"от кръста нагоре\", с главата, сърцето.  - Публиката не може да бъде излъгана. Не можеш да й подхвърлиш нещо, което е набързо направено с единствената цел да се усвоят пари. Зрителят усеща качествения продукт, все повече държи на него и се възмущава, когато го мамят от сцената. Той си е дал парите, за да получи определен тип изживяване и когато това не стане, е критичен.          - По принцип се води, че комедийният жанр е по-трудният, но в България се объркаха малко нещата. Колегите решиха, че е много по-лесно да разсмееш публиката, но пак казвам, тя усеща качеството. И го изисква. Чувството за хумор е много особено нещо и за нас, театралите, ни е изключително трудно да нацелим баланса между това да бъдем себе си със своето уникално чувство за хумор, от една страна, и да бъдем разбрани, от друга. Мисля, че в \"Брачни безумия\" точно това се получи - разказахме история, която лично ни интригува, по доста достъпен начин. Разбрани сме и сме харесвани като това, което сме и това, което очаква публиката от нас. Използвах \"Пижама за шестима\" на Марк Камолети само като вдъхновение, за да разкажа историята на \"Брачни безумия\" така, както на нас ни е смешна и ни вълнува, от оригинала останаха само имената на героите, общата ситуация и мястото на действието. - Това е моя пиеса с работно заглавие \"Боли ме\", писана преди доста време, поставена 2003-а в Старозагорския театър. Участва цялата компания от \"Брачни безумия\", плюс още един колега актьор. Разширяваме се. Стараем се спектакълът да бъде на същия принцип, със същите предизвикателства. За мен комедията има терапевтичен ефект, като помага на човек да се огледа от друг ъгъл, припознавайки се в ситуации, в които и той е попадал, но не иска да си спомня за тях - смешни, нелепи, неудобни ситуации. Смехът е хубаво, оздравително нещо, но трябва да се засягат и сериозни теми, които да провокират самоусъвършенстване. Така че за мен комедия не значи само смях до пръсване. Всъщност в днешно време да определиш нещо строго като жанр е толкова трудно. Всеки продукт на изкуството носи белега на твореца или творците, които го правят, жанрът в чист вид не съществува. Поредният спектакъл на Театър \"Криле\", който е гледал наши продукти, знае какво да очаква. Това, което правим, е най-добрата ни реклама. Ще участвам в него, въпреки че не обичам да играя в постановки, които режисирам... Премиерата се очаква в началото на декември. - Разнообразен репертоар имаме със спектакли като \"Титанично\" на Милица Гладнишка, който театърът приюти и разпространява, както и успешен  моноспектакъл на Симеон Владов... Без сграда сме, но носим духа на театъра... До края на годината предстоят още заглавия да излязат. Пиша и един текст за мен и Милица - спектакъл с елементи от стендъп комедията. Това много ме вълнува напоследък. Имам и други проекти, изобщо доста планове, но ако ги кажа, само ще разсмея Бог. - Още докато учих в НАТФИЗ двете специалности, режисьорът Николай Ламбрев ми каза, че трябва да си избера една, че няма да мога и двете професии да упражнявам. Но въпреки всичко аз съм упорит и се опитвам да ги съчетавам. Актьорската професия надделява засега. Опитвам се да запълвам така нареченото свободно време с други провокации - пиша за кино, телевизия, театър, режисирам както за сцена, така и зад камера, монтирам аудио и видео в различните си проекти. Интересно ми е. Не го правя за пари. За всичко, което съм създал, ако бях адекватно оценен финансово, според тарифите на широкия бял свят, щях да съм доста богат... В крайна сметка съм щастлив, че се занимавам с това, което обичам!   ", "date": "2019.10.25", "title": " АЛЕКСЕЙ КОЖУХАРОВ:  За успеха на едно представление е най-важен човешкият фактор"}
{"url": "https://duma.bg/nobelite-na-2019-a-n202178", "text": "Британецът Питър Ратклиф (Оксфорд) и американците Уилям Кейлин (Харвард) и Грег Семенза (университета \"Хопкинс\") взеха наградата за изследване на реакцията на клетките на човека и животните при наличие и при отсъствие на кислород. Дълго време науката не можеше да обясни как нашите клетки се приспособяват към изменящо се ниво на кислорода в околната среда и всички те ли могат да го правят. Тримата учени са доказали, че чувствителността към количеството на кислорода е ключов фактор за множество заболявания и че той регулира механизми, които играят важна роля за развитието на раковите тумори. Като въздействат върху тези механизми, фармацевтичните компании разработват лекарства, които могат да помогнат при анемия или различни видове рак. В тази област лауреатите са канадско-американският физик Джеймс Пийбълс (Принстън) и швейцарските астрономи Мишел Майор и Дидие Кело. Те са открили и изследвали първата планета извън Слънчевата система, която обикаля около звезда, подобна на Слънцето. Това откритие променя разбирането за историята на Вселената след Големия взрив и приближава науката до отговора на въпроса съществуват ли планети като Земята, които се въртят около други слънца.   Американецът Джон Гудинаф (от Тексаския университет в Остин, на 97 години), британецът Стенли Уитингам (университета в Бингемтон)  и японецът Акира Есино (университета в Мейхо) получиха Нобел за химия за работата си над литиево-йонния акумулатор, чиято поява преобрази коренно живота ни. Благодарение на това изобретение, се появиха смартфоните, преносимите компютри, видеокамерите, електромобилите и възможността да се разработват екологично чисти технологии (слънчевите батерии например).  Много интересна според самата Шведска академия на науките е наградата за икономика, получена от американско-индийския учен Абиджит Бенерджи, съпругата му, французойката Естер Дюфло (от Масачузетския технологичен институт, на 46 г.) и американеца Майкъл Крамер (Харвард) \"за работата им за облекчаване на световната бедност и експериментален подход за изкореняването й\". Дюфло е втората жена лауреат по икономика в историята на Нобелите. Най-общо казано, тримата разделят глобалните проблеми на бедността на по-малки и ги принизяват на такова ниво, че да може да бъдат решени практически. За 25 години изследвания те доказват, че това е възможният начин да се вземат ефективни мерки. Обикновено програмите за бедността имат големи бюджети, но тези средства често се разхищават и водят до корупция. Затова тримата учени правят експерименти за ефективността на отделни конкретни мерки. Например, и в Кения, и в Индия в средата на 90-те години е правен експеримент за повишаване на успеваемостта в училище - едни училища получили повече учебници, други - безплатна храна, трети - помощ за слабите ученици. Храната и книгите не дали практически никакви резултати, най-добър ефект се получил от програмите за работа със слабите ученици. В резултат на това в програми за допълнителна подготовка на изоставащите ученици били обхванати над 5 милиона деца в 100 000 индийски училища.   - Нобел не може да бъде присъден посмъртно. Има единствено изключение - през 1961 г. бившият генерален секретар на ООН Даг Хамаршелд, загинал в самолетна катастрофа в Африка, получава наградата за мир посмъртно. - Мария Кюри е първата жена, получила Нобел, и единствената с две награди - през 1903 г. за физика (със съпруга си Пиер Кюри), а през 1911 г. - за химия. Дъщерята на двамата учени Ирен Кюри и съпругът й Жолио Кюри също са нобелисти за химия.  - Aмepиканският гeнeтик Джeймc Уoтcън, нocитeл нa Hoбeл за oпиcвaнeтo нa \"двoйнaтa cпиpaлa\" - cтpyктypaтa нa ДHK, бe лишeн oт вcички пoчeтни звaния за расистко твърдение - че интeлeктът е по-развит у белите. След катастрофа сега се възстановява в старчески дом и пoчти нe paзбиpa кaквo cтaвa oкoлo нeгo. Знаят се български предложения за приза за литература - до 1965 г., защото след това Нобеловата фондация решава номинациите да се разсекретяват едва 50 години по-късно. Само един човек, роден в България (в Русе), е получил Нобелова награда - Елиас Канети, който обаче е награден през 1981 г. като австрийски писател. Пенчо Славейков е бил номиниран през 1912 г. - от своя шведски преводач Алфред Йенсен, но български писатели са пратили в Европа хула срещу него, пък и Славейков умира на 10 юни 1912 г. Следващ наш кандидат за Нобел е бил Иван Вазов, номиниран през 1917 г. от проф. Иван Шишманов, но не е удостоен с приза. Поетът, драматургът, критикът Иван Грозев е препоръчан за наградата от акад. Михаил Арнаудов, номинацията му е била разглеждана от Нобеловия комитет и през 1928, и през 1929 г., но няма шанс. През 1943 г. е предложена Елисавета Багряна (от проф. Стефан Младенов от СУ), и нейната номинация е разглеждана в Стокхолм два пъти - през 1944 и през 1945 г., но също не минава. За Нобел за мир пък е предлаган през 1910 г. известният политик и бъдещ премиер Андрей Ляпчев, номиниран от председателя на Народното събрание Христо Славейков - вероятно заради успешните преговори с Османската империя и подписването на протокола за признаване на независимостта на България. И той няма успех. ", "date": "2019.10.25", "title": "Нобелите на 2019-а"}
{"url": "https://duma.bg/hipo-i-hiperglikemiyata--dvete-litsa-na-nedobriya-kontrol-n202176", "text": "Диабетът подчинява живота на цялото семейство на своите правила. Особено, ако пациентът е дете. На 180 градуса се променя маниерът на приготвяне на храната, режимът на хранене, начинът на живот, времето за работа и развлечения на всеки член от такова семейство са подчинени на правилата, продиктувани от диабета. Решението не е зад първи ъгъл, а в столетните битки с диабета медицината и фармацията вече имат сериозен напредък. Благодарение на най-новите инсулинови препарати на заболяването. Те му дават възможност да прецени каква доза инсулин да си сложи в зависимост от количеството и вида на консумираната храна или физическата активност. \"Умни\" устройства като инсулиновите помпи и сензорите също са оръжия, които пречупват властта на диабета. Надзорният съвет на НЗОК реши да реимбурсира 1500 сензора. От тях ще могат да се възползват около 40 пациенти за 12 месеца. Сензорите отчитат нивото на кръвна захар всяка минута, а това прецизира дозата на необходимия за тялото инсулин, което води до по-добър контрол на диабета. Сензорът прави близо 300 измервания на денонощие, докато с глюкомер те са 4 пъти. Въпреки огромния напредък в лечението и контрола на диабета,  Повече от 1/3 от роднините на хора с диабет твърдят, че редовно разговарят за хипогликемиите, сочат данни от международното проучване \"Таlk-Hypo\", проведено сред 4300 членове на семейства, в които има диабетик. Но всеки четвърти не знае с какъв тип диабет е неговият близък, коментира ендокринологът проф. Михаил Боянов от Александровската болница, който представи резултатите от изследването. Над 74% от анкетираните твърдят, че се лишават от времето си за хоби, приятели и пр., за да помагат на своя близък с диабет. Проблем е, че мнозина пациенти не споделят. Притеснението от настъпването на хипогликемии в семействата с диабетик е проблем за 64% от членовете им. Около 30% от децата с диабет у нас нямат добър контрол върху заболяването, заяви доц. д-р Радка Савова, началник на Клиниката по ендокринология, диабет и генетични заболявания в СБАЛДБ по време на дискусията \"На фокус - добрият контрол при диабета\". Тя е категорична, че диабетът се управлява от самия диабетик, след като е поставена диагнозата, лекарите са дали насочващи предписания за инсулинова доза, за хранителен и физически режим, а пациентът е обучен. Трайно високата кръвна захар води до усложнения, като едно от най-сериозните е атеросклерозата, предупреждава председателят на Българското национално сдружение по детска ендокринология проф. Мая Константинова.  Освен всекидневното измерване на кръвната захар, от голямо значение е и изследването за гликиран хемоглобин (Hemoglobin A1C или по-известен като HbA1c). То се провежда на около 3 месеца (за толкова време се обновяват еритроцитите) и показва гликемичния статус на пациента ретроспективно. Така се цели кръвната захар да е във възможно най-близки граници до нивата на хората без диабет.  Диабетът е хронично, прогресиращо заболяване, което  влияе върху много органи и системи в организма. Често медици казват, че от диабет не се умира, а от усложненията му. Високата кръвна захар уврежда малки и големи кръвоносни съдове, което води до ретинопатия, невропатия, ампутации на долни крайници, бъбречна недостатъчност, инфаркт, инсулт. При диабет кръвната захар е повишена - над 7.0 ммол/л на гладно при норма до 6.1 ммол/л. При  кръвната захар на гладно трябва да е под 7.2 ммол/л, а 1-2 часа след началото на хранене - под 10 ммол/л. Прицелните нива на холестерола при хора с диабет са под 4.8 ммол/л, а на кръвното налягане - под 130/80 mmHg. Хората с диабет трябва да се стремят към индекс на телесна маса по-малък или равен на 25.0 кг/м2. Хипогликемията е състояние, при което кръвната захар внезапно спада под 3,5 ммол/л. Това състояние е опасно за мозъка.  Хипергликемията е състояние на висока кръвна захар - над 8 ммол/л. Те са най-краткият път към усложненията на диабета.    1. Дозата за инжектиране трябва да е според предписанието на лекаря. 2. Времето за поставяне на инсулина спрямо храненето да се избере според индивидуалните нужди на човека и вида на бързия инсулин.  3. Да се използва нова игла при всяко инжектиране. Това намалява риска от запушване на иглите, замърсяване, инфекция и неточно дозиране. 4. Ако се използва инсулинова суспензия, трябва да се размесва преди инжектиране, докато течността стане равномерно бяла и мътна. 5. Да се проверява проходимостта на иглата, като изберете 2 единици и натиснете дозовия бутон, докато от върха на иглата пръсне инсулин. Иначе има опасност да се инжектира твърде малко или никакъв инсулин, което може да повлияе нивото на кръвна захар. 6. Всяко поставяне на инсулин да се извършва на два пръста (около 1 см) от предишното инжекционно място за да не изтънее или се удебели кожата, което може да промени усвояването на инсулина. 7. След инжектиране на инсулина и преди да се извади иглата от кожата, трябва да се изчака и преброи бавно до 10, като през това време бутонът да се държи натиснат докрай, за да се инжектира цялата доза инсулин. 1. Инсулинът не трябва да замръзва - не съхранявайте препарата във фризер или камера на хладилник. 2. Преди отваряне инсулинът трябва да се съхранява в хладилник при 2-8 градуса. 3. По време на употреба или когато се носи като резервен, инсулинът може да се съхранява на стайна температура. 4. Не ползвайте инсулин, изложен на пряка слънчева светлина. 5. Не ползвайте инсулин, попаднал в пералнята с прането. 6. Набавяйте инсулин от аптеки, а не по нерегламентирани пътища или от други пациенти. Понякога е възможно измерените стойности на кръвната захар да са фалшиво високи или ниски заради проблеми със замерването й. Това може да стане когато глюкомерът е повреден или срокът на годност на тест лентите е изтекъл, или ако ръцете на пациента са мръсни, или има технически проблем със сензорите за хипогликемии.", "date": "2019.10.25", "title": " Хипо и хипергликемията -   двете лица на недобрия контрол"}
{"url": "https://duma.bg/varvya-kracha-po-moskva-n202177", "text": "И ето аз вървя, крача по Москва. Отново. Като в онази прекрасна песен от едноименния филм. И усещането е, че съм се завърнал към нещо много близко и скъпо.  От летище \"Шереметиево\" най-бързо - за около 35 мин, се достига до центъра с аероекспреса - луксозен влак, който спира на \"Беларуската гара\".  Трябва да стигна до Творческия дом на писателите в Переделкино. Това е предградие на Москва, стига се с електричките. Бързите и модерни влакове обслужват покрайнините на мегаполиса и са предпочитано средство за пътуване до работата. Оборудвани са с климатици, изключително чисти и добре поддържани. А билетът струва буквално стотинки.  Както Пушкин е невъзможен без Болдинската есен, така и руската литература на XX век е невъзможна без Переделкино. През 30-те години именно тук по настояване на Горки и заповед на Сталин е взето решение да бъде построено писателско градче. Тук е създаден Литературният фонд на СССР, провежда се първият учредителен конгрес на Съюза на съветските писатели. През следващите години до 90-те тук в дървените вили живеят някои от най-големите руски писатели. Построен е Творческият дом на писателите, а през 80-те се появява и нова хотелска част, където сме настанени участниците в събранието на Международния съюз на обществените организации \"Международно Съобщество на Писателските Съюзи\". Това е правоприемникът на Съюза на съветските писатели. В организацията членуват 52 творчески съюза от страни от бившия СССР и чужбина.  Мястото е уникално: вековни дървета, чист въздух и тишина. Кафяви катерици скачат от клон на клон и събират зимнина. Замислям се, че именно по тези алеи тук са се разхождали такива големи руски творци, търсейки вдъхновението. Уникално преживяване! Днес всеки може да посети градчето и да преспи тук. Както и да разгледа музеите. Разбира се, и тук има проблеми със собствеността. Апетитите са големи, не една и две важни особи искат да вдигнат свои вили...  Събранието отнема малко повече от половин ден. Останалото време решавам да посветя на столицата. Вървя, крача по Москва. За да опознаеш и усетиш Москва, няма да ти стигне и месец. Но и два дни могат да се използват пълноценно. Затова днес искам да видя някои неща, които не успях при предишното си посещение.  Тръгвам по една от най-аристократичните улици в миналото - \"Поварская\", където са живеели представителите на много знатни фамилии в миналото. След това решавам да се спусна по \"Болшая Никитская\" към Кремъл. Това също е една от най-старите улици в града, повечето сгради са обявени за паметници на архитектурата. На нея се намира църквата \"Болшое Вознесение\", в която е била сватбата на Александър Пушкин и Наталия Гончарова. Стигам до Кремълските стени и със сигурност ще посетя Червения площад, но преди това съм си поставил друга цел. Казваше се \"Детский мир\", сега е \"Централен детски магазин\". Мястото, където като малък ме водеха често родителите ми. Носталгията ме доведе тук отново. Магазинът, построен през 1957 г., е обявен за част от културното наследство на Москва. Ремонтиран е преди няколко години. Купувам си сладолед във вафлена фунийка, ама от онзи, истинския, както и наливна лимонада \"Буратино\" - вкусове, които помня от детството си.  Навън е започнало да заздрачава и след носталгичните спомени се отправям нататък. Минавам покрай Болшой театър. Срещу него на Театралния площад се намира паметникът на Карл Маркс, открит през 1961 г. Няма как да не си направя снимка.  Не може да не усетите красотата на Москва, ако не я видите нощем. Ако денем тя е стилна и сдържана, то нощем е очарователна и танцуваща. Градът, който никога не спи, казват московчани. Червеният площад е огрян от светлина. В единия му край - Държавният исторически музей. В другия - Храмът \"Василий Блаженний\". По средата е мавзолеят на Ленин, а над всичко свети червената звезда на Спаската кула. Пълно е с хора - местните са излезли да се позабавляват, а туристите - да позяпат. Целият в лампички е и известният магазин ГУМ. Днес в него се разполагат бутици на всички световноизвестни марки, така че посещението им, освен ако нямате дебел портфейл, не е препоръчително. Но пък може да влезете в гастронома, който с гордост прибавя към името си и \"№ 1\". Наистина тук има и от пиле мляко, като е запазен старинният стил на магазина. В ГУМ трябва да опитате сладоледа, който отново е истински и се прави по рецепта от \"онова\" време. Разхождам се по улица \"Николская\", която е пешеходна и е цялата покрита с лампички, има и много други осветени така. Магазините и заведенията работят до късно, пълно е с народ. На другия ден искам да видя Кремъл отвътре. Обикалям Александровската градина и се покланям пред Могилата на Неизвестния войник, където гори Вечният огън. Опашката да се влезе в Кремъл е голяма, пълно е с китайци. Между другото, надписите на много места, където се очаква да има туристи, са на руски, английски и... китайски. Започва да вали, но това не може да спре ентусиазма ми, когато влизам в Кремъл. Тук е Оръжейната палата, тук са Цар Пушка и Цар Камбана, тук са някои от най-важните руски църкви - Успенският събор (най-старото съхранено в първоначален вид здание в Москва), Архангелският (където се намират тленните останки на много руски царе) и Благовещенският (основната църква на руските царе).  И ето ме отново на Червения площад. Този път денем. Отново е пълно с народ. На Нулевия километър, откъдето се измерват всички пътища в Русия и който се намира пред Възкресенските порти, хвърлям монета с пожелание пак да се върна. Минавам пътьом през \"Охотний ряд\" - известен търговски център. След това по улица \"Тверская\" се вливам в потока от хора. Една от най-важните улици на Москва. Пълно е с магазини, една част са на големи световни вериги. Тук е и зданието на Правителството на Москва, както и един от най-старите магазини - \"Елисеевският\". Стигам до последната точка от плана ми - паметника на Пушкин, разположен на едноименния площад. Покланям се пред гения, след това се спускам в метрото. И от \"Беларуската гара\" с аероекспреса до \"Шереметиево\".  \"До свидания, Москва!\" - и този път времето за нашата среща беше твърде кратко. Но знам, че пак ще се върна. Защото обичам да вървя, да крача по Москва...", "date": "2019.10.25", "title": "Вървя, крача по Москва..."}
{"url": "https://duma.bg/pardon-n202159", "text": "ЛАФ НА БРОЯ Пътят на светлото бъдеще към мрачното минало минава  през тъмната стаичка… ДОКТОР СПАС И НЕГОВИТЕ ПАЦИЕНТИ -Значи, вие бяхте на лов и сбъркахте тъщата си с елен? И стреляхте? -Точно така, господин съдия! -И всичко се случи насред МОЛ-а? -Точно така, господин съдия! Рубрика: ДЖЕЗВЕ Обажда се жена на рецепцията и ми казва: - Ту ти турум тутуту! Аз и отговорих: - Таратам та, ма! Уволниха ме. Откъде да знам аз, че тя е искала два чая за стая 222…  ЗА ОТПАДЪЦИТЕ ЧЕСТНО ! Поредните мистерии: Ще правим ли батерии  по банкянски критерии? Май нашата сполука  в успялата наука  отново е в боклука!? Успехите са спорни  със зар непредвидим: Боклуците световни  сега тук да горим!... ФОЛКБИТАК Дилемата на българина: ако си бие детето - ще му го вземат норвежците, ако не го бие - ще стане джендър! ЕПИГРАМАДА ВМЕСТО КОНСТАТАЦИЯ Под слънцето  нищо ново:  мъртви души,  чакащи наготово. ШАРЕН СВЯТ В този шарен свят  човекът ежедневно си проси:   я неудобен занаят,  я неудобни въпроси! РЕКОРД НА ГИНЕС Днес всяко парвеню  вече дава интервю. Рекорд на Гинес интервюта,  дадени от парвенюта. ПО ДОБРИ ЧИНТУЛОВ -\"Къде си вярна ти, любов народна…\"  Къде се скри? -Любя се международно…  За пари. ПЪРВА ЧАСТНА, ВТОРА ГЛУХА - Как изглежда жената на твоите мечти? - Над 40, пълничка, но не дебела, с очила, костюм, не е първа красавица, но се грижи за себе си, и работи като нотариус. Един ден ще ми звънне: \"Почина ваш чичо, който е милиардер и вие сте неговият единствен наследник.\" Това е тя!", "date": "2019.10.25", "title": "ПАРДОН"}
{"url": "https://duma.bg/lavitsa-n202162", "text": "\"КРАТКО ВЪВЕДЕНИЕ В ЛЮБОВТА\" от проф. Роналд де Суза издава \"Колибри\" в превод на Паулина Мичева. Когато искаме да узнаем какво е чувството да си влюбен, се обръщаме към поетите. Когато искаме да разберем колко нелепа е всъщност представата ни за любовта, се обръщаме към философите. Авторът застава на този кръстопът и ни повежда из лабиринта на най-естественото и най-загадъчното чувство. Защо обичаме, как избираме кого да обичаме, егоистични или алтруистични са желанията на любовта, защо най-прекрасното чувство на света ни кара да вършим ужасни неща... Отговорите ще ни помогнат да открием своята любовна история и да разберем как да разгадаем любовните сценарии на другите. \"КАТЕРИНА\" от Джеймс Фрей издава \"Прозорец\". Новият роман на един от най-скандалните съвременни американски писатели е помитаща всички условности любовна история, която започва в Париж през 1992 г. и приключва в Лос Анджелис и Цюрих през 2018 г. В центъра й са все още неиздаван писател, вдъхновен от \"Тропика на Рака\" на Хенри Милър, и млада моделка на ръба на славата - и двамата безразсъдни, импулсивни, пристрастени и влюбени. 25 години по-късно писателят е богат, известен и отегчен от живота, но анонимно съобщение във фейсбук го връща при любовта, която е изоставил. В тази автобиографична книга художествената измислица трудно може да се разграничи от реалността. \"ТЪРСИ СЕ: ИСТИНАТА ЗА РАКА\" от Давид Хаят издава \"Изток-Запад\". Авторът, университетски професор и завеждащ едно от най-модерните онкологични отделения в Париж, вярва, че откриването на истинските причини за болестта е единствената надежда за ефективното й лечение и профилактика. Затова той решава да сподели личното си виждане за важния, но необясним за медицината въпрос - защо възниква ракът. В книгата си проследява генезиса на заболяването, като го илюстрира с множество примери от практиката си. Разбираме не само причините за болестта, а и как можем да я избегнем. Оказва се, че спасението е пред очите ни. \"ПРИЗРАЦИ ОТ МИНАЛОТО\" от Даниел Стийл издава \"Бард\" в превод на Ивайла Божанова. Детството на Зоуи Морган е белязано от трагично заболяване на сестричката й. Това оставя у нея незаличим спомен. След години Зоуи започва работа в приют за малтретирани деца и грижата за тях се превръща в смисъл на живота й. Там среща Остин Робъртс, в когото се влюбва. Остин и Зоуи се радват на щастлив семеен живот, увенчан с дългоочакваното им дете Джейми. Но съвсем скоро старите травми започват да диктуват поведението й. Тя е въвлечена в лабиринт от ужасяващи събития. Призраците от миналото я преследват неумолимо и всекидневието й се превръща в надпревара с времето...", "date": "2019.10.25", "title": "Лавица"}
{"url": "https://duma.bg/badete-shtastlivi-bratya!-n202161", "text": "Според някакво изследване за световното щастие се било оказало, че ние, българите, сме едни от най-нещастните народи в света. Така сме се чувствали и така сме се виждали самите ние. Били сме на 134 място от 158 държави. След нас са само страни като Египет, Йемен, Ангола и още няколко други такива.  Тия дни понеже пак нямах лични проблеми, се замислих - що така бе, дявол да го вземе? И понеже съм сравнително умен, веднага намерих отговор на въпроса. Българинът се чувства нещастен по три причини. Първо - защото не умее да живее, второ - защото не умее да вижда хубавото в живота, и трето - защото по природа е мрънкало. Всъщност трите причини са преплетени една с друга, взаимно се допълват и взаимно се обуславят. Ще дам примери. Най-нещастни у нас се чувстват пенсионерите и безработните. Те най-много се оплакват. Висят по цял ден из кварталните градинки и - ох, колко съм зле, ох, колко е лошо! А какво правят, да речем, швейцарските пенсионери и швейцарските безработни? Споменавам ги тях, защото швейцарците са на първо място в оная класация, в която ние сме едва ли не на последно. Швейцарските пенсионери и швейцарските безработни не си окайват от сутрин до вечер битието, а се записват за една екскурзия до Бахамите, примерно, качват се на самолета и заминават. А след Бахамите се отбиват и до Коморските острови, за да видят какво значи нещастие. Ей така - от любопитство. Защо не постъпват по същия начин и нашите пенсионери и безработни? Единствено поради мързел и поради някакво мазохистично желание непрекъснато да хленчат. Абе, отпусни си душата, бе човек, отвори си очите за света! Ако не ти се ходи чак до Бахамите, отскочи поне до съседна Гърция да видиш как се мъчат гръцките пенсионери с по осемстотин евро пенсия!  Но да оставим пенсионерите и безработните. Работещите са същите мърморковци. Заплатата му била малка, едва си плащал парното и тока, не го оценявали според образованието и уменията му, шефовете му били идиоти… Ех, дявол да го вземе! Това ли е най-важното? Гледай по-глобално на нещата, приятелю! Премиерът магистрали и спортни зали прави ли? Прави! Финансовата дисциплина на държавата според Влади Горанов добра ли е? Добра е! Престъпността преборена ли е? И да не е напълно, един ден все ще  бъде преборена!  Брюксел и Вашингтон хвалят ли ни? Хвалят ни! Какво искаш повече?! А малката заплата… Ох, малката заплата! Щом толкова години си карал с малка заплата, значи може! Пък и няма да живееш колкото орлите и костенурките, я! Радвай се на това, което имаш и докато го имаш! Ето така  трябва да разсъждава българинът, ако иска да се чувства щастлив! И да не се мотае повече в опашката на световните класации!   ", "date": "2019.10.25", "title": " Бъдете щастливи, братя!"}
{"url": "https://duma.bg/zhivey-napuk-n202160", "text": "Роден във своята държава да ровиш в кофите с боклук, какво на тебе ти остава? Живей напук, живей напук! За теб на кой ли да му дреме сред родния башибозук? Макар не случил днес на време, живей напук, живей напук! Изпуснал влака и трамвая, ти нямаш шанса да си друг, но за да свържеш двата края, живей напук, живей напук! Дори със участ на говедо след себе си да теглиш плуг, осланяй се на свойто кредо: живей напук, живей напук! Удавиш ли се в алкохола и гони ли те махмурлук, една е истината гола: живей напук, живей напук! Каквото имаше, ти взеха, тъй както взема се солук - остана ти една утеха: живей напук, живей напук! Живей напук на болни страсти, живей напук на всяка вест, живей напук на всички власти,  живей зарад едната чест!", "date": "2019.10.25", "title": "ЖИВЕЙ НАПУК"}
{"url": "https://duma.bg/sabuzhdane-ili-tikvi-n202188", "text": "Ето ни пред прага на поредните избори. За кметове, за общински съветници. Кого да подкрепим, кому да гласуваме доверие?  Толкова много кандидати - и всеки нарамил торбата с обещанията. Мисля си, че ако всичко това се изсипе над главите ни от рога на изобилието, ще се превърнем в райска градина. Дори няма да издържим на такова благоденствие.  Ама защо все далеч от райските порти оставаме? Особено в последните години, когато днешните управляващи се бетонираха и се помислиха за богоизбрани. И така манипулираха всичко, че да бъдат вечни.  Ама вечни ли са? От нас зависи... Другата седмица честваме Деня на народните будители. Ах, как имаме нужда от тях днес! Как имаме нужда някой да ни събуди от този сън, дето го спим вече почти 30 години.  Ама ще се събудим ли? Или ще продължат да ни люлеят в люлката с приспивни песнички за магистрали и приказки от хиляда и една нощ. А те самите тайно, че дори и съвсем явно и безсрамно, да си въртят далаверите, да застрояват междублоковите пространства, да си правят некачествените ремонти, за да може качествено пари да текат в банковите им сметки...   А някои другата седмица и Хелоуин се канят да честват. Не обичам този празник, чужд ми е, ама как пасва на българската действителност. Защото през последните години толкова зли сили се стовариха отгоре ни, че трябва някак да ги гоним. А и празникът с тиквите се свързва...  Така че мислете си, имате време - дали ще се събудите и ще поискате промяната или пак за тикви ще гласувате?    И като гледате кандидатите, внимавайте: коя торба с обещания е пълна, коя - с осъществими идеи, а коя - с откровени опашати лъжи. Защото изскочат ли лъжите от торбата, не можеш да ги хванеш вече.  Най-важните хора в селото са даскалът, попът и кметът, е казал народът преди години. Днес май само кметът остана.  Та затова е важно какъв кмет ще изберем. И какви общински съветници.  Погледнете вляво. Добри кандидати има БСП. Както и независими, но подкрепени от нея. С реални решения, съобразени с нуждите на обикновения човек, а не на мафията и олигархичните кръгове. Затова толкова ни мразят, затова се страхуват от нас. За да не им развалим спокойствието, за да не нарушим статуквото.  От нова енергия има нужда България. От събуждане. От промяна. За да тръгне напред.  \"Дали се две нощи смесиха, или се зора довърши?\", пита Ботев в \"Политическа зима\". Още сме в есента, ама в политиката сме в зимата отдавна. И ако не искаме поредните две нощи да се смесят, да гласуваме за промяната. А после току-виж и пролет пукнала. ", "date": "2019.10.25", "title": " Събуждане или тикви?"}
{"url": "https://duma.bg/da-zazhiveem-zhivota-koyto-zasluzhavame-n202163", "text": "Какво е общото между Джон Д. Рокфелер, Кърк Хамет, Стив Джобс, Елинор Рузвелт и Малкълм Екс? Всички те в един или друг момент от живота си са успели да надмогнат най-големия си враг - своето собствено его. И именно тогава са постигнали най-големите си успехи. Райън Холидей е световноизвестен маркетингов специалист, ръководил кампании за \"Гугъл\" и компании от ранга на \"American Apparel\", една от най-големите модни вериги в света. В \"Твоето его е врагът\" (ИК \"Сиела\") Райън Холидей разказва в детайли собствения си път нагоре в кариерата - през бляскавите успехи чак до моментите на отчаяние, в които за малко не се е отказал. Защо да се отказва на върха на славата си? Защото е постоянно измъчван от стария си враг, егото, вечно нашепващ, че не е достатъчно добър. Авторът мотивира читателите да се отърсят от пагубните за тях начини на мислене и вредни навици и да се фокусират върху наистина важното в живота си. Колкото и да вярваме и да желаем успеха, той може да ни подмине или пък да ни споходи за кратко и след това да ни срине напълно, ако не сме нащрек. Тайната на успеха и постигането на хармония в живота се крие в способността ни да се справяме със своя най-коварен враг - собственото ни его.", "date": "2019.10.25", "title": "   Да заживеем живота, който заслужаваме"}
{"url": "https://duma.bg/nerealna-realnost-s-gergana-dimitrova-n202171", "text": "\"Нереална реалност - онова кътче в съзнанието, което ни спасява и носи свобода, закрила и спокойствие. Стоейки на едно и също място, всеки от нас го възприема по различен начин. Често ни дава сигурност и увереност да разгърнем вътрешния си свят, терзания, радости. Това е мястото, в което сме съвсем сами, но не се чувстваме самотни. Мястото, което може да е тъжно, но далеч не сме тъжни\", посочва Гергана Димитрова, авторка на изложбата \"Нереална реалност\", която продължава до 28 октомври в Галерия-книжарница \"София прес\", ул. \"Славянска\" 29. \"Картините на Гергана Димитрова са плод на ярката й емоционалност и следствие на процес, при който съзнанието се намира в постоянен диалог със заобикалящата го среда. Едно цветно напомняне за субективното и пълноценното преживяване на всеки отломък от живота и търсене на вътрешна хармония с италианското dolce far niente - сладкото безгрижие и време за съзерцание. Въздействащи и наивистично сюрреалистични, те отвеждат в пространствата на мисълта и личните усещания, където човек е най-близо до себе си и където случайните мигове и обекти се превръщат в богата палитра от възможности,\" отбелязва Елиза Младенова, кураторка на изложбата. Гергана Димитрова е родена през 1993 г. в София. Завършва живопис в художествената гимназия, а впоследствие и сценография при проф. Светослав Кокалов в НХА. Член е на СБХ с няколко самостоятелни изложби зад гърба си и редица участия в съвместни проекти, конкурси и пленери. Между наградите, които печели, са Награда на публиката в конкурс за съвременно българско изкуство, организиран от галерия \"Нюанс\", 2015 г.; I награда за портрет на НУИИ \"Илия Петров\" - \"Артистична рисунка\"; I награда и годишна стипендия в Националния младежки конкурс за изящни изкуства към Министерството на културата.", "date": "2019.10.25", "title": " Нереална реалност с Гергана Димитрова"}
{"url": "https://duma.bg/stihotvoreniya-ot-tanya-tanasova-n202186", "text": "          Нашето небе е тъй дълбоко, нашите звезди са тъй големи и земята наша е безкрайна, а се сбира цялата в сърце ми!  Дора Габе КРАСАВИЦА ЗЕМЯ Красавица Земя със слънчева усмивка, с гердани от зелени планини, небето те обгръща с пухкава завивка и Господ те обича. България си ти! А ние, дето твойто име носим, не знаем как със теб да се гордеем. История не помним, не вярваме на Господ. Добре, че песните ти тук-там пеем. Срамува се Паисий, Вазов ни се чуди - защо сме разпилени по целий белий свят?! Уж всеки втори юни сирените ни будят, но явно ни приспиват все повече неща. И Левски пак обесен! И мир за него няма, за неговата чиста, изстрадала душа. Тя тялото си търси! А ние явно търсим нашата красива българска душа. Но дето и да бродим, май все без нея ходим. Защото се страхуваме някой да не би... Ах, стига вече, българи, на някой да слугуваме! И дявола да пускаме по нашите земи! *** Във филма за моя род Буджакът е в ролята на Родина. Играе старателно, почти талантливо, но няма здравец във всяка градина. И мушкатото по прозорците е някак свенливо. А корените на нашето дърво не се събират в кадъра. Налага се да бъдат изрязани, и отхвърлени... някъде към Мадара. В ролята на планини - оврази. Бодлите играят рози! Героят калища гази. Изживява метаморфози. Степта засипва очите ни с пясък. Избледнява, съхне декорът. И не се вижда проблясък. Побързайте! Кой е режисьорът!      Знам - на тебе ти трябва любов и закрила в живота.       Знам, че идва в мечтите ти мъж с дъждобран.                     Георги Константинов                          ЧАДЪР                                      Ти ми предложи чадър - от дъжда да ме брани. И наистина ме позатопли черният покрив. Но дъждът бял кахър е. Не прави той рани. Нищо, че щеше малко да ме поизмокри. Ела да ме браниш от зло, от човешко такова! Ела да ме браниш от дявола, който ме дебне. Ела да ме браниш от думи, като олово, изстрелвани от разнокалибрени цеви. Ела да ме браниш от завист, от тръни по пътя. Ела да ме пазиш по време на сън от кошмари. Скрий ме, когато ненавист към мен се запъти! И помогни ми да нося тези всички товари. \"Даль, тридевятая земля! Чужбина, родина моя!\"                     Марина Цветаева ТВОЯТА КРЪВ Българийо, позна ли ме? Потомка съм на твоето страдание. Потомка съм на силно отчаяние. Потомка съм на изход в безизходица, изплашила, объркала народеца. Българийо, разбра ли ме? Да, другаде е пъпната ми връв. Но твоята тече във мене кръв. По-силна от раздели и от граници, избила на затворените страници. СНИМКА Здравей, Буджак! И ти ли си Буджак! И моята родина тъй се казва. Но тук е по-различно - морски бряг, морето и скалите си приказват. А камъните, черни като вечност ги сапунисват белите вълни. Здравей, Буджак! Приветствам те сърдечно! До мене тук за снимка застани. Таз снимка ще я нося да покажа далеч, на бесарабския Буджак. Внимание, вълна, скалите, плажа и чайките на българския бряг. И хоризонта, толкоз необятен, и хубавото българско небе, и въздуха, спокоен и приятен, лопатка, пясък, замък и дете. Накацали червени керемиди, искам ви на снимката и вас, и разпилени в пясъците миди, и лодките със белите платна. Това е плаж Буджака в град Созопол. А нашият Буджак е малко друг, а нашият Буджак е степ широка  от Дунава, до Днестър, до Ялпух. Тез два Буджака в себе си аз нося. Тъй свързани в сърцето ги крепя. По пясъка горещ ги нося боса и пазя ги от вятъра в степта. РАЗМИШЛЕНИЯ В КРАЯ НА ГОДИНАТА 1.  За неща, които не са се случили, защо да съжаляваме?! Щом има и такива, за които не знаем, а те са се получили. 2.  Много хора, които не познаваме, са добри и наши. На днешния ден не му прощаваме и за една счупена чаша. А от утрешния - искаме цял комплект за подарък. Вайкаме се и се стискаме до последната гара. 3.  В солницата не остана сол от безбройните рани. Почини си, ето ти стол - поет къща не храни. Поет храни душа     и попива във здрача. Нали няма да наруша римата, ако заплача. *** Чуждинка съм в моята България. Отечество да имаш, също е лотария. Вие, прадеди, когато сте я напускали, нали сте искали, нали сте допускали, че ще се връщате, че ще се връщаме... Същите сънища ние прегръщаме. Баба ми - Дунава в черги втъкала, български песни със сълзи е пяла. Кръвта си запазихте в пуста чужбина, за да сме българи, да сме роднина. Защо не заръчахте да не ни питат - защо сме днес тук, защо скитаме? Ако няма история написана, свята, може би помнят небето, земята? Дано ме познае дъб стогодишен! Дано ме закриля и тук Всевишният! Габрово, 1997 г. ОБЕЩАНИЕ Всяка искра или сянка ми доставя болка.  Записвам трепети по гърба на нощта.  Виж, мога само да чувствам и толкова. Но и това не са малко неща. На утрото бях обещала усмивка. Усмивката е вече обещана. Светлината изгрява като бяла покривка на домакиня прибрана. Вместо кафе пия утрото свежо. Слънцето е меко като царевична питка. Очите ми бодат като таралежи, но устните ми на прозореца... рисуват усмивка.         Научи ме като тях да казвам: слава Богу, тоз ден беше плоден, и да лягам с кръста в свойта пазва като с тежък, верен щит господен.                 Дора Габе      НА БАБА МИ Анна Драганова-Танасова, починала 20 години, преди да се родя аз. Със тебе, бабо, ние се разминахме. Във този свят поне не те заварих. Ти преди мене рано си заминала... Каква слана живота ти попари?! А как ли щяхме с теб да си прекарваме!... Ти щеше, зная, много да ме учиш, до първите петли да си приказваме - как във живота мога да сполуча; да пазя пости, да се причастявам, да зная \"Отче наш\", да зная \"Верую\". Да вярвам и да не се притеснявам - че здрав ли си, колай ще се намери. Ти щеше да ме учиш хляб да меся, деца да гледам, зимнина да правя, във мъжки разговор да се не меся, да тача още много наши нрави. Представям си теб сведена над стана, унесена във песни и във грижи. Каква ли баба, бабо, аз ще стана?! Животът толкоз бързо се предвижи! СВАТБА НА ГАРАТА Сватба на гарата! Сватба на гарата! Пътници, чанти, билети, събота, Стара Загора, България, було на гарата свети. Булката - хубава, а младоженецът толкова влюбен изглежда! Млади! Харесват се, влюбват се, женят се. Има ли? Има надежда! А автобусите по дестинации тръгват, затварят вратите. Булка под було! Честито! Овации! Гледат с възхита жените.  И на перона преди отпътуване щракат се сватбени пози. Стиска щастливо букетчето булката - бели и розови рози. Тук е започнала тяхната обич. Днеска оттук със охота, с мечтите си смели и с радост в повече заедно тръгват в живота. Чакат колите, окичени с панделки. Път неизвестен, води ги! В пътя съвместен пазете ги, Ангели, Господи, благослови ги! *** Есента с късо жълто палтенце  трепери и няма навес, нито завет,  нито парченце стряха за нея днес. Есента разбрадена е - рошава, а дъждът неуютно вали. И разплита косата й лошият вятър. А мен ме боли... ГОРКОТО ДЕНИ Сам на мама и на тате, сам на двете баби. И се чудя и се мая - с кого да играя? Нямаме пари за братче - тате обяснява. И му кимам аз, макар че много ме съмнява. Вуйчо все по го разбирам. Той се затруднява. Той пари за цяла вуйна трябва да спестява. Леля много е заета със прически, с моди. Обикаля магазини и на фитнес ходи. Все се тегли, се ядосва - имала проблеми! Както виждам да се жени просто няма време. Нямам братче, ни сестриче, нито братовчеди. И отивам да играя в нашите съседи. Там ме чака Дениславчо, също е самичък. Също казва че за братче нямали парички. Ако нашите не бяха  купили и мене - с кого щеше да играе то, горкото Дени!?", "date": "2019.10.25", "title": "Стихотворения от Таня Танасова"}
{"url": "https://duma.bg/lyubovta-se-promakva-s-chuzhdo-pismo-n202164", "text": "Чели ли сте някога чужда кореспонденция? Усещали ли сте порочния гъдел на нередното? Влюбвали ли сте се скоро в... книга? \"Странните преживелици на един пощальон\" действа така. Романът на канадеца Дени Терио от 2005-а се появява в България не само със славата на бестселър с издания по целия свят, но и с ореола на майсторски написана естетска книга, която придвижва литературата напред. Преводът от френски език на \"Странните преживелици на един пощальон\" (изд. \"Лист\") на Калоян Праматаров е сред най-сполучливите и близки до висотата на оригинала. Корицата е дело на Мила Янева-Табакова. Главен герой е пощальонът Билодо - самотник на 27 години, който живее на деветия етаж в компанията на златната си рибка Бил и лицата от киноафишите по стените на апартамента му. В ерата на интернет работата на пощальона изглежда скучна, понеже разнася предимно сметки и служебни формуляри из Монреал. Но... понякога в купчинката с кореспонденция попада истинско лично писмо. За Билодо то е съкровище! Той не го доставя на адреса, поне не веднага. Отнася го вкъщи и го отваря на пара. Едно такова писмо променя живота му и го вкарва във възбуждаща игра на любов, поезия и смърт. Роден на 24 август 1959 г. в Квебек, завършил психология, Дени Терио пише на френски не само романи, но и сценарии. Четири пъти е финалист за наградата \"Gemeaux\". Първият му роман - \"Игуаната\", печели няколко престижни отличия. Вторият му роман \"Странните преживелици на един пощальон\" взима литературния приз \"Канада - Япония\" през 2006 г., издавана е в много страни.", "date": "2019.10.25", "title": "Любовта се промъква с чуждо писмо"}
{"url": "https://duma.bg/spodeleno-i-v-kadar-n202187", "text": "За да напиша този отзив, просто трябваше да препрочета двете нови публицистични книги на литературния критик Благовеста Касабова по реда на тяхното излизане през настоящата 2019 година. Първата е \"Споделено\" (ИК \"Българска книжница\") с редактор Трендафил Василев. Представлява разговори и малко повече от разговори - интервюта с български творци, събрани в един период от 2004 до 2017 година. Втората е \"В кадър\" (издателство \"Захарий Стоянов\") с редактор Иван Гранитски. Тя има подзаглавие \"Размисли за автори и книги, за празнодумието и словоблудството\". На страниците на тези неголеми по обем, но големи и неповторими по съдържание произведения на литературната критика и публицистиката намерих поводи за размисъл, открития или твърдения, които другаде не можеш да срещнеш. В непринудени разговори съждения се раждат приятните или неприятните отговори на многобройните въпроси, които тревожат ума и съвестта на съвременния духовен българин, независимо дали е творческа личност или просто е ценител на изкуството... Повечето от интервютата в \"Споделено\" са публикувани в периода от 2005 до 2013 г. Някои от интервюираните творци не са вече между нас, но \"споделеното от тях остави ярки следи в най-новото ни културно наследство\". Особено характерен за автора е нейният задълбочен подход, предварителната подготовка и познаването на творчеството на нейните събеседници. Всяко едно от имената на големите творци - своеобразни герои на книгата \"Споделено\", които сега ще спомена и които си отидоха от този свят, са незабравими и неповторими, всеки по своему: Евтим Евтимов, Стефан Поптонев, Тончо Русев, Николай Петев, Наташа Манолова, Петко Братинов, Божидар Божилов, Ана Александрова, Воймир Асенов, Дончо Цончев, Никола Радев... Останалите, които са сред нас, продължават и дай Боже дълги години да продължават да са вътре в процесите, да ги правят тези процеси, които съпътстват нашия духовен живот и да го обогатяват с творческите си постижения. Такива \"персонажи\" в книгата \"Споделено\" са Симеон Хаджикосев, Петър Андасаров, Елка Няголова, Кольо Георгиев, Надя Попова, Иван Есенски, Валентин Караманчев, Никола Инджов, Атанас Звездинов, Драгомир Шопов, Боян Ангелов, Трендафил Василев, Йордан Антов... Завършвам с бележките по книгата \"Споделено\" от Благовеста Касабова и считам, че тази книга би представлявала интерес не само за литературния изследовател, но и за всеки буден съвременен българин, който е влюбен в българското слово, в литературата и в изкуството.   Втората книга условно е разделена на три части: \"Критика\", \"Публицистика\" и \"Интервюта\", има и подзаглавие \"Размисли за автори и книги, за празнодумието и словоблудството\". Автор на предговора е талантливият поет, писател и публицист Драгомир Шопов, когото с чиста съвест цитирам и подкрепям: \"Чест прави на Касабова, че вярна на себе си и уважавайки думата, пише смело за събития и хора, без да се влияе от тяхната партийна обвързаност и от висотата в йерархическата стълбица, до която са стигнали с цената на различни компромиси. Ръководен принцип при нея е по какъв начин се помага или пречи на България...\" Да, ръководният принцип в творчеството на тази жена - критик, писател и публицист, това, към което тя се стреми непрекъснато, е: Да не превърнем родината си в територия, хората, надарени с някаква дарба от всички поколения, да не се затварят в собствените си орбити, да не отминаваме с безразличие тоталното опростачване на народа, а чрез сътвореното и казаното на висок глас да даваме отпор на бездуховността, на първосигналните възприятия и мислене.  Не бих искал да прозвучи лаически, но определено считам, че без стойностна литературна критика не би имало стойностна художествена литература. И обратното, разбира се. В тази своя книга, онасловена \"В кадър\", Благовеста Касабова убедително и както беше модерно да се казва още \"по тоталитарно време\" - с гражданска смелост, разнищва не само чисто литературни проблеми, а засяга и все по-задълбочаващите се проблеми пред обществено-политическия ни живот. \"Литературата се раздели на червена - тоталитарна, и синя - постоталитарна\" - казва тя. \"Сегашните вестници и списания - в по-голямата си част - не се интересуват от литература, а в културните им отдели, доколкото ги има, работят журналисти без никаква литературна подготовка. \"В кадър\" е талантливо написано публицистично произведение за автори и книги, за празнодумието и словоблудството, а в него \"главните герои\" не са за завиждане. Не дай Боже да попаднеш \"в кадъра\" на Благовеста! Невесели са мислите на Благовеста за съвременната ни българска литература. В първата статия  от раздела \"Критика\" тя говори за изненадващия \"бум\" в книгоиздаването, за липсата на взискателната намеса на редактора, за графоманията и пренебрегването на елементарни художествени критерии и в писането, и в книгоиздаването. В други статии авторката предупреждава за \"кресливото и бездарно изстъпление\" на посредствеността, което продължава вече повече от четвърт век... Не мога да не отбележа, че това, което навремето наричахме \"оперативна\" критика, никак не е чуждо на перото на г-жа Касабова.  Бих искал вече да приключа с моите бележки по двете публицистични книги на Благовеста, но с нейните заключителни въпроси и съждения в края на критичната й статия \"Тенденциозно, манипулативно, безотговорно\": \"Не е ли крайно време да престанем да се правим на други хора, а да се върнем към себе си - упорити, можещи, знаещи, нетърпящи чуждопоклонничеството и привнасяната отвън псевдокултура. Да не приемаме да ни манипулират посредствени интелектуалци, а да се върнем отново към себе си и да изгоним търговците от храма.\" ", "date": "2019.10.25", "title": "\"Споделено\" и \"В кадър\""}
{"url": "https://duma.bg/kniga-razbulva-taynite-na-kvantovata-magiya-n202165", "text": "\"Пътеводител в квантовия свят\" от британския учен и комуникатор на науката Джим Ал-Халили пусна на книжния пазар издателство \"Дамян Яков\". Преводът от английски е на Владимир Германов, а научната редакция е на д-р Владимир Божилов. Пътуването в квантовия свят, на което ни води тази книга, започва със съкрушителния фокус на природата, в който откриваме, че атомите - противоположно на правилата на всекидневния опит - могат да съществуват на две места едновременно. За да разберем как е възможно това, авторът ни връща в зората на ХХ век и ни прави свидетели на раждането на една математически красива, но в действителност непредсказуема теория - квантовата механика, която през следващите сто години ще разруши из основи смятаните за непоклатими представи на човечеството за структурата на Вселената. Джим Ал-Халили разказва пределно ясно, на \"човешки език\", за всичко това, което се крие зад сложните математически формули, и прави тази материя достъпна дори за начинаещи. \"Тази книга не е само за смисъла на квантовата механика. Тя е и за нейните успехи както в обясняването на толкова много феномени, така и заради множеството й минали, настоящи и бъдещи приложения във всекидневния ни живот. Ето защо ще ви поведа на пътешествие през философията, субатомната физика и теориите за висшите измерения до днешния високотехнологичен свят на лазери и микрочипове и утрешния забележителен свят на квантовата магия\", посочва авторът. Джим Ал-Халили, носител на Ордена на Британската империя, е изтъкнат физик, професор и ръководител на катедра в Университета \"Съри\" в Гилдфорд. Наред с това редовно води документални радио- и телевизионни поредици, сред които номинираната за \"БАФТА\" \"Химията - летливата история\" и \"Тайният живот на хаоса\", както и \"Научен живот\" за Би Би Си Радио 4. Член е на Британския институт по физика, носител на наградата \"Майкъл Фарадей\" през 2007 г. и на медала на Института по физика \"Келвин\". През 2016 г. получава отличие на името на Стивън Хокинг за комуникатори на науката. Джим Ал-Халили живее с жена си и двете им деца в Саутсий, Хемпшир.", "date": "2019.10.25", "title": "Книга разбулва тайните  на квантовата магия"}
{"url": "https://duma.bg/ranno-pile-15-godini-predstavya-mladi-i-talantlivi-tvortsi-n202166", "text": "Петнадесетото издание на Международния студентски филмов фестивал \"Ранно пиле\" ще се състои в София от 1 до 5 ноември. Основан през 2005 г., най-големият български форум за студентски късометражни филми вече 15 години помага на млади кинотворци от български и световни университети да достигнат до широката публика. Програмата на петте фестивални дни ще представи повече от 20 часа качествено студентско кино от цял свят. Ще даде възможност за обмяна на опит и идеи с два майсторски класа и много дискусии. Авторитетно международно жури ще разпредели награди в 11 категории на стойност 4400 щатски долара. Председател на журито е талантливият млад режисьор Саман Хюсеинпур от Иран, спечелил наградата за най-добър чуждестранен филм от предишното издание на фестивала. Членове на журито са режисьорката Слава Дойчева и операторът Калоян Божилов. Тази година селекцията на \"Ранно пиле\" включва 89 игрални, документални и анимационни филма на студенти от 35 страни. На събитието ще присъстват повече от 30 чуждестранни студенти от Германия, Унгария, Мексико, Турция, Ливан, Сърбия и Швейцария. В рамките на фестивала актрисата, сценаристка и режисьорка Ванина Кондова ще представи успешния уеб сериал \"Lost and Found, NY\". В последния ден операторът и асистент в НАТФИЗ Красимир Стоичков ще проведе майсторски клас на тема \"Движение на камерата\". Фестивалната програма ще може да се гледа в два киносалона: в кинозалата на НАТФИЗ \"Кръстьо Сарафов\" и в Културния център \"G8\". Входът е свободен. Откриването на форума е на 1 ноември от 12 ч. в кинозалата на НАТФИЗ, ул. \"Стефан Караджа\" 20, научи ДУМА от Нора Ангелова, координатор.", "date": "2019.10.25", "title": "\"Ранно пиле\" 15 години представя млади и талантливи творци "}
{"url": "https://duma.bg/sartseved-madrets-i-chovek-s-visoko-izvisen-duhoven-rast-n202185", "text": "Чета интересна книга. Употребих епитета интересна и си мисля дали той е най-точният, за да я характеризира. Защото тя е и някак си особена. В нея няма нито главен герой, нито второстепенни.  Е, ще рече читателят, като каква ще да е тази книга без тия персонажи. Пък при това и интересна.  И е прав: та, нали по каноните на теорията на литературата всяка творба трябва да си има и главен герой, и фабула, и поанта, и кулминация, па и епилог.  Да, така е, но в тази книга такова нещо липсва. Тя е една вселена, изпълнена със самодиви, врабчета, жаби, коне, кучета, верблюди, тенци... И те са в една суматоха. И думи, думи... Толкова думи, които се скитат из четивото, че на четящия умът му да зайде.  Брей, чета си аз книгата, провирам се из тая джунгла от слова и да си призная, чувствам се отлично. Не, чувствам се комфортно. Също като, когато преди има-няма трийсетина и кусур години седях комфортно в просторния хол на техния автор Йордан Радичков. Да се замаеш от обстановката: отвсякъде си заобиколен с картини, а и домакинът един такъв - уж обикновен човечец, пък като вземеше да говори слабоватият на пръв поглед перчемлия, се получаваше магията. Започваше да ръкомаха. Личеше си, че има харизмата на благодумец.   А да гостуваш в дома на писателя, човека, земляка Йордан Радичков, си е живо блаженство. При това поканен от самия него и заведен не от кого да е, а от академик Петър Динеков.  Случи се така, че по онова време бях стъкмил една книжка, ръкописът на която привлече дълбоко уважавания от мене академик. И той изяви желание да подаде ръка на един млад - не много познат нему човек - дръзнал с перото си от брега на Дунава да дели мегдан със столичните мастити автори. Прочете моите писания и ме повика на приказка, от която ми стана ясно, че ще пише предговора към книгата ми. И тъкмо разговаряхме по проблемите на литературната критическа мисъл, телефонът иззвъня. Динеков вдигна слушалката: \"Да, да не съм забравил. Но с един твой земляк от Лом разговаряме, та като свършим ще дойда... Ами, не зная, но ще му кажа...\" И като затвори, ми каза \"Радичков те кани на гости!\"  Тия думи за мене бяха истински шок. Да гостувам у дома на такъв колос в литературата ни; да се докосна до неговата \"светая светих\", си е истинско щастие. При това Радичков канеше човек, когото не познава. Нима му беше достатъчно Динековата характеристика \"Земляк\"?!   Влязохме в жилищната кооперация на столичната улица \"Оборище\" № 22, недалеч от Националната библиотека \"Св.св. Кирил и Методий\". Посрещна ни средна на ръст жена с някаква особена осанка на лицето - Сузи, която много се зарадва, щом й подадох купената пътьом тройка алени рози. Радичков се ръкува най-напред с Динеков, после раздруса за запознанство десницата ми.  Настанихме се около масата в хола и приказката потръгна от само себе си. Отначало се чувствах неудобно, но после взех да се окопитвам и тайничко извадих тефтерчето си и си записвах по нещо от казаното. А беше интересно. Много интересно - също като тези неща, които сега чета в книгата \"Скитащи думи\". Прави чест на братята Бобокови, че са се сетили да издадат даваните от Радичков през последните тридесетина години интервюта.  Чета и имам чувството, че бай Йордан и сега е пред мене, в оная карирана риза, с която го запомних в хола, и разкрива не само интересни страни от своите общувания с белия лист, но ми позволи да надникна в творческата му кухня. Беше откровен. Говореше на пресекулки, но смислено и със съответната логическа последователност. Такъв го виждам и в интервютата на колегите. Дори той не скрива и болките, и огорченията, които са свивали сърцето му през различните години от творческото му битие.  Чест прави на интервюирания, че се доверява на интервюиращия. Ето вижте с какво откровение той говори за онази съкрушителна рецензия, която преди много години академик Тодор Павлов му е написал. Та тя е прозвучала като \"решение на Политбюро на ЦК на БКП или постановление на Министерския съвет\" от ония години. Радичков обаче не се уплашва от нея, а я посреща хладнокръвно. После идва развръзката. Академикът лично го кани на вечерята по случай 80-годишнината си. И дори го слага да седи до него, а в словото си му се извинява за грешната оценка. Петнадесет години той е носил греха си към Радичков. А когато разговаряхме, писателят сподели пред мене и Динеков, че Павлов даже се е чувствал конфузно и някой-друг мускул трепвал на лицето му.  Малко по-различна е историята около пиесата \"Образ и подобие\", която навремето списание \"Съвременник\" публикува. Тогава в главния герой - царя, заменящ царството си за кон - някои оприличиха Тодор Живков. И тези някои бяха съветниците на Първия, които се видяха като \"различните по цвят тоги\". Живков обаче не е отварял дори и дума за пиесата.   Чета \"Скитащи думи\" и все повече в съзнанието ми се натрапва мисълта, че това не са обикновени интервюта, а някакъв особен компендиум. Един своеобразен симптом на философията на човек, излязъл от дълбините на народа и дълбоко сраснал се с народната душа и психология. И тази философия е характерна за цялото творчество на писателя от Калиманица. Нещо повече - тя е един медиум на самопознанието на този творец-мъдрец, към която той е отправил авторското си кредо. Това си личи от всеки написан ред.  Кой знае защо имам усещането, че интервютата са една открита и на места дръзка изповедалност, на която Йордан Радичков не само подлага себе си, но и предразполага читателят да сподели неговите терзания и трепети. Ще споделя с нашите читатели и нещо друго. Как дни преди 7 юни 1990 г., когато трябваше да се възпроизведат първите демократични избори, ми бе поверено да направя вестник \"Ломска зора\". Така се случи, че в деня на излизането на първия брой в Лом се състоя митинг, в който участваха кандидатите за народни представители, а сред тях бе и Йордан Радичков. Неговото присъствие най-напред малко ме смути. Та как няма?! Спомних си как преди няколко години акад. Динеков ме заведе в дома му и ме запозна с него. А там, на тази наша първа среща, аз бях като зашеметен от обаянието на големия писател, от непринудеността и личностното излъчване на човека Радичков.  Вече в друга обстановка видях бай Йордан, ама защо ми се стори, че не е същият. Говореше някак приглушено, също като певците, когато не могат да вземат висока октава. Подарих му екземпляр от вестника и той някак се оживи - явно ония години от вестникарския му период в живота се обадиха и го \"парнаха под лъжичката\". Нещо повече - поиска ми да му кажа подробности около изданието - несъмнено се бе заинтригувал от родилия се нов таблоид в Лом. От своя страна, и аз не останах пасивен, а се поинтересувах около неговото номиниране за велик депутат. И точно тогава - признавам си с ръка на сърцето - сбърках. Та аз с моите любознателни въпроси угасих пламъка в очите на кроткия човечец, който може би щеше да ми разкрие някоя тайна от професията. Ама... знае ли човек кога ще стъпи на здрава почва и кога на динена кора. И понеже минутите се нижеха скорострелно, а часът на митинга наближаваше, усетих как бай Йордан трябваше \"да превключи на друга предавка\". Затова го помолих да ми даде автограф. А той с блага усмивка извади от вътрешния си джоб на сакото химикалка и с черен цвят написа \"На читателите на \"Ломска зора\" - да помнят зорницата!\" Не пропусна да изрисува и любимата си сврака. Раздрусахме си десниците за раздяла, а на мене ми стана мъчно. Натъжих се, като гледах как крехкото му тяло подтичваше, за да догони другите кандидати за парламентарните банки да се качат на белокаменния паметник на ломския площад \"Свобода\" и да прокламират пред множеството от дошлите избиратели предизборните заклинания. Служебните ми ангажименти така се ориентираха, че в Седмото Велико народно събрание отново се видяхме с благогласия ми земляк. Той влезе в парламента с пропорционалната листа. Седеше някъде по средата в левия сектор, ама защо на мен, гледайки го в пленарната зала от ложа 56 на парламентарния балкон, ми се струваше, че не е оня, големият белетрист, когото знаем от книгите му, а някакво дребно, да не кажа нищожно човече, което се чувстваше май-май некомфортно. Дваж ли, триж ли, като го срещнех я из кулоарите, я в Клуба на народния представител, я в бюфета, все имах усещането, че този човек не е същият. Някак си малееше; някак си беше като виновно хлапе, което аха-аха всеки момент ще му се скарат, че е сторило пакост. Прав ли съм - не съм ли? Кой да ми каже?! Такива бяха моите наблюдения! Помня, че след време някъде прочетох: \"...понеже Радичков стоеше някак над суетата, застана и над политическите ежби, макар в началото на прехода да се вля в парламентарния поток. Стоя там кратко и излезе достойно. И, слава Богу, никоя партия не посмя да го обяви за \"свой\". Защото Мъдреца от Калиманица освен на себе си може да принадлежи само на земята, на която се е родил.\"  След това с бай Йордан отново подновихме срещите си. Разговаряхме за какво ли не. Обаче, засегнах ли темата народен представител, виждах как слагаше ръка на сърцето си и тактично отклоняваше посоката на разговора.", "date": "2019.10.25", "title": " Сърцевед, мъдрец и човек с високо извисен  духовен ръст "}
{"url": "https://duma.bg/kinomaniya-otdava-pochit-na-franko-dzefireli-n202167", "text": "Селекция от филми, посветена на големия италиански режисьор Франко Дзефирели, който ни напусна тази година на 96-годишна възраст, ще представи 33-тото издание на \"Киномания\". Публиката в кино \"Люмиер Лидл\" ще се наслади на едни от най-известните му филмови заглавия - \"Укротяване на опърничавата\", \"Ромео и Жулиета\", \"Хамлет\" и \"Братко Слънце, Сестро Луна\".  Дзефирели е носител на наградата \"БАФТА\", два пъти е печелил \"Еми\", пет пъти - \"Давид на Донатело\", и има две номинации за \"Оскар\". Вместо просто да екранизира Шекспировата пиеса \"Укротяване на опърничавата\", през 1967 г. Дзефирели превръща текста във весел филм с впечатляващи декори и операторска работа. Комедията с участието на Елизабет Тейлър и Ричард Бъртън носи на режисьора Награда на италианските киножурналисти за костюми, две номинации за \"Златен глобус\" и две номинации за \"Оскар\". Действието във филма се развива в Падуа в края на XVI в. Свенливата Бианка и свадливата Катерина са двете дъщери на богатия търговец Баптиста. По волята на бащата по-малката сестра Катерина трябва да се омъжи първа, но никой от мъжете в града не я харесва заради нейния нрав. Как един странник, дошъл в Падуа, ще се справи с опърничавия характер на Катерина - ще разберем на 10 ноември от 19 ч.  Милиони хора по света свързват и до днес Ромео и Жулиета с лицата на актьорите, увековечени във филма на Франко Дзефирели \"Ромео и Жулиета\" от 1968 г. Със своята отдавна превърнала се в обичана класика екранизация режисьорът дръзва да наруши традицията за ролите на Ромео и Жулиета да се избират по-възрастни актьори. Той залага на абсолютните дебютанти Ленард Уайтинг и Оливия Хъси, тогава на 17 и 15 години. Изящно заснет от аса Паскуалино де Сантис на различни места из Италия, \"Ромео и Жулиета\" е една от най-вдъхновените екранизации на Шекспир въобще, което се дължи в голяма степен и на прекрасната музика на Нино Рота. Съвсем заслужено филмът носи на Дзефирели 5 награди на италианските киножурналисти, 2 номинации за \"Оскар\", 2 номинации за \"Златен глобус\" и 6 номинации за БАФТА. Вълнуващото любовно съпреживяване ще бъде на 9 ноември от 19 ч. Голяма част от филмите на Дзефирели предизвикват силен обществен интерес. Сред тях е и екранизацията на Шекспировия \"Хамлет\" от 1990 г., с Мел Гибсън в главната роля. Както може да се очаква, актьорът предлага силова версия на Хамлет във всяка сцена - предизвикателен, гневен и затормозен. Дзефирели мотивира съкращенията си на Шекспировия текст с ефикасния финален резултат - стегнат, приземен и съвременен прочит на пиесата, което му носи наградата \"Давид на Донатело\", две номинации за \"Оскар\" и номинация за БАФТА. Екранизацията на една от най-популярните трагедии на Шекспир може да се види на 12 ноември от 19 ч. Друг филм на именития режисьор, който е широко дискутиран в обществото, е \"Братко Слънце, Сестро Луна\" от 1972 г. Той разказва за живота на Свети Франциск - сложна и противоречива фигура, чието влияние върху обществото в неговото време е било наелектризиращо. Дори и днес много хора са повлияни от неговите визионерски послания за универсална толерантност. Сюжетът представя прословутата аудиенция на босоногия монах от Асизи при папа Инокентий III и приятелството му със Света Клара. Въпреки че животът в Италия през XII в. е бил много суров, Франциск е имал смелост, вдъхновена от дълбоката му вяра, и е бил способен да надмогне тираничността на епохата. Филмът, награден с \"Давид на Донатело\", приза на италианските киножурналисти, номиниран за \"Оскар\" и БАФТА, може да се види на 11 ноември от 19 ч. \"Киномания\" е част от Календара на културните събития на Столичната община за 2019 г.", "date": "2019.10.25", "title": " \"Киномания\" отдава почит  на Франко Дзефирели"}
