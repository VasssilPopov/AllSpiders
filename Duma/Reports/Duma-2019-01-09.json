{"url": "https://duma.bg/nasilieto-v-uchilishte-kato-bolest-na-obshtestvoto-izsledva-spektakalat-loshi-detsa-n182521", "text": "Спектакълът \"Лоши деца\" на театър \"Реплика\" гостува на камерната сцена на театър \"София\" на 12 януари от 19 ч. Постановката с режисьор Благой Бойчев е по едноименната пиеса на румънската драматуржка Михаела Михайлов и е направена в съчетание с документални интервюта на деца, учители и родители от няколко столични училища. Преводът е на Лора Ненковска, сценография Маргарита Данчева, музика Ованес Торосян. Пиесата представя поредния случай на насилие в училище. Дете е станало жертва на побой от свои съученици. В популярно ток шоу са поканени майката, учителката и детето, което е претърпяло насилие. Всички те говорят пред камерите и зрителите в студиото, като търсят кой е виновен. Представени са три гледни точки: на учителката, на майката и на детето. И трите образа на сцената са изиграни от една актриса. Тя се превъплъщава в още два образа - на директорката и на охранителката, които ще видим на запис, като взети интервюта от училището на детето. За изпълнението на тези пет роли актрисата Боряна Пенева е определяна като една от най-добрите актриси на нейното поколение. В представлението участва и журналистката Ваня Бойчева, която не отстъпва по актьорски умения на своя сценичен партньор. Спектакълът изследва насилието в училище като болест на обществото. Затова се стреми да въвлече активно зрителя в историята, като от наблюдател го превърне в съучастник, използвайки средствата на документалния театър, поясняват от екипа.", "date": "2019.01.09", "title": " Насилието в училище като болест на обществото изследва спектакълът \"Лоши деца\""}
{"url": "https://duma.bg/kontsert-v-muzikalnata-akademiya-n182517", "text": "Академичният симфоничен оркестър с концертмайстор Жорж Паликарски ще изнесе концерт в зала НМА, бул. \"Евлоги и Христо Георгиеви\" 94, на 9 януари от 18 ч. Диригент ще бъде Николай Стоев от класа на проф. Пламен Джуров. В програмата - Увертюра \"Егмонт\" от Бетовен, Увертюра от оп. \"Оберон\" на Вебер и Осма симфония \"Недовършена\" от Шуберт.", "date": "2019.01.09", "title": "Концерт в Музикалната академия"}
{"url": "https://duma.bg/preselenieto-na-boyan-biolchev-s-premiera-v-peroto-n182518", "text": "Официалното представяне на \"Преселението\" (КК \"Труд\") - най-новата и определяната като най-добра творба на проф. Боян Биолчев, ще се състои днес, 9 януари, от 18.30 до 20.30 ч. в литературния клуб \"Перото\" в НДК. Повлияна от личната съдба на рода на автора, историята започва по време на Първата балканска война. Боян Биолчев успява да пресъздаде умело и истинно атмосферата в българските земи в онези тъмни и смутни времена. Времена, в които без мъжество и доблест оцеляването е било невъзможно. Корицата на книгата е специален жест от проф. Греди Асса.", "date": "2019.01.09", "title": "\"Преселението\" на Боян Биолчев с премиера в \"Перото\""}
{"url": "https://duma.bg/berluskoni-prez-pogleda-na-sorentino-n182519", "text": "Скандалният хит на италианския киномайстор Паоло Сорентино - \"Те\", ще може да бъде видян в арткината в София, Пловдив и Варна от 11 януари. Филмът, разкриващ противоречивата личност на бившия италиански премиер Силвио Берлускони, имаше една прожекция в рамките на изминалата  \"Киномания\", където беше представен пред препълнената зала 1 на НДК. Всеки, който е пропуснал да види \"Те\", може да го стори в кино \"Люмиер Лидл\", Дома на киното, \"Одеон\" и \"Г8\" в София, както и във Фeстивалния и конгресен център във Варна и \"Лъки синема\" в Пловдив. Разпространител е Националният дворец на културата, а филмът достига до зрителите с подкрепата на Италианския културен институт, научи ДУМА от Вера Банчева.  Сорентино (който последно демонстрира таланта си с нашумелия сериал \"Младият папа\") споделя, че се интересува по-скоро от човека, който стои зад политика, от неговите мисли и страхове и особено от страха от смъртта и старостта, които вълнуват всеки възрастен човек.  Актьорът Тони Сервило (познат от \"Великата красота\", за който Сорентино печели \"Оскар\" за най-добър чуждоезичен филм) брилянтно се превъплъщава в ролята на италианския политик, а бившата жена на Берлускони, за която той е женен повече от 20 години, се играе от популярната актриса Елена София Ричи. \"Те\" се фокусира не само върху Берлускони, но и върху най-приближените му хора, а основният период, в който се развива действието, е между 2006 и 2010 г., когато бившият министър-председател се разделя със съпругата си Вероника Ларио и организира безкрайни купони с млади момичета. Филмът ще бъде прожектиран в кино \"Люмиер Лидл\" на 11, 13, 14, 15 и 16 януари от 19 ч.", "date": "2019.01.09", "title": " Берлускони през погледа на Сорентино"}
{"url": "https://duma.bg/fotoizlozhba-v-galeriya-debyut-n182520", "text": "Изложба, представяща творческите търсения на ученици от последните няколко випуска на Националната професионална гимназия по полиграфия и фотография бе открита вчера в София, съобщи БНР. Тя е свързана с 95-годишнината от създаването на училището. Чрез над 30-те снимки, реализирани в различни жанрове от приложната и художествената фотография, младите автори демонстрират умения за творческо изразяване посредством специфичните за фотографията изобразително-изразни средства. В голямата си част творбите са реализирани по време на учебния процес в гимназията във фотографските студиа и лаборатории. Изложбата в галерия \"Дебют\" на столичния бул. \"Васил Левски\" 62 ще продължи до 18 януари. Националната професионална гимназия по полиграфия и фотография е единственото по рода си училище към Министерството на културата.", "date": "2019.01.09", "title": "Фотоизложба в галерия \"Дебют\""}
{"url": "https://duma.bg/grisho-shte-restartira-ot-melbarn-n182560", "text": "Григор Димитров определи като ново начало първия за годината турнир от Големия шлем \"Аустрелиън оупън\". Първата ни ракета от дни вече е в Мелбърн и се готви за деветото си поредно участие в надпреварата. \"Развълнуван съм. Винаги е така в началото на годината. Всеки път, когато идвам в Мелбърн, усещането е специално. Обичам да играя тук. Това е едно ново начало\", каза Димитров. Той започна сезона с 1/4-финал в Бризбейн, където беше спрян от бъдещия шампион Кей Нишикори. Загубата от японеца изпрати бившия №3 в света на 21-ото място в ранглистата, което е най-ниската му позиция от септември 2016 г. Шампионът от финалния Мастърс на АТП за 2017 г. е поставен под №20 в основната схема в Мелбърн. Той има да брани 360 т. от 1/4-финала миналия сезон.", "date": "2019.01.09", "title": "Гришо ще рестартира от Мелбърн"}
{"url": "https://duma.bg/stoyanovich-shte-izbuta-do-lyatoto-n182567", "text": "Треньорът на Левски Славиша Стоянович окончателно сложи край на спекулациите, касаещи бъдещето му на \"Герена\". Сърбинът със словенски паспорт изведе \"сините\" на първа тренировка за 2019 г., въпреки тиражираните слухове през зимната пауза, че ще напусне \"Герена\", за да поеме националния отбор на Латвия.  \"В последните 20 дни или дори месец вярно е, че имах оферта от националния отбор на Латвия, както и от още 2 клуба. Не беше лесен период, защото уж отидох за малко почивка, а то не стана почивка с тези неща. Важното е, че съм тук и че ще бъда треньор до юни, ако всичко е наред. Договорът ми не е за 2 години, а за 1+1. В края на месец май клубът ще каже \"не\" или аз ще кажа \"не\", след като обсъдим работата ми. Това е важно да се разбере. Тук съм и ще работя до края на договора. Ще работя така, както Левски иска, както и феновете искат. През тази година ще има промени. В професионалния футбол няма място за разочарование. Надявах се новите играчи да са тук на първата тренировка. Надявам се тези футболисти, които съм искал, да бъдат привлечени по-бързо. Със собственика Спас Русев говорихме около подготовката, както и за играчите, които ще пътуват за Кипър и кои няма. След медицинските тестове ще реша кои да взема. Групата ни е голяма за нормална работа. Желанието ми е да пътуваме за Кипър с 24 полеви играчи и 3 вратари. Окончателния списък ще съгласувам с Кирил Вангелов и ще го обявим в четвъртък преди отлитането за Кипър. Надявам се новите попълнения да са тук възможно най-бързо. Имаме дефицит в защита и в центъра на терена. Има интерес към Станислав Костов. Трябва да се намери и един нападател. Ще видим какво е положението и с Николай Михайлов. Може да се наложи да вземем още един вратар\", обяви Стоянович след първата тренировка, на която изведе 30 играчи, но единственият нов беше треньорът на вратарите и любимец на сините фенове Димитър Иванков, а отсъстваха тримата бразилци Паулиньо, Ривалдиньо и Виана, които имат проблеми с полетите си от Америка.  \"Искаме да покажем по-хубава игра, а не както в последните кръгове на есенния дял. Не завършихме полусезона по начина, по който искахме. Ще има промени в начина на работа, на всички места. Лицензът е заплашен и това е сериозен проблем. Цяла година се бориш за място в Европа и там да покажеш нещо повече. Към момента обаче не сме в играта. Ще излъжа, ако кажа, че не се притеснявам. Февруари е срокът за плащането. Не ми е за първи път - случвало ми се е и с Цървена звезда. Дано всичко бъде наред\", обяви Стоянович и се прекръсти. От школата на клуба в първото занимание се включи 16-годишният централен нападател Мартин Петков.", "date": "2019.01.09", "title": "Стоянович ще избута до лятото"}
{"url": "https://duma.bg/kalin-terziyski-gostuva-v-stolichnata-biblioteka-n182515", "text": "Литературният клуб на Столичната библиотека (пл. \"Славейков\" 4) отново отваря врати днес, 9 януари, от 19 ч. Първото събитие е представянето на популярния разказвач Калин Терзийски, но този път като поет. По думите на автора това е второ издание на първата му самостоятелна книга - стихосбирката \"Сол\". Допълнена с цяла поредица нови стихотворения. Илюстрациите са взети без промени от старата книга.", "date": "2019.01.09", "title": "Калин Терзийски гостува в Столичната библиотека"}
{"url": "https://duma.bg/izlozhba-n182516", "text": "В Пловдив бе открита ретроспективна изложба на отишлия си преди пет години любим художник Кольо Карамфилов, изцяло с творби от частни колекции.", "date": "2019.01.09", "title": "Изложба"}
{"url": "https://duma.bg/tsska-1948-sas-selektsiya-za-elita-vze-natsional-ot-ludogorets-n182564", "text": "ЦСКА 1948 прави селекция за атака на Първа лига, независимо, че през есента се появиха спекулации, че клубът ще бъде закрит в края на сезона. \"Червените\" взеха седми нов в лицето на Денислав Александров. Крилото идва от Лудогорец, като подписа за 2,5 г. Младежкият национал ще носи №11 при столичани. Александров е роден преди 21 г. в Плевен, започва да тренира в местния отбор Замъка. Като юноша преминава в школата на Литекс, а после и в Лудогорец.  \"Впечатлен съм от организацията в клуба. Дано успеем да влезем в елита\". пожела си той, след като парафира в присъствието на изпълнителния директор Добрин Гьонов и спортния Кирил Котев. Преди него ЦСКА 1948 привлече 4-има от елита - Александър Александров и Кристиан Пешов от Славия, Димо Атанасов и Чавдар Ивайлов от Етър. Другите са Айкут Рамадан (Монтана) и Радой Божилов (Ботев Ихтиман). ЦСКА 1948 започна подготовка вчера на терена на НСА, като са предвидени лагери в Свиленград и в Анталия. За Турция са планирани контроли с руските втородивизионни Балтика Калининград, Армавир и СКА-Хабаровск, както и с румънския Петролул Плоещ.", "date": "2019.01.09", "title": " ЦСКА 1948 със селекция за елита,   взе национал от Лудогорец"}
{"url": "https://duma.bg/al-atiya-povede-na-dakar-n182565", "text": "Насер Ал-Атия зададе темпото на рали\"Дакар\", най-тежкото  състезание в света. Катарецът беше най-бърз в дюните на перуанската пустиня Сечура в I етап, като преодоля 331 км (от тях 84 състезателни) от Лима до Писко с време 1:01:41 ч. \"Винаги е хубаво да спечелиш. Много съм щастлив заради автомобила си - по-добър е от миналогодишния модел\", каза Ал-Атия. Пилотът на Тойота стартира втори и се движеше зад Карлос Сайнц-старши, но 15 км преди финала успя да изпревари испанеца, който е двукратен победител в \"Дакар\" (2010 и 2018 г.) и двукратен световен рали шампион (1990 и 1992 г.). Ал-Атия и тази година е сред основните фаворити за титлата при автомобилистите. Катарецът е и бронзов олимпийски медалист от Лондон 2012 в ловната стрелба на стенд. Той също е двукратен победител в \"Дакар\" (2011 и 2015 г.). Сайнц завърши втори - само на 1,59 мин. И този сезон той се състезава с мини. Само със  секунда след него финишира полският му съотборник Якуб Пржигонски. Четвърти остана Владимир Василев с тойота. Руснакът се завърна на \"Дакар\" след двегодишна пауза, а зад него се класираха Язид Ал-Раджи (САрабия, мини) и Жиниел де Вилие (РЮА, тойота). 13-кратният победител Стефан Петерханзел (Фр, мини), който има 6 триумфа при моторите (1991, 1992, 1993, 1995, 1997, 1998) с ямаха и 7 с автомобили (2004, 2005, 2007, 2012, 2013, 2016, 2017), завърши седми. Друг френски легендарен пилот - Себастиен Льоб, 9-кратен световен рали шампион със ситроен, кара предпазливо своето пежо и приключи надпреварата 13-и на 6 минути след Ал-Атия. При мотоциклетистите най-бърз беше испанецът Хоан Бареда (хонда), който преодоля трасето за 57,36 мин. При камионите шампионът от последните 2 години Едуард Николаев (Рус, КамАЗ) победи с време 1:09,05 ч. При АТВ четириколките с победа стартира вицешампионът от миналия сезон Николас Кавиясо (Арж, ямаха) с време 1:17,15 ч. При бъгитата миналогодишният шампион Рейналдо Варела (Браз, Кан-Ам) бе най-бърз и пресече финала за 1:11,13 ч. Престижният офроуд маратон се провежда за първи път в историята на територията само на една държава - Перу. Финалът е на 17 януари отново в Лима. Екипажите ще изминат общо 5000 км, като десетте специални етапа включват 3000 състезателни км, 70% от които в пясъчната пустиня.", "date": "2019.01.09", "title": " Ал-Атия поведе на \"Дакар\""}
{"url": "https://duma.bg/ikonomika-shte-zabavi-rast-do-3-prez-2019-g-n182539", "text": "Слабият износ на България през 2019 г. и намаляването на потреблението ще бъдат основните причини за забавянето на ръста на българската икономика до 3%, прогнозира френският застраховател на търговски кредити Euler Hermеs. Според международните анализатори спадът в експорта е и основната причина за очаквано по-нисък ръст от 3,2% на БВП за 2018 година в сравнение с предходните. Според прогнозите на Министерството на финансите ръстът през 2019 г. трябва да стигне 3.7%. Експертите припомнят, че само преди две години именно износът беше основният двигател за растеж на икономиката. Отрицателните стойности за 2018 година се обясняват със съществено намаляване на обема на сделките с Турция и Русия. Износът към южната ни съседка се е свил с около една четвърт спрямо 2017 година заради фискалната криза там, а към Русия се е стопил наполовина заради промени, произтичащи от икономическите санкции, наложени от САЩ. Частично това беше наваксано с увеличаването на износа към ЕС, който обаче през 2019 година ще се забави заради очаквано по-ниския ръст на европейските икономики. Прогнозата на експертите на Euler Hermes е през 2019 година експортът към Турция да продължи да намалява, а към Русия да се стабилизира, но на по-ниски нива спрямо предходните години.  Според Манфред Щамер, главен анализатор Икономически проучвания и оценка на риска на Euler Hermes, основният компенсаторен фактор и двигател за развитието на българската икономика през 2018 година отново е било вътрешното потребление. По думите му България трябва да бъде подготвена за успокояване на вътрешното потребление през 2019 година, което ще доведе и до продължаващо леко забавяне на икономиката. Според прогнозата на Euler Hermes след ръст на индивидуалното потребление от 7,8% за 2018 година той ще се забави на 5,5% през 2019 година, а публичното съответно - от 3,6% на 3%. Увеличаването на инвестициите също ще се забави до 5%. Инфлацията ще се стабилизира на прогнозни нива от 2,9% за 2018 и 2,8% за 2019 година. Икономически растеж в България от малко над 3% по време на положителен икономически тренд е все едно никой нищо да не прави - нито правителството, нито бизнесът. Този ръст е отчетен поради положителните тенденции навън и зависимостта на българската икономика от развитите западни икономики, коментира Любомир Дацов, финансист и бивш ресорен зам.-министър, пред Bloomberg TV Bulgaria. Увеличаването на данъците и социалноосигурителната тежест например не са добри мерки. Напоследък водим политика за постепенно увеличаване на данъчната тежест - пораснаха акцизите, местните данъци и такси. На сравнима база минимум поне 1-1,5% от БВП е добавен към приходната база на бюджета. Това е положително за него, но не и за гражданите, поясни финансистът.", "date": "2019.01.09", "title": "Икономика ще забави ръст до 3% през 2019 г."}
{"url": "https://duma.bg/nashite-otpadnaha-na-austrelian-oupan-n182561", "text": "Трите българки изхвърчаха още на старта на квалификациите на \"Аустрелиън оупън\". Първата ни ракета Виктория Томова (№151 в света) падна от Варвара Лепченко (САЩ, №134) след обрат - 6:4, 2:6, 6:7 (6:10). Двете влязоха в историята на турнира, след като изиграха първия шампионски тайбрек. От тази година в Мелбърн, след като се стигне до 6:6 гейма в решаващия сет, следва именно тайбрек до 10 т. Досега се играеше до два гейма разлика в последната част. Загубата на българката от бившата №19 в света не й позволи да повтори представянето си от миналия сезон. Тя имаше своите възможности, след като в третата част при 5:4 сервираше за победата, но не издържа на напрежението. В тайбрека американката поведе с 3:0 и удържа преднината си. Преди година в Австралия Томова дебютира в основната схема на турнир от Големия шлем като \"щастлива губеща\", но преди това постигна 2 победи в пресявките.  Втората ни ракета Елица Костова (№215) загуби вчера от Никол Гибс (САЩ, №127) с 4:6, 2:6. Краят на съперничеството с американките на корта дойде с поражението на Сесил Каратанчева (№231) от Айша Мухамад (№191) с 6:3, 1:6, 4:6. Така за първи път от 1984 г. България няма да има представителка в основната схема на турнира при жените. През 2018 г. Томова загуби в I кръг на основната схема от Никол Гибс с 1:6, 1:6.", "date": "2019.01.09", "title": " Нашите отпаднаха на \"Аустрелиън оупън\""}
{"url": "https://duma.bg/vitosha-b-vze-st-akademik-n182563", "text": "Витоша Б е взел ст. \"Академик\". Това оповести треньорът на \"тигрите\" Росен Кирилов. Той не разкри под каква форма са получили спортното съоръжение - дали под наем или на концесия. Знае се обаче, че тази година спортното министерство планира да направи ремонт на стадиона за 4 млн. лв. \"До 28 януари ще тренираме в София на ст. \"Академик\", който е взет от нашия клуб. Ще използваме залата, фитнес-центъра, изкуствения терен, особено заради студеното време\", каза Кирилов. След това той ще заведе футболистите на лагер в Анталия. Витоша е сред любимите отбори на премиера Бойко Борисов, който игра за \"тигрите\", докато бяха във Втора лига, а сега рита в отбора на ветераните.", "date": "2019.01.09", "title": "Витоша Б взе ст. \"Академик\""}
{"url": "https://duma.bg/redyat-transfer-na-berbatov-v-avstraliya-n182562", "text": "Мениджъри са предложи на Димитър Бербатов отбор от Австралия. Българският нападател обаче се колебае заради огромното разстояние, което ще го дели от семейството и родината му. Другите варианти за Митко са тим от третото ниво на английския футбол, както и арабски, американски и азиатски отбори. Възможно е Бербатов да не приеме нито една оферта, защото в края на месеца навършва 38 години. Ветеранът за последно игра в индийския Керала Бластърс, откъдето си тръгна през март миналата година.", "date": "2019.01.09", "title": "Редят трансфер на Бербатов в Австралия"}
{"url": "https://duma.bg/evroizborite-shte-ni-zabavyat-za-bankoviya-sayuz-n182535", "text": "Приемането на България в чакалнята на еврозоната и в Банковия съюз през тази година вероятно ще бъде отложено заради предстоящите избори за Европарламент. Както е известно, миналото лято по време на европредседателството страната ни получи уверения, че това ще се случи точно след година. Ако няма външен фактор, който да ускори процесите, повечето от политиците в Европейската комисия биха изчакали развитието на изборите и биха избегнали взимането на окончателни решения, коментира бившият зам. финансов министър Любомир Дацов вчера. България може да се присъедини към обменно-валутния механизъм ERM II, когато изпълни всички изисквания. Това послание отправи зам.-председателят на Европейската комисия Валдис Домбровскис на конференция в Рига, посветена на петгодишнината от въвеждането на еврото в родната му държава.  Той подчерта, че икономическите и финансовите условия са се променили от времето, когато Латвия се е присъединила към клуба на богатите. Тъй като кризата, която удари света през 2008 година, започна от финансовия сектор, трябва да се положат повече усилия именно там, допълни Домбровскис, цитиран от БНР. В наши дни присъединяването към еврозоната означава присъединяване към Банковия съюз и нови предизвикателства, с които страната-кандидат трябва да се справи,, посочи и зам. финансовият министър Маринела Петрова. Трябва да ползваме опита на прибалтийските републики при приемането на еврото, защото две от тях бяха с валутен борд - съвсем идентични условия с нашите, коментира бившият финансов министър проф. Христина Вучева. За съжаление не успяхме да направим това, което те сториха - пребориха се да бъде признато правото на ЕС и Европейския договор, и с влизането им в ЕС през 2004 година станаха част от ЕRM-2 (известен като \"чакалня\" на еврозоната). За това нещо ние все още сме в етапа на приказките. ", "date": "2019.01.09", "title": "Евроизборите ще ни забавят за Банковия съюз"}
{"url": "https://duma.bg/snegat-se-zavrashta-zhalt-kod-e-obyaven-v-11-oblasti-n182570", "text": "Снегът се завръща днес в по-голямата част от страната. Опасно ниските температури обачеп ще отстъпят на по-умерен студ. в 11 области е обявен жълт код за снеговалеж. Предупреждението важи за областите Видин, Монтана, Враца, София – област, София – град, Перник, Кюстендил, Благоевград, Пазарджик, Пловдив и Смолян. В тези райони се очаква да натрупа около 5-10 см нова снежна покривка. Още преди обяд в Западна България ще завали слаб сняг, а до вечерта валежи ще има и в Източна България, сочи прогнозата на НИМХ.   В западните и планинските райони след обяд снеговалежът ще се усилва. В южните и източните части на страната валежите ще са и от дъжд, и от сняг. В районите, в които има снежна покривка и валежът е от дъжд, ще има условия за заледявания. В крайните югоизточни райони ще има значителни количества дъжд. Минималните температури ще са предимно между минус 9° и минус 4°, а преобладаващите максимални - между 0° и 5°. Над Черноморието ще бъде предимно облачно. През деня ще е почти без валежи, но вечерта, първо в южните райони ще започнат валежи от дъжд. Ще духа до силен вятър с южна компонента, който ще повиши температурите и максималните ще са 3°-6°. Температурата на морската вода е 5-6°. Вълнението на морето ще бъде 2-3 бала, но вечерта ще се усилва. Над планините ще е облачно. От запад преди обяд ще започнат слаби валежи от сняг, които след обяд ще се усилват, вечерта и през нощта срещу четвъртък ще достигнат и планините в Източна България. Вятърът ще се ориентира от югозапад и след обяд ще е силен в планините в източната половина на страната бурен, вечерта и през нощта срещу четвъртък още ще се усили. Максималната температура на височина 1200 метра ще е около минус 2°, на 2000 метра – около минус 7°.", "date": "2019.01.09", "title": "Снегът се завръща, жълт код е обявен в 11 области"}
{"url": "https://duma.bg/ribnovo-izleze-na-protest-za-voda-n182555", "text": "Жителите на благоевградското село излязоха на протест заради острия недостиг на питейна вода. Кметът на селото Феим Иса определи ситуацията като бедствена, а управителят на водното дружество - като начало на предизборната кампания в община Гърмен. От четири дни едно от основните водохващания и част от водопровода са замръзнали, а опитите проблемът да бъде решен, засега са неуспешни.  Две трети от жителите на Рибново, или 450 жители, са без питейна вода от пет денонощия. На протеста вчера сутринта хората заявиха, че няма да плащат сметките си и искат да се отделят от ВиК в Благоевград. Ледени блокове с дебелина 30 сантиметра са запушили основното водохващане и част от новия водопровод на селото. Малкото количество, което постъпва от стария водопровод, не е достатъчно дори за режим на водоподаването.  От ВиК дружеството обаче отхвърлят обвиненията, че водопроводът не се поддържа. На извънредна пресконференция управителят на ВиК Благоевград Росица Димитрова заяви, че съоръженията се почистват редовно. Според нея реконструкцията на водопровода е направена некачествено и наполовина, тъй като е изпълнена по общински проект. От Вик не отричат, че проблемът е сериозен. Според управителя на водното дружество хората са подведени и употребени политически, което е недопустимо. От три години ВиК настоява община Гърмен да реализира втория етап от проекта за водоснабдяване на селото, който включва изграждане на трикилометров водопровод от две нови водохващания. В момента дебитът е едва 3 литра в секунда при необходими поне 11. Според кмета на общината Минка Капитанова причината за замръзването на водохващането и тръбите е субективна и отговорността е на ВиК дружеството. Напълно подкрепям протеста в Рибново заради режима на водата, заяви Капитанова. По думите й ситуацията показва нехайството на ВиК в Благоевград, които не обръщат внимание на проблема в селото. \"Постоянно лъжат хората, че водопроводът не е приет. Целият актив, който е собственост на общината, е предаден на ВиК асоциацията и оттам на ВиК дружеството, което експлоатира и стопанисва всички съоръжения. Те абсолютно нехаят относно поддръжката или подготовката за зимния период\", коментира тя. Общинският кмет подчерта, че водохващането се запушва всяка есен, когато паднат листата. Капитанова е категорична, че в момента не става въпрос за замръзнал водопровод по трасето, а за замръзнало водохващане.", "date": "2019.01.09", "title": "Рибново излезе на  протест за вода"}
{"url": "https://duma.bg/karakachanov-besen-na-tsiganite-stanali-nagli-n182553", "text": "\"Циганите в България станаха изключително нагли и търпимостта на българското общество се изчерпа\", заяви вчера вицепремиерът по сигурността и военен министър Красимир Каракачанов, който бе в пловдивското село Войводиново. Преди дни там бе пребит командос, който направил забележка на двама младежи от ромски произход, че създават опасност на пътя. На следващия ден над 300 души протестираха на площада пред черквата в селото. Жандармерия и полиция пазеше през нощта циганската махала. Каракачанов припомни, че преди дни е бил пребит и полицай и това не може да продължава. \"Истината е, че трябва да се направи една цялостна програма за решаване на циганския въпрос. Хората не са длъжни да търпят част от населението, което има само права и не иска да разбере, че има и задължения и трябва да спазва закона\", прозря вицепремиерът. Според него социалните помощи задължително трябва да се обвържат с образованието и труда. Вицепремиерът дори настоя \"България да спре да се съобразява с всякакви чиновници от Брюксел и правозащитници\" за решаването на проблема с ромите. \"Тази прослойка е абсолютно маргинализирана и тотално изпусната. Искат да ги поят, да им строят къщи, да ги дундуркат\", продължи да беснее Каракачанов. Според военния министър проблемът не може да бъде решаван на парче и е нужна цялостна програма и стратегия. Той се ангажира да внесе подобна програма в Министерския съвет. Съселяните на пребития командис обвиняват местната власт, че покровителства жителите на ромската махала и че всички къщи там са незаконни, но не се взимат мерки срещу това. Според Каракачанов обаче общината, отдавна си е свършила работата, направила е проверките и не веднъж е приканвала живеещите да се узаконят. Междувременно комисия започна проверка за незаконните постройки в циганската махала. В нея влизат представители на общината, полицията, строителния контрол и пожарната. \"Органите да си свършат работата. Законите на България трябва да важат еднакво за всички, независимо от етнос, религия, и т.н.\", коментира ситуацията лидерът на БСП Корнелия Нинова. \"Това, че години наред всички партии си затварят очите пред този проблем, доведе до това наслагване, до ескалиранена такова напрежение. Нашият призив е законът да се прилага с пълната му строгост\", добави тя. Според нея, ако бъдат приложени строги наказания, това ще послужи за превенция при подобни простъпки.", "date": "2019.01.09", "title": "Каракачанов бесен на циганите, станали нагли"}
{"url": "https://duma.bg/levitsata-ne-podkrepya-dogovora-za-amerikanskite-iztrebiteli-n182554", "text": "Правителството на Бойко Борисов не зачита нито Конституцията, нито парламента, нито правовата държава. Много пъти са нанасяли удар върху парламентаризма в България, но това е дъното. Тази тежка констатация направи Корнелия Нинова във връзка с искането, което Министерският съвет се гласи да направи към парламента покрай договорите за купуване на американски изтребители F-16. Лидерът на БСП обоснова думите си, цитирайки текст от документа, в който правителството иска от парламента да му разреши \"проектът на международния договор да се отклони от задължителните изисквания, посочени в Актуализиран проект за инвестиционен разход\" при закупуването на нови изтребители. \"Давате ли си сметка какво искат от нас? Народното събрание да разреши на правителството да не спазва решението на Народното събрание и да се отклони от задължителните изисквания, гласувани от най-висшия орган в държавата\", възмути се Нинова. По тази причина народните представители от БСП ще гласуват против предложението на МС за купуване на изтребители от САЩ. Допълнителен аргумент в полза на решението им е, че документът противоречи на позицията на Националния съвет на социалистите от 10 юни м.г. ДУМА припомня, че БСП прие документ, в който подкрепя модернизация на Българската армия. В него обаче има и условия - разходите да не надвишават 2% от БВП и да има офсетна програма и индустриално сътрудничество. Българската отбранителна промишленост трябва да заема своето място в процеса на изграждане, развитие и поддържане на отбранителни способности, категорична бе Нинова. Международният секретар на ПГ \"БСП за България\" Кристиан Вигенин добави, че с предложението си правителството не защитава интересите на страната, а създава ситуация доставчикът да определя постфактум правилата и параметрите на сделката. От наша гледна точка това е недопустимо, категоричен бе той. Социалистите подчертаха, че и САЩ, и Швеция, са важни стратегически партньори на България. Вигенин отбеляза, че БСП настоява правителството да публикува всички предложения за самолети, които страната е получила. По думите му българските граждани трябва да знаят за какво и как се харчат парите им.", "date": "2019.01.09", "title": "Левицата не подкрепя договора за американските изтребители"}
{"url": "https://duma.bg/oshte-edna-bolnitsa-osadi-nzok-n182552", "text": "МБАЛ \"Аджибадем Токуда\" е поредната болница, която осъди касата за неизплатена надлимитна дейност за 2015 г. Състав на Софийския градски съд с председател съдия Владимир Вълков реши НЗОК да плати на болницата 3 853 014,32 лв., от които 2 576 330,00 лв. възнаграждение за оказана болнична медицинска помощ, 671 178,04 лв. лихви за забава, 362 289,60 лв. за вложените медицински изделия и 95 062,32 лв. лихви за забава. Освен това НЗОК трябва да плати и 148 154,36 лв. съдебни разноски.  Общите задължения на касата към всички болници за неизплатена надлимитна дейност са 123 млн. лв. за 2015, 2016 и 2017 г., изчислиха експерти от Центъра за защита на правата в здравеопазването. Но най-вероятно сумата ще се удвои от лихвите и съдебните разноски. Смята се, че над 50 дела са заведени в страната срещу НЗОК за неизплатена надлимитна дейност на болниците. ДУМА припомня, че в средата на януари 2018 г. ВАС окончателно обяви за нищожни болничните лимити. Те бяха въведени с решение на Надзорния съвет на НЗОК от края на 2014 г., според което от 2015 г. касата плащаше на болниците със спешна помощ по 95% от парите, които им давала през 2014 г. и до 90% на болниците без спешна помощ. Според съда надзорът не може да залага процент за плащане спрямо средствата, получени година по-рано. Тогава от НЗОК заявиха, че решението на ВАС няма правни последици за тях.  След решението на ВАС болниците започнаха да подават съдебни искове за възстановяването на парите им.  Общите задължения на касата към всички болници са 123 млн. лв. за 2015, 2016 и 2017 г., бяха изчислили преди време експертите от Центъра за защита на правата в здравеопазването. Но най-вероятно сумата ще се удвои от лихвите и съдебните разноски. Смята се, че има над 50 дела, по които съдилища от цялата страна и на различни инстанции са осъдили НЗОК да плати надлимитната дейност на болниците. Според запознати тези допълнителни плащания са пряка щета за бюджета.", "date": "2019.01.09", "title": "Още една болница осъди НЗОК"}
{"url": "https://duma.bg/pravitelstvoto-razglezhda-dnes-doklada-za-iztrebitelite-n182571", "text": "Министрите ще обсъждат днес доклада на МО за купуването на нови изтребители за армията ни. Документът трябва да бъде одобрен от правителството и да влезе за гласуване в Народното събрание.  Припомняме, че работната група към военното министерство избра американската оферта за доставка на самолети F-16. Докладът на МО предлага на правителството да поиска от Народното събрание да даде мандат за преговори със САЩ. В него се предлага още парламентът да даде право на МС да се отклони от първоначално гласуваните инвестиционни разходи за купуването на самолетите. От БСП вече заявиха категорично, че ще гласуват против предложението на МС, защото то погазва Конституцията и правовата държава. Президентът Румен Радев пък нарече начина, по който се избира офертата \"връх на лобизма\".  ", "date": "2019.01.09", "title": "Правителството разглежда днес доклада за изтребителите"}
{"url": "https://duma.bg/shefat-na-api-podade-ostavka-n182572", "text": "Оставка подаде шефът на Агенция \"Пътна инфраструктура\" инж. Светослав Глосов. Тази сутрин, преди заседанието на Министерски съвет, премиерът го е извикал в кабинета си и е поискал оставката на Глосов. Причината - проблемите с въвеждането на Тол системата и електронните винетки. Инж. Глосов вече е подал оставката си пред регионалния министър Петя Аврамова. Гафовете с елекронните винетки взеха първите си \"жертви\" в АПИ още в събота. Трима души от агенцията бяха уволнени по разпореждане на Борисов. Тогава си тръгнаха директорът на Националното тол управление Антон Антонов, съветникът на регионалния министър Владислав Николов и Веселин Давидов, член на Управителния съвет на АПИ. Само преди няколко дни Бойко Борисов обясняваше на хората, че трябва да са спокойни и че проблемите с електронните винетки са нещо нормално. Трябвало да сме търпеливи, щом като \"се минава от хартия на електронен носител\".  Хаосът с е-винетките обаче продължава. Все още на много бензиностанции липсват апарати за купуване на електронни винетки, няма машини и по повечето гранични пунктове. Конвертирането на хартиените стикери в електронни пък даде грешки още първия ден и бе прекратено. ", "date": "2019.01.09", "title": "Шефът на АПИ подаде оставка"}
{"url": "https://duma.bg/varna-vodi-pred-sofiya-po-kachestvo-na-zhivot-n182536", "text": "Варна се оказва преди София в световна класация за качеството на живот, която се изготвя два пъти годишно от сайта Numbeo.com. Той подрежда общо 226 града по света по 9 критерия, като оценките се правят от потребителите на сайта. Според общата оценка столицата ни е на 159-о място пред градове като Будапеща, Букурещ, Белград, Рим и др. Варна е на 141-о място. София има много прилични резултати за трафика заради сравнително малкия престой в задръствания, по цени на стоките и на имотите. По някои от тези критерии тя се класира дори на 25-о и 30-о място. Добри са резултатите на София и за качеството на здравеопазването и сигурността. Това, което дърпа резултата й надолу, е замърсеността на въздуха. Варна се е класирала по-нагоре, тъй като оценките й по повечето критерии съвпадат с тези на София, но замърсяването на въздуха в морската ни столица е оценено като далеч по-малко, отколкото в София. Пловдив, който до миналата година също присъстваше в класацията, този път е изпаднал от нея. В първата десетка на класацията присъстват само австралийски, американски и швейцарски градове. На първо място е столицата на Австралия Канбера, а в топ 10 са още Аделаида, Брисбейн, новозеландската столица Уелингтън, също така Цюрих и Айндховен. Всички те имат равни на София или дори по-лоши резултати по критерия престой в задръствания, но по всички останали имат много по-високи оценки. Освен Айндховен другите европейски градове на челни места са Копенхаген и Виена.", "date": "2019.01.09", "title": "Варна води пред София по качество на живот"}
{"url": "https://duma.bg/ombudsmanat-atakuva-v-konstitutsionniya-sad-zakona-za-gorivata-n182537", "text": "Омбудсманът Мая Манолова внесе вчера жалба до Конституционния съд срещу изискванията в новия закон за горивата. Общественият защитник е категоричен, че те не само нанасят тежък удар върху малките търговци и превозвачи на горива, но са и удар срещу българските потребители, тъй като фалитът на малките бензиностанции ще доведе до ограничаване на конкуренцията и засилването на монополизма, съобщиха от кабинета на омбудсмана. В жалбата си до съда Манолова пише, че с поставянето на трудно изпълними и несъразмерно високи във финансово изражение прагове и изисквания под формата на рестрикции, законодателят на практика ограничава кръга от икономически субекти, които могат да извършват тези дейности. По такъв начин естествено се създават условия за ограничаване на конкуренцията и за монополизъм, пише омбудсманът. Манолова е категорична, че промените ще доведат до увеличение на цената на горивата, както и че ще се затрудни достъпът на българските граждани в малките и отдалечените населени места, тъй като големите вериги нямат икономически интерес да правят там свои обекти. В следващите дни омбудсманът ще атакува още два закона пред КС - текстове от Закона за ВиК, които се отнасят за единната цена на услугите в рамките на една обособена територия и Закона за държавния бюджет, с които се оряза правото на пенсионирани държавни служители да заемат държавна служба. Министерството на икономиката ще внесе в Министерския съвет още на утрешното заседание предложение да се отложи с 6-месеца влизането в сила на Закона за горивата. Това съобщи по-късно вчера ресорният министър Емил Караниколов. Министърът се надява и парламентът да се съобрази с искането, за да се изчистят всички спорни моменти. Към този момент законът трябва да влезе в сила в края на януари.", "date": "2019.01.09", "title": "Омбудсманът атакува в Конституционния съд закона за горивата"}
{"url": "https://duma.bg/tokat-za-stopanskite-potrebiteli-shte-poskapva-n182538", "text": "От едно от електроразпределителните предприятия в страната са започнали да пращат уведомления до стопанските си потребители, в които изреждат факторите, които в последно време оказвали влияние върху доставките на електрическа енергия. Според фирмите това на практика означава, че цените на тока ще вървят нагоре. Сред факторите, които се изреждат, са увеличение на цената на тока от основните производители, покачването на цените на борсата за ток, високите регионални цени и др. Най-високата цена на тока на енергийната борса в рамките на търговията на \"Ден напред\" с дата на доставка 8 януари е 283,75 лв. за мегаватчас, съобщава capital.bg. Борсовата цена на тока, на която купуват фирмите електроенергия за следващия ден, скочи рязко в понеделник. Денят е приключил при цена 207,02 лв./МВтч базова мощност, което е с над 50% повече от средните стойности на сделките от 1 до 7 януари, когато нивата бяха 134,5 лв./МВтч. Драстичните и необясними разлики в цените на тока на борсата ще доведат до негативно влияние върху цената на електроенергията за бита, а оттам и до скок в цената на стоките и услугите. Това заяви по време на Националния съвет за тристранно сътрудничество президентът на КНСБ Пламен Димитров, на който бяха обсъдени резките промени в цената на енергията за индустрията, която се търгува Българската независима енергийна борса. По думите на енергийния министър Теменужка Петкова държавата няма вина за шоковите цени на енергийната борса. Васил Велев от АИКБ смята, че на борсата цената е неконкурентна за българската индустрия за сметка на фирмите от съседните страни в региона.", "date": "2019.01.09", "title": "Токът за стопанските потребители ще поскъпва?"}
{"url": "https://duma.bg/manolova-iska-po-dalag-gratisen-period-za-e-vinetkite-n182576", "text": "По-дълъг гратисен период за шофьорите, които не са успели да закупят електронни винетки, поиска омбудсманът Мая Манолова. Тя е изпратила препоръка до регионалното министерство и до ръководството на АПИ с искане за удължаване на периода, в който водачите няма да бъдат глобяване, ако не разполагат с е-винетка.  По официална информация 15 януари е датата, до която на водачите няма да бъдат налагани санкции. Според Манолова обаче срокът е \"несправедливо и некоректно определен\". Той трябва да продължи до момента, в който системата за продажба на е-винетки заработи, така че гражданите да не биват глобявани, ако не изпълнят законовите изисквания не по тяхна вина, смята омбудсманът. В своята препоръка омбудсманът посочва пет основни проблема. Според нея те се дължат на лошата администрация, която \"се оказа неподготвена и за огромно съжаление не реагира своевременно и адекватно на случващото се\". ", "date": "2019.01.09", "title": "Манолова иска по-дълъг гратисен период за е-винетките"}
{"url": "https://duma.bg/pozhar-izpepeli-tsentara-na-garmensko-selo-n182573", "text": "Жесток пожар изпепели най-важните сгради в гърменското село Скребатно. Пламъците са унищожили сградата на кметството, в която са се помещавали още читалитещо, здравната служба, библиотеката, ресторант, клуб на пенсионери и два магазина.  Сградата е в центъра на родопското село, разказва БиТиВи. Сигналът за пламъците е подаден около 2 часа, но първите пожарни са пристигнали около 2.45 ч., тъй като селото е високопланинско и пътят до там е труден.  Всичко е изпепелено. Това е стара сграда, почти нищо не е останало от нея. В момента падат стени, обясни кметицата на Скребатно Даниела Пидева. Няколко екипа на пожарната в Гоце Делчев все още се борят с огнената стихия. Пътят от и за селото е почистен и опесъчен, така че няма проблем с придвижването на пожарните автомобили. В селото живеят около 350 жители. За късмет в района на пожара не е имало хора и няма жертви. Причините за огнения инцидент се изясняват. По думите на Пидева, кметството се отоплява с климатик, като в сградата не е имало печка на дърва.", "date": "2019.01.09", "title": "Пожар изпепели центъра на гърменско село "}
{"url": "https://duma.bg/pravitelstvoto-iska-ot-ns-mandat-za-pregovori-za-f-16-n182577", "text": "Правителството очаквано одобри доклада на военното министерство и поиска от Народното събрание мандат за преговори със САЩ за доставка на нови изтребители.  На днешното си заседание кабинетът реши да постави пред Народното събрание искане да разгледа и приеме доклада и да възложи на МС да подготви проект за международен договор.  Управляващите настояват от Народното събрание да възложи на министър-председателя на Република България да създаде организация за преговорите, в които да участват военният министър, финансовият министър и министрите на вътрешните работи и на икономиката. Както от БСП обявиха още вчера, в исканията на правителството се съдържа и възможност проектът да се отклони от задължителните изисквания за инвестиционни разходи, вече веднъж гласувани от Народното събрание.  Ако парламентът не даде желаните от нас правощия, то правителството ще се съгласи с това решение, обяви вицепремиерът и военен министър Красимир Каракачанов.  Припомняме, че снощи Белият дом излезе с официално изявление, в което се посочва, че САЩ са съгласни с финансовите рамки, които предлага българското правителство за закупуването на изтребител. Каракачанов обаче не можа да каже с колко милиона лева ще бъде намалена цената. На свой ред началникът на отбраната ген. Андрей Боцев коментира, че нов изтребител е крайно необходим на военновъздушните ни сили. Той се надява в най-скоро време да се сключи договор при най-изгодните условия за държавата. Министърът на икономиката Емил Караниколов също заяви, че се надява парламентът да даде мандат на правителството да започне преговори с правителството на САЩ за закупуването на нов тип боен самолет. От левицата вече обявиха, че няма да подкрепят искането на Министерски съвет при гласуването в парламента.", "date": "2019.01.09", "title": "Правителството иска от НС мандат за преговори за F-16"}
{"url": "https://duma.bg/selfito-namalyava-intelekta-n182509", "text": "Учени от Великобритания установиха, че прекалената зависимост от селфито води до сериозна деформация на личността, като интелектът постепенно намалява, а паметта се изтрива. Основната мотивация на самоснимащите се е недоволство от настоящата им идентичност, смята изследователката Джулиана Мазон. Според служителя на Британския университет \"Хал\" зависимостта от фотосесии снижава възприятията на паметта и води до нейната деградация. Отслабената памет предизвиква заличаване на личността на човека, която е практически изцяло формирана въз основа на преживяния опит. Привържениците на навика да правят селфи с времето започват да прибягват до фотографии, когато подсъзнателно разбират, че вече не могат да си спомнят никакво събитие в своя живот, пише 24СМИ. Експертите са предложили начин за проверка на зависимостта от селфито по прост начин. Трябва да намерите снимка отпреди 5 години и, гледайки я, да се опитате да си спомните подробностите от заснетото събитие. Ако нищо не ви идва наум, тогава трябва да ограничите страстта си към фотографиите и да започнете да обръщате внимание на трениране на паметта. По-рано учените установиха, че социалните мрежи превръщат хората в нарциси и увеличават страстта им към селфитата.", "date": "2019.01.09", "title": "Селфито намалява интелекта"}
{"url": "https://duma.bg/menouar-vklyuchi-sofiya-v-proshtalnoto-si-turne-n182510", "text": "Група \"Меноуър\" (\"Manowar\") се завръща в София с ексклузивно шоу от феноменалното си прощално световно турне The Final Battle 2019. Хеви метъл легендите потвърдиха, че ще излязат на сцената на зала \"Арена Армеец\" на 16 юни. Билетите вече се продават в мрежата на www.eventim.bg. \"Ние обещахме да се завърнем в България и сега ще изпълним това свое обещание!\", сподели Джоуи Демайо. \"Страстта и силата на българските фенове са легендарни! Феновете на \"Меноуър\" са най-ревностните в България и светът го знае. И ще се убеди в това още веднъж\", допълни прочутият американски басист. Final Battle World Tour 2019 започва на 25 февруари от Тел Авив, Израел, със сетлист с най-любимите парчета на почитателите на групата. Наскоро от \"Меноуър\" обявиха, че E.V. Martel ще участва като китарист в тази обиколка.  За най-големите фенове на това турне ще бъдат пуснати в продажба ограничен брой Ultimate Fan Experience Upgrade - допълнителни бонуси към основния билет. MANOWAR – The Heart Of Steel MMXIV: https://youtu.be/zlCqgQMjuNw  MANOWAR – Warriors Of The World United (Recorded Live At Monsters Of Rock Brazil 2015): https://youtu.be/G1G9D8A4Fiw", "date": "2019.01.09", "title": "\"Меноуър\" включи София в прощалното си турне"}
{"url": "https://duma.bg/datata-n182497", "text": "ПРАЗНИК НА ВВМУ \"Н.Й. ВАПЦАРОВ\"-ВАРНА. Морското училище е създадено на 9 януари 1881 г. в Русе със заповед на тогавашния военен министър. Първите специалности са машинисти и огняри за новосъздадената през 1879 г. \"Дунавска военна флотилия\". През 1900 г. училището е преместено във Варна. 1768 - ФИЛИП АСТЛИ ОТВАРЯ В ЛОНДОН ПЪРВИЯ МОДЕРЕН АМФИТЕАТРАЛЕН ЦИРК. Размерът на арената бил 13 м. Няколко години по-късно британският старши сержант от кавалерията включил в програмите си жонгльори наравно с конете и клоуните. Астли за пръв път показал опасни номера с коне на кръгла арена. Оттам се появява и названието \"цирк\" (от англ. circus - кръг). 1799 - ЗА ПРЪВ ПЪТ В СВЕТА Е ВЪВЕДЕН ДАНЪК ВЪРХУ ДОХОДА. Това става в Англия. Подобен данък бил въведен още през 1435 г., но просъществувал само няколко години. След въвеждането му през 1799 г. данъкът се събира до 1805 г. и постъпленията от него се използват за финансиране на войните срещу Наполеон. От 1842 г. данъкът върху дохода е част от английската данъчна система. В България данъкът върху личните доходи за първи път е въведен през 1894 г. 1878 - ПОБЕДА НА РУСКИТЕ ВОЙСКИ ПРИ ШИПКА-ШЕЙНОВО. Битката при Шейново по време на Руско-турската война (1877-1878) е последната от четирите битки при Шипченския проход, при която руските войски постигат решителна победа над османците. След успеха руските сили, водени от ген. Гурко, разгромяват армията на Сюлейман паша при Пловдив и откриват пътя за настъпление към Цариград. Шейновската битка завършва с пленяването на цялата Централна османска армия - 3 паши, 765 офицери и 22 000 войници. 1890 - РАЖДА СЕ КАРЕЛ ЧАПЕК, ЧЕШКИ ПИСАТЕЛ И ДРАМАТУРГ (УМИРА 1938 Г.). Световна известност му носят социално-фантастичните произведения: драмите \"R.U.R.\" (1920), \"Средството Макропулос\" (1922), романите \"Фабрика за Абсолют\" (1922), \"Кракатит\" (1924). Връх в творчеството му е романът \"Война със саламандрите\" (1936). С антифашистка и антивоенна насоченост са драмите \"Бялата болест\" (1937), \"Майка\" (1938) и др. 1920 - ВЪВ ВЕЛИКО ТЪРНОВО СЕ РАЖДА СТЕФАН ДИЧЕВ, ПИСАТЕЛ (УМИРА 1996 Г.). Главен редактор на сп. \"Космос\" и издателство \"Народна култура\". Автор на историческите романи \"За свободата\", \"Рали\", \"В лабиринта\", \"Завоевателят на миражите\" и др. Сценарист на филма \"Пътят към София\" (5 серии), създаден по едноименния му роман. 1961 - УМИРА ЕМИЛИ ГРИЙН БОЛЧ, АМЕРИКАНСКА ПИСАТЕЛКА (Р. 1867 Г.). Почетен председател на Международната женска лига за мир и свобода. За смелостта и ангажираността й в помощ на хора независимо от тяхната раса, религия, класа, пол и националност е удостоена с Нобелова награда за мир за 1946 г. заедно с Джон Мот.", "date": "2019.01.09", "title": "Датата"}
{"url": "https://duma.bg/arhitekturnata-istoriya-na-varna-prez-sotsializma-n182498", "text": "Книгата \"Варна. Архитектура и строителство (1944-1990)\", издателство \"ФИЛ\", Варна, 2018, е забележително издание, с исторически принос, което прави чест както на авторите Нягол Петков и Георги Кацарски, така и на издателя Георги Филипов. То утвърждава арх. Нягол Петков, един от знаковите варненски архитекти, и като изследовател и анализатор на архитектурните и градоустройствени процеси в морската столица от 1944 до 1990 г. Несъмнено това е много дълъг и сложен период, който обхваща прехода от една обществено-политическа система към друга. Заслуга имат краеведът Георги Кацарски и арх. Венета Стоянова, която довежда до успешен край дългогодишната изследователска дейност на своя баща. Книгата проследява развитието на строителството и архитектурата при променените икономически условия през т.нар. социалистически период от 1944 до 1990 г. В изданието се посочват промените в планирането, проектирането и реализирането на многообразното строителство във Варна и региона на Девня. До 1944 г. градът не използва напълно естествените дадености, за да развие своя капацитет, въпреки възможностите да се разгърне като първокласен морски курорт, голям индустриален и културен център. Разгледани са градоустройствената концепция на Варна и хронологично историята на всички емблематични сгради, построени в града и околностите през този период в областта на промишлеността, селското стопанство, битовите услуги и търговията, просветата и културата, здравеопазването, спорта, туризма, комуникационните връзки и транспортните съоръжения и т.н. В 128 страници и 338 фотоса са представени 157 биографии и 784 имена на архитекти, строителни инженери и технически ръководители, пряко ангажирани с проектирането и строителството през разглеждания период. Използвани са лични архиви и спомени на архитекти и инженери от клуба на строителите ветерани към Строителна камара-Варна, и Съюза на архитектите-Варна.  Главен консултант на изданието е инж. Христо Филипов - дългогодишен главен инженер на СД \"Благоустройствени строежи\" и директор на БКС \"Варненска комуна\", както и главен инженер на община Варна през периода 1988-1990 г. Консултанти на различни етапи и раздели са ветераните инж. Любомир Попов, инж. Иван Величков, инж. Цветана Африканова, инж. Никола Ботев, полк. Иван Курбанов, инж. Ячо Яков, както и арх. Димитър Стефанов. Отговорен редактор е арх. Венета Стоянова - дъщеря на арх. Нягол Петков, а рецензент е доц. д-р арх. Станчо Веков.", "date": "2019.01.09", "title": "Архитектурната история на Варна през социализма"}
{"url": "https://duma.bg/stai-za-san-i-bonusi-osiguryavat-v-yaponiya-n182511", "text": "Все повече японски фирми отделят помещения, в които работниците да спят, пише \"Гардиън\". Според публикуван наскоро доклад, икономиката в Страната на изгряващото слънце губи 138 млрд. долара годишно от непродуктивността на недоспалите работници. Голяма компютърна компания от Токио вече е отделила и мебелирала две стаи за спане - за мъже и за жени. В тях са забранени мобилни телефони и таблети. Подобрена е и шумоизолацията на помещенията. Други компании предлагали различни решения. В сватбена агенция давали бонус точки на тези, които спят поне 6 часа през нощта. Приложение на мобилните телефони на служителите следели колко време прекарват в сън. Натрупаните бонус точки служели като заместител на парите в кафенето в сградата на фирмата.", "date": "2019.01.09", "title": " Стаи за сън и бонуси осигуряват в Япония"}
{"url": "https://duma.bg/nastigna-ni-svobodata-na-grabezha-n182499", "text": "\"Олигархичната държава, тази, която се основава върху частнособственическите имуществени отношения - казва Сократ - не е единна по своята природа, тя по своята същност съдържа в себе си две държави: едната, съставена от богати, другата - от бедни, които живеят на една и съща земя и под едно и също небе, и заговорничат едни против други.\" Първият акт на буржоазията, дошла на власт през 1789 г., бил да провъзгласи свободата на грабежа, освобождавайки търговията и промишлеността, фирмите и партиите от всякакъв контрол, както направи това и България след 1989 г. Тези неща не може да не са били известни на първия ни държавник след 1989 г. Желю Желев. Стихията на Желев, както и на СДС, се прояви в  злобно злорадстване срещу социализма. Знае ли президентът, че през времето, когато комунистите управляваха неразделно, когато начело на България стоеше Георги Димитров, великият син на България, не за корупция, а само за нарушение на социалистическата законност влизаха в затвора?  А ето как са видели България през годините на социализма пребивавали у нас чужденци: \"Никъде другаде на Балканите, та дори и никъде другаде в Източна Европа, не можах да видя толкова добре уредени и заможни села, както в България. Това, което българите са постигнали и което сега извършват, е нещо като чудо без пример по други места в Европа - и на изток, и на запад.\" Автор на тези редове, поместени във в. \"Стокхолм тиндинген\", е шведският журналист Виктор Винде. Как ни е видял американецът Елдън Грифит: \"Предвоенна България имаше 10 мили павиран път и електроенергия, която не би стигнала да се осветят рекламите в Ню Йорк. Селяните й остаряваха на 30 години. Децата й израстваха, никога не видели кола и не чули радио... Опитът на комунистите да превърнат тази изостанала страна в индустриално общество отбеляза забележителен напредък - социалистическият строй е премахнал неграмотността, страната е напълно електрифицирана, налице е едно стопанско чудо в България.\" Едва ли са само куртоазия и думите на англичанина Фридрих Уилс, гостувал в България през 70-те години: \"Някога в добрите стари времена на индустриалната революция Англия първа откри индустриалния металорежещ струг, този праотец на всички индустриални машини. Сега България ни продава такива стругове.\" Не с очите на сегашните \"демократи\" са ни видели и гости от далечна Япония: \"Вашата страна първа в света осигури пенсии на селяните. Опитът на досегашната работа и постиженията на ТКЗС в България укрепват убеждението и желанието ни да приложим този опит в японското селско стопанство.\"  Защо ли шведският държавник Йоханес Антонсон е гледал с розови очила този пъкъл, какъвто е за президента Желев социализмът: \"В България срещнахме само весели, щастливи хора, доволни от своя труд. Незаличимо впечатление ни направиха обновените села и културата на българските селяни. Те имат на разположение модерни културни домове, просторни и богати библиотеки, добре уредени училища и здравни заведения...\" В духа на казаното и видяното дотук от чуждестранните граждани, дошли и видели достиженията на България, ще добавя още, че в годините на социализма България постигна сериозни достижения и в промишлеността. Изградиха се много предприятия. Голяма част от населението на селата, останало без работа, се насочи към големите градове. Безработицата изчезна и се появи недостиг на работна ръка в промишлените предприятия. Наложи се да се пренасочва работна ръка от едно населено място в друго, за да не прекъсва производството. Така в периода от 1944 до 1969 г. България се превърна от изостанала промишлена във високоразвита индустриална страна. На основата на бързото развитие на промишленото производство социалистическото правителство проведе и реални успешни социални реформи: безплатно образование и здравеопазване, ликвидиране на неграмотността и задължаване на младежите да завършат освен средно и безплатно висше образование.", "date": "2019.01.09", "title": "Настигна ни свободата на грабежа"}
{"url": "https://duma.bg/miliarder-schupi-rekorda-za-nay-spodelyan-tuit-n182512", "text": "Японски милиардер е авторът на най-споделяния туит в историята на социалната мрежа, съобщи Би Би Си. Юсаку Маезава постигна това, след като обеща да раздели 100 млн. йени (около 925 хил. долара) на 100 случайни хора, направили ретуит на съобщението му в социалната мрежа. Богаташът е основател на японската компания за онлайн пазаруване на дрехи Zozo и постът му отбелязваше 10-те млрд. йени продажби, осъществени от сайта по Коледа и Нова година. Маезава стана известен на Запад, след като се оказа първият частен пътник, който ще бъде разходен около Луната от компанията на Илън Мъск SpaceX. Със своите над 4 млн. ретуита Юсаку Маезава измести от челната позиция американския юноша Картър Уилкерсън, който през 2017 г. се хвана на бас с веригата за бързо хранене \"Уендис\", че ако постът му бъде споделен 18 млн. пъти, ще получи цяла година безплатни пилешки хапки. Младежът събра само 3.5 млн. ретуита, но счупи световния рекорд. А \"Уендис\" все пак му осигури пилешките хапки. Преди това най-споделяният туит бе \"звездното селфи\" на Елън Дедженеръс от \"Оскар\"-ите през 2014 г., което тогава бе и новаторска реклама на \"Самсунг\".", "date": "2019.01.09", "title": "Милиардер счупи рекорда  за най-споделян туит"}
{"url": "https://duma.bg/nivalin-valshebnoto-lekarstvo-na-d-r-paskov-n182502", "text": "През 50-те години на миналия век в света избухва пандемия от детски паралич. Болестта е страшна и в нашата страна. Тя оставя на планетата хиляди инвалиди за цял живот, а други не успяват да се преборят със заболяването и угасват. Все по това време, когато медицината е била безпомощна, се появява вълшебно лекарство - нивалин, създадено от българин. То помага на болните в много страни. Колцина са обаче тези, които знаят, че автор на това световно откритие е наш сънародник - проф. Димитър Пасков, д-р на медицинските науки. Димитър Спасов Пасков е роден през 1914 г. в българското село Горно броди, Серско, Османската империя. След жестокия Ньойски договор от 1919 г. хиляди българи от Егейска Македония тръгват към България. Един от тези преселници е Димитър Пасков. През 1934 г. завършва средното си образование в Асеновград, а след това, през 1940 г. - Медицинския факултет на Софийския университет. Започва като участъков лекар в село Бяга и продължава като околийски лекар в гр. Пещера. Това е стартът в неговата кариера, също началото на непрекъснатото му израстване и като специалист, и като човек, който обича хората и им помага.  Още тук проличава неговият вроден талант и жаждата му за работа, за денонощен труд. А това не остава незабелязано. Години по-късно е проведена анкета сред населението и доктор Пасков е избран за \"Личност на столетието\" на град Пещера! По време на Отечествената война, като млад лекар, е на фронта във Вардарска Македония. За няколко месеца българинът от Беломорска Тракия се откроява с борбения си характер и човечност - награден е с два ордена \"За храброст\". И не само това, получава и друга, не по-малка награда - определен е за \"Общ любимец на войници и офицери, оказващ помощ всекиму!\" Вече убеден, че медицината е неговото призвание, д-р Пасков тръгва по трънливия път на науката. Две години - 1957-1959 г., специализира в Ленинград при световно известния учен акад. С. В. Аничков. Има срещи с народни лечители и поставя на съвременни основи българската експериментална фармакологична школа. По време на престоя му в големия руски град, където работи и с редица руски светила в медицината, се правят изследвания върху животни и растения, включително и с кокиче. Тогава българският експерт окончателно решава да се посвети на експерименталната фармакология. Завръщайки се в родината, той е назначен за сътрудник в Института по експериментална медицина при БАН и оглавява сектор \"Фармакология\". Любовта към билките, чийто голям познавач вече е Пасков, е факторът, който в комбинация с пословичното му трудолюбие дава възможност за развитие на неговия талант. За него билковото богатство на България отстъпва само на Хималаите. Задълбоченото познаване на билките лекарят дължи на постоянния си интерес към народната медицина и срещите му с много народни лечители. Без всичко това едва ли би се стигнало до знаменателното му откритие. Но тук, за разгадаване свойствата на блатното кокиче, помага и случайността - докторът забелязва подобрение у момиче, болно от детски паралич, което, без да иска, изпива водата от чашка с кокичета. Чашката родителите му оставили на масата до леглото. Случката насочва вниманието на доктора към това красиво пролетно цвете, той започва още по-упорита изследователска и експериментална дейност. През 1956 г. Димитър Пасков екстрахира антихолинестерозната съставка от листата и цветовете на блатно кокиче - алкалоидът, който наричат галантомин. Изолирана в чист вид, тази съставка получава името нивалин. За откриването на нивалина на Димитър Пасков е присъдено званието \"Доктор на медицинските науки\". По това време в страната и в света продължава да шества страшната болест детски паралич. Въведена е имунизация. Ползва се инфекциозната болница. През 1952 г. в Момин проход е поставено началото на специализиран санаториум за деца, преболедували от детски паралич. През 1961 г. д-р Димитър Пасков е вече професор. През същата година в Неапол българският фармаколог получава международната награда за наука \"Еньо\", смятана за медицински \"Оскар\". В периода 1963-1976 г. ръководи Катедрата по фармакология при ВМИ-София. Преди повече от половин век проф. Димитър Пасков организира производството на уникалното лекарство от блатно кокиче. И откривателят на лекарството е българин, и суровината - кокичето, е българска - чисто българско изобретение! При лечението на преболедували от детски паралич (полиомиелит) с остатъчни явления се постига рязко подобрение на двигателните функции, а пораженията на лицевия нерв изчезват. Нивалинът е ефикасен при проблеми на централната нервна система, родови парализи при бебета, а също и при деменция. Прилага се и при болести на гръбначния стълб. В психопатията го предписват при дефекти в умственото развитие. Това много ефикасно лекарство против детския паралич отдавна е признато в света. Помага и при други болести, пред които медицината е безпомощна. \"От олио, подправено с машинно масло, заболях и ослепях. Ходих във Виена, Брюксел и Лондон да търся лек, но без резултат. Чух, че в България има професор, който лекува слепота като моята с помощта на лекарство, получено от кокиче. Дойдох в България сляпа и се върнах прогледнала с двете очи. Три думи няма да забравя: кокиче, нивалин, Пасков.\" През 1961 г. Френската телевизия направи бум в Европа със специален филм за нивалина и за професор Димитър Пасков. Той бе канен няколко пъти да изнася лекции в Сорбоната. През следващата 1962 г. университетът в Болоня проявява голям интерес и издава труда на проф. Димитър Пасков \"Фармакология и клинично приложение на нивалина\". Професорът издава монография за нивалина, която е преведена на руски и италиански език. В САЩ препаратът е одобрен за лечение на Алцхаймер и на други увреждания на мозъка от съдов характер. Проф. д-р Пасков има 120 труда в областта на фармакологията, написал е учебник за студенти и лекари, автор е на 20 изобретения. Признат е за един от основоположниците на съвременната българска фармакология. Откриването на нивалина прави силно впечатление по цял свят, а учени от много страни и досега разширяват полето на неговото приложение.  Проф. Пасков не се задоволява с постигнатото. Той и екипът му правят опити с екстракта от блатно кокиче и други билки и постигат много добри резултати. Създават редица лечебни препарати: пимазин, нивалин-Р, нивалет, инха-17, алнид, димекс и др. Професорът е привърженик на безплатната медицинска помощ, ратува българските лекарства да бъдат с ниски цени, пледира за висок социален статус на българския лекар. Отдавна прелетял родните граници, нивалинът и днес, под различни наименования, шества по целия свят, и остава най-известното българско лекарство. Професор Димитър Пасков напуска този свят на 24 април 1986 г., изпълнил и преизпълнил мисията си. Хиляди признателни хора го изпращат с море от кокичета - малкото нежно цвете, чиято неподозирана сила лечителят открива за света.", "date": "2019.01.09", "title": "Нивалин - вълшебното лекарство на д-р Пасков"}
{"url": "https://duma.bg/tapan-dumka-i-v-chikago-n182504", "text": "По Йорданов ден стават чудеса: мъже, за които къпането иначе е наказание по различни причини, навличат шаячните потури и сетрета и извиват тежко хоро в калоферската река. Снимат ги телевизии, интервюират ги радиа и вестници, спецове обясняват, че такава автентична проява на вековна традиция напълно заслужава да се впише в световното културно наследство, подведомствено на ЮНЕСКО. Още повече, че и чужденци вече не само се радвали, но и се хващали на хорото. И още, още повече, че йордановденско хоро вече се играе и в езерото Мичиган в Чикаго, както съобщи сайтът MDMpros. И там думкал нашенски тъпан, само дето участниците не са в шаяк, а по бански. Защото с американска рационалност хоро и хвърляне на кръста се слели - две в едно. Е, вероятно това с кръста не се е получило съвсем по нашенски: едва ли десетината участници са се разделили на две банди, които взаимно се налагат, та победителите да заслужат да чукат от врата на врата в Чикаго,  за да получат колаче и \"кой колкото обича\" в звонк. Традиция! Умираме да се хвалим с конската опашка на Аспарух, \"пийте дружина от Никифорова кратуна\", \"българи юнаци\" и прочие традиции. Ами то май няма с какво друго да се похвалим днес, но това е друга тема. Имам подозрението, че тази традиция с хорото е тръгнала, когато яко подпийнали в кръчмата калоферци неволно са се отклонили от правия път и са нагазили в реката. И това е станало именно на Йордановден, което е и единственото логично обяснение за възникването на \"традицията\". Нямам логично обяснение за другата \"традиция\" - на Йордановден да се хвърля кръстът в най-близкия водоем. И последващата го \"традиция\" - две банди, бидейки дълбоковярващи християни, да се налагат до кръв, за да спечелят правото да събират парсата. Имам претенцията, че в областта на вероучението съм по-просветен от средностатистически български семинарист. Още повече, че имам предимството да съм обиколил надлъж и шир Юдея, Самария и Галилея, от Ерусалим и Витлеем до Ерихон и Кинеретското езеро, по което Исус се е разхождал (без шаячни потури), намокряйки единствено нозете си. Години наред си пазех шише с вода от река Йордан, в която Йоан Кръстител е гребнал, поръсил Исус и му предрекъл мисията на Спасител. Може ли тези две общения на Исус с водата да са онова необходимо божествено вдъхновение за калоферци да извиват шаячното йордановденско хоро и банди да окървавяват реки, язовири и блата заради споменатата аванта? Защото нито в евангелията на Матей, Марко, Лука и Иоан, нито в Съборните послания на светите апостоли Яков, Петър, Иоан Богослов, Павел и другите книги от Новия завет, няма и намек за такова богоугодно свещенодействие като хоро във вода, било то облечено или голо. От хвърления набързо поглед на информациите за традиционното калоферско хоро и повсеместните побоища за \"спасяване на Христовия кръст\" установих наличието на немалко гневни коментари на позицията на някакви долни \"неолиберали\", които като мен не виждат нищо вдъхновяващо в подобни традиции, при това неизвестно защо свързвани с християнската вяра. Вероятно ще бъда заклеймен като долен враг на изконните български обичаи и дори като безбожник и неверник. Ами без капка свян признавам, че съм такъв. Защото никога няма да забравя разговор с ректора на семинарията в руския манастирски комплекс в Загорск, на петдесетина километра от Москва. На въпроса ми коя от трите монотеистични вери - юдаизмът, християнството и ислямът, е най-приемлива за човешкия разум, неочакваният отговор беше: \"Има само две вери: вярата, че има Господ, и вярата, че няма Господ. Останалото са подробности.\"    ", "date": "2019.01.09", "title": "Тъпан думка и в Чикаго"}
{"url": "https://duma.bg/ako-utre-zapochne-voyna-n182505", "text": "Военната истерия в Украйна в новата 2019 г. не само не отслабна, ами се разгърна в цялата й мощ. Риториката на украинските медии премина от оскърбителните послания (\"прощавай немита Русия\") към недвусмислени военни закани. \"Войната е неизбежна: Порошенко посочи главното оръжие...\", \"Хроника на войната на Русия срещу Украйна\". Заглавията във водещите средства за масова информация навяват ужас: \"Порошенко се готви за истинска война. Доказателствата\", \"Командващият военните сили на Украйна съобщи доколко сериозно е решението на Русия за нападение на Украйна\". Командващият Виктор Муженко заяви: \"За две седмици през октомври количеството на руските танкове Т-62М при украинскта граница се увеличи от 93 на 250. А до граничната линия между двете страни има само 18 км. Техниката планомерно се увеличава чак до 25 октомври, когато са взети украинските моряци. Руската федерация \"готвеше пълномащабно нахлуване и остава само да чакаме кога в Кремъл ще бъде дадена заповедта\".  Министърът на здравеопазването Уляна Супрун подробно описа на украинците какво трябва да има във всяка домашна аптечка: клапан за изкуствено дишане, средства за спиране на кръвотечения - турникет, кръвоспиращ бинт с хемостатично средство, атравматични ножици за разрязване дрехите на пострадали, различни размери пластири, бинтове... привеждането в бойна готовност на воинските части, свикването на резервистите \"първи ешелон\" - т.е. на тези, които вече са били в зоната на бойни действия. Във въоръжените сили постъпиха съвременни образци на авиационна техника - изтребители Миг-29, Су-27, вертолети Ми-8. Върховната Рада прие решение да се разреши на екипажите на морската охрана в Държавната погранична служба да употребяват оръжие без предупреждение.  НАТО съобщи на света за разполагането в Европа на 30-хилядна групировка на нейни сили за бързо реагиране в случай, както бе заявено, на \"нападение от страна на Русия\".   Тези и други сигнали ни карат да мислим, че висшето ръководство на Украйна се подготвя напълно сериозно за бойни стълкновения със \"северния съсед\". Нещо повече, вероятно вече е получено известно одобрение от страна на западните съюзници. Не е съвсем ясно дали Западът е одобрил пряка атака срещу Руската федерация, или е разрешил \"подрънкване на оръжия\" в преддверието на предстоящите избори в Украйна. При всички случаи командата на президента ще се постарае да използва ситуацията на 100%. Без военна психоза, или - още по-добре, без реални бойни стълкновения с Русия, Порошенко няма шансове не просто за участие във втори тур на изборите, той няма да се добере дори до почетната \"тройка на призьорите\" в президентската надпревара. За Петро Порошенко такъв резултат ще стане не само унизително фиаско, но може да се стигне и до загуба на собствения бизнес, на всичко, \"което е постигнато с непосилен труд...\" Първото, което трябва да се осъзнае (разбира се, ако не следваме пропагандните щампи), това е, че Украйна не е субектът на противоборството с Русия, а е само обект. Просто казано, Украйна е територия, на която се разгръща мащабно противопоставяне между две колосални сили. От една страна, това е Русия и опитващият се да се прилепи за нея Китай, които се остремят да променят установилия се в ХХ век световен ред. От другата страна... разбира се, не става дума за никаква Америка, оглавявана от веселото момче Доналд Тръмп. Разбира се, не и за старицата Европа с баба Меркел и тийнейджъра Макрон... Не става дума и за фантастическото \"световно правителство\". Противостоящата страна са крупните транснационални компании. Обърнете внимание, всеки опит за отказ от хегемонията на \"негово величество долара\" се натъква на бясна военна и политическа истерия. Което в крайна сметка поставя света на ръба на мащабна война.  Сегашната ситуация в света, с едно от огнищата на напрежение - Украйна, устройва мнозина! Устройва Русия, САЩ, украинската власт, транснационлните компании, получаващи печалба от това противоборство...  Да-да, правилно чухте. Създава се впечатление, че този милитаристичен спектакъл напълно устройва и Русия! Не става дума дори за това, че и руските издания плашат читателя до мистика: \"Пророчеството на Нострадамус: Третата световна война ще започне в 2019 г.\" Има много по-сериозни основания да се твърди, че и в Русия има сили, стремящи се да доведат ситуацията до пряк военен конфликт. Достатъчно е да си спомним неотдавнашната провокация в Керченския залив. Напомням - тогава три украински речни корабчета (две от които бяха военни) навлязоха в териториалните води на Русия. Естествено, корабите бяха задържани, а членовете на екипажите им - арестувани. На една подробност в тази история малцина обърнаха внимание.  В същия ден, когато стана инцидентът, в интернет се появи видеозапис, на който граничарите на РФ нападат челно украинското корабче, при това - коментирайки немного  дипломатично ставащото. Видеото се появи в мрежата буквално два часа след самото събитие и е заснето от борда на руския (военен!) кораб! В ютюб! Как е могло да се случи това? Вие още мислите, че записът е попаднал по случайност в мрежата или заради нехайството на спецслужбите на Русия? Както пееше Владимир Висоцки: \"Това смутно ми напомня Индо-Пакистанския инцидент...\". Всяка война, всеки международен конфликт е прогрес, нови технологии, финансови потоци, движение! Всички, всички това ги устройва. Всички, освен народа на Украйна. Но кой ще обърне внимание на такава \"дреболия\" като страданието на обикновените хора. Става дума за \"голямата политика\", за \"големите пари\"! Нищо лично, само бизнес... Получаването на някакъв \"томос\" за новообразуваната Украинска църква се разглежда от киевските власти като някакво огромно, едва ли не епохално събитие. Забележително е, че самият томос бе получен от ръцете на Вселенския патриарх Вартоломей от президента Порошенко и говорителя на Върховната Рада - Парубий. Църковниците, преминали в новата църква от каноничната Православна Украинска църква - при това връчване се оказаха на втори план.   Очевидно е, че решението за предоставянето на прословутия томос има изключително политическа основа. Според официалната версия получаването на независим от Руската православна църква (РПЦ) статус ще позволи на Украйна да се избави от влиянието на Русия. Вярно, ако се съди по текста на самия томос, украинската църква се оказа в още по-голяма зависимост - но вече от Истанбулската църква, по недоразумение именувана Константинополска...  В Украйна градусът на възмущението от нахлуването на светските власти в църковния живот е много висок. Да не говорим, че по този начин пряко и недвусмислено се нарушава Конституцията на страната! Разделянето на държавната власт и църквата е едно от основните положения в основния закон на Украйна!  Най-страшното е, че подписването и получаването на томос в Истанбул не е финал, а е само начало на гоненията на православните вярващи в страната. Новата разколническа църква с поддръжката на радикални групировки и силови структури вече започна да прибира за своя собственост многочислените храмове и църковни постройки.  Радикалите направо заявяват: \"Ние искаме всеки православен вярващ да премине в Православната църква на Украйна и да възроди националната самобитност. Московската църква заставя украинците да се съмняват в собствената си самостоятелност и могъщество, обаче именно сега е дошло време мирно да се премине към Украинската църква\". Същите изявления-призиви публикуваха и НОД \"Десен сектор\" във Виниц, и в Чернигов. \"Мирно да се премине\"? Това предложение звучи като издевателство! Очевидно е, че протестите на вярващите ще се увеличават и най-вероятно ще се пролее кръв... Не е ли това основна задача на групата олигарси, завзели властта в Украйна през 2014 г.? Религиозните войни и противоборства в историята на човечеството винаги са носили най-жесток и кървав характер. Такъв сценарий е повече от реален... Мисля, че читателите повече ги интересува съвсем простия въпрос: все пак, ще има ли война или не? Ще дам прост отговор: всичко ще зависи от волята на реалните играчи, от глобалните процеси в света. Мнението на \"шайбата\", или на антируския \"таран\" (именно такава роля е отредена на Украйна) в тази игра никой няма да отчита. А провокациите и нагнетяването на атмосферата на военната истерия ще продължават още дълго.", "date": "2019.01.09", "title": "Ако утре започне война..."}
{"url": "https://duma.bg/balkan-obvini-levski-che-plashta-na-ultrasi-da-provokirat-n182557", "text": "Част от феновете на Левски ЛУКойл са платени и умишлено търсят провокация, обяви кметът на Ботевград Иван Гавалюгов на пресконференция по повод сблъсъците между привържениците на \"сините\" и на Балкан в събота. Тогава срещата в зала \"Универсиада\" бе прекъсната в третата четвърт, защото от агитката на \"сините\" потърсиха саморазправа с привържениците на ботевградчани, наложи се намесата на жандармерията. \"Има група от двадесетина души, които са платени, и всички знаят това много добре. Някои от тях са ММА бойци. Заплашваха ни още от самото начало. Казаха, че ще ни пребият и убият отвън. Обръщаме се публично към г-н Валентин Златев и го питам защо позволява да се случват подобни неща. Вкарват престъпници в залите, от което страдат най-много майки с деца. Моите деца тръгнаха да бягат и да излизат от залата плачейки\", разкри Гавалюгов. Двата тима се срещат довечера в Ботевград в мач от ФИБА Къп.", "date": "2019.01.09", "title": "Балкан обвини Левски, че плаща на ултраси да провокират "}
{"url": "https://duma.bg/osadiha-silvio-danailov-da-vrashta-684-540-lv-na-darzhavata-n182559", "text": "Българската федерация по шахмат, ръководена от Силвио Данаилов, е изразходвала неправомерно поне 684 540 лв. Това става ясно от решение на Софийския градски съд по дело, заведено от спортното министерство срещу централата. Парите трябва да бъдат възстановени, но тъй като делото е на първа инстанция, може да бъде обжалвано. В момента лиценз за осъществяване на спортна дейност притежава Българската федерация по шахмат 1928 с председател депутата от БСП Васил Антонов.", "date": "2019.01.09", "title": "Осъдиха Силвио Данаилов да връща 684 540 лв. на държавата"}
{"url": "https://duma.bg/zree-bunt-na-meditsinski-sestri-v-sv-mina-n182549", "text": "Едномесечно предизвестие за напускане на работа подадоха около 30 медицински сестри от МБАЛ \"Св. Мина\" в Пловдив. Такива заявления подали работещите в трите основни отделения - хирургия, кардиология и в детското отделение. Това потвърди за Радио Пловдив Флора Димитрова от синдикалната организация на КТ \"Подкрепа\" в болницата. По думите й причината са ниските им заплати и невъзможността на ръководството да ги увеличи.  Актуализацията на възнаграждението, което от болницата са им предложили, е от 540 на 600 лв., което почти изравнява заплатата им с тази на санитарите.   Управителят на болницата д-р Генади Странджев заяви, че това са реалните финансови възможности и заплатите не могат да бъдат вдигнати на исканите от персонала 700 лв. Той обаче не вижда  риск болницата да остане без медицински специалисти. По думите му общият им брой в момента е 90. За разрешаването на проблема управителят ще търси съдействие и от община Пловдив. ", "date": "2019.01.09", "title": "Зрее бунт на медицински сестри в \"Св. Мина\""}
{"url": "https://duma.bg/rakovata-bolnitsa-pravi-nova-himioterapiya-n182543", "text": "Университетската специализирана болница по онкология ще започне изграждането на нова модерна клиника по химиотерапия тази година. Това съобщи директорът на болницата д-р Стефан Константинов. Клиниката ще бъде на две етажа от сградата, които в момента се използват за складове. Общата й площ ще е близо 3 пъти по-голяма от сегашната и ще достигне 700 кв. м. От МЗ са отпуснати 1,3 млн. лв., с които ще бъдат осигурени и нови болнични легла, столове за химиотерапия, както и останалото медицинско оборудване, необходимо за лечението. Също така ще се подобрят и възможностите за научна работа в Клиниката по химиотерапия. В момента в нея се провеждат 11 клинични проучвания. Със 7,01% се увеличил броят на хората, получили лечение в УСБАЛО - от 13 214 през 2017 г. е достигнал 14 211 през 2018 г., отчете д-р Константинов. Той обаче подчерта, че увеличеният брой на лекуваните в най-голямата ни онкоболница не означава непременно ръст на заболеваемостта от рак. Най-много са били пациентите, преминали през Клиниката по химиотерапия (5193 души) и през Клиниката за лъчелечение (2759 души), като от тях 369 са получили лечение с единствения апарат за томотерапия в България. За около година над 2 хил. души са минали и през Центъра за пациента, 450 от тях са получили безплатни психологически индивидуални консултации. За година доплащанията от пациентите са намалели от 784 хил. лв. на 414 хил. лв. В същото време приходите на болницата по здравна каса за 11-те месеца на 2018 г. (до 30 ноември) възлизат на 27,473 млн. лв., което е с около 1 млн. лв. повече от 2017 г. ", "date": "2019.01.09", "title": "Раковата болница прави нова химиотерапия"}
{"url": "https://duma.bg/spasi-sofiya-iska-podzemni-i-mnogoetazhni-parkingi-n182545", "text": "Неправителствената организация \"Спаси София\" настоява парите, които се събират от столичани от синя и зелена зона да бъдат инвестирани в строежа на паркинги, подобрения в градския транспорт и ремонт на тротоарите, улиците и уличното осветление. От организацията напомнят, че всяка година Центърът за градска мобилност събира по 50 млн. лв., но те не се използват по предназначение.  Според предложението сумата трябва да се раздели на три, като част от приходите да се инвестират в изграждането на нови подземни или многоетажни паркинги, както в центъра, така и в кварталите. Вторият дял от парите се предлага да отиде за разширяване на транспортната задача за превозвачите и по-редовен градски транспорт. Останалите приходи от платеното паркиране се разпределят за изграждане и ремонт на тротоарите, улиците и уличното осветление в районите, където има синя или зелена зона. Предлагаме ясен механизъм, който да задължи Столичната община, да инвестира събраните средства в подобряване на мобилността в София и очакваме предложението ни да бъде подробно и разгледано от кмета Йорданка Фандъкова, заявяват от организацията. ", "date": "2019.01.09", "title": "\"Спаси София\" иска подземни и многоетажни паркинги"}
{"url": "https://duma.bg/minus-19-gradusa-v-knezha-n182544", "text": "Най-ниски температури вчера бяха отчетени в Кнежа - минус 19 градуса. Минус 15 градуса показваше термометърът в Смолян. Само за четири области на Югоизточна България нямаше обявени предупреждения за опасности на времето. Заради невъзможността да подсигури топли учебни стаи и температура над 15 градуса директорът на 86 Основно училище \"Св. Климент Охридски\" във Владая пусна учениците в дървена ваканция. От Министерството на образованието и науката увериха, че в други училища не се предвижда ваканция по никое време. В Смолян часовете бяха намалени. В София в кризисния център в кв. \"Захарна фабрика\" са пренощували близо 150 души. При ниските температури хората остават денонощно в центъра. Заради студа част от ремонтите на улици в София бяха спрени. Възрастен мъж едва не загина от премръзване в Неделино. Той за последно бил забелязан на 6 януари. След щателен обход мъжът бил намерен в местността Шадийца. Той лежал на снега премръзнал и отпаднал. След като бил откаран в дома си, мъжът се затоплил и се възстановил.", "date": "2019.01.09", "title": " Минус 19 градуса в Кнежа"}
{"url": "https://duma.bg/prepraveni-zapisi-po-deloto-ivancheva-n182546", "text": "Сериозни неточности между разговорите от записите на СРС и сваления текст констатираха отстраненият кмет на \"Младост\" Десислава Иванчева и заместничката й Биляна Петрова. Като пример бе дадена репликата \"Не искам децата в центъра\", която в документите по делото е записана като \"Не искам десет процента\". Според тях става дума за един клас, който последвал своя учителка в друго училище. Вчерашното заседание, на което трябваше да бъдат прослушани част от въпросните СРС, беше отложено. Иванчева и Петрова за първи път дойдоха на заседанието без охрана и белезници. То бе отложено заради липсата на всички папки по корупционното дело, в които са и експертизите, които трябваше да бъдат приети. Не се яви и \"изнудваният бизнесмен\" Александър Ваклин, който трябваше да бъде разпитан за втори път.  По-късно през деня Апелативният специализиран съд потвърди домашните арести на Иванчева,  Петрова и Дюлгеров. Определението е окончателно.  ", "date": "2019.01.09", "title": "Преправени записи по делото \"Иванчева\" "}
{"url": "https://duma.bg/mladite-akusherki-u-nas-s-600-lv-zaplata-n182541", "text": "\"Младите акушерки не могат да започват работа с 600 лв. заплата. Ниското заплащане ги пропъжда навън, където получават заплати от порядъка на 2000 до 4000 евро.\" Това заяви Благовеста Костова от Управителния съвет на Алианса са на акушерките в България и член на консултативния съвет на Световната акушерска асоциация. По думите й в момента акушерството у нас е на командно дишане. Има работещи колеги и на 70 г. Вероятно не достигат около 3-4 хиляди акушерки, за да покрият физически и малките градове и села, където въобще липсват\", каза Костова. Според нея най-после здравното министерство трябва да внедри европейските акушерски стандарти, а опасност акушерката да бъде изместена от т.нар. дула няма, защото професията \"дула\" дори не съществува в регистъра на професиите. ", "date": "2019.01.09", "title": "Младите акушерки у нас с 600 лв. заплата?"}
{"url": "https://duma.bg/otkradnaha-skapi-lekarstva-ot-onkotsentara-vav-vratsa-n182542", "text": "Медикаменти за над 200 000 лв. са откраднати от аптеката на Комплексния онкологичен център във Враца, съобщи БНТ. Кражбата е станала през почивните дни, а липсата на лекарствата е установена вчера сутрин, когато персоналът отишъл на работа. Води се разследване. Директорът на болницата д-р Григор Томов каза, че вероятно кражбата е организирана със съдействието на вътрешен човек, който оставил отворен прозореца на аптеката през почивните дни. Не е ясно защо не се е задействала и алармената система. От ръководството на онкологичния център гарантират, че извънредната ситуация няма да попречи на грижите за болните, защото в скоро време ще бъдат доставени нови лекарства. Болничната аптека на онкологичния диспансер е единствена за Северозападна България, защото диспансерът обслужва три области - Видин, Монтана и Враца.", "date": "2019.01.09", "title": "Откраднаха скъпи лекарства от онкоцентъра във Враца"}
{"url": "https://duma.bg/biznesat-s-idei-za-viziya-za-burgas-n182547", "text": "Представители на Бургаската търговско-промишлена палата представиха свои идеи, които да залегнат в проекта \"Визия за Бургас\". Това стана на среща с депутата от \"БСП за България\" Николай Тишев, с общинския лидер на партията Живко Господинов и членът на Изпълнителното й бюро в морския град Христо Панайотов, на която социалистите представиха икономическата част от \"Визия за Бургас\". На разговора бяха коментирани данни от НСИ, които сочат, че морската община изостава по редица показатели от други областни центрове. Констатирано бе, че през последните години Бургас не се развива икономически. От Палатата са разтревожени, че бизнесът бяга от областта, а развитието му до голяма степен зависи от местната власт и от това как тя подхожда към него. На срещата бяха представени и мерките, които следва да се предприемат, за да се промени негативната тенденция. Посочено беше, че трябва да се мисли в посока на привличане на нови инвеститори, както и задължително да има подкрепа към местния бизнес.", "date": "2019.01.09", "title": "Бизнесът с идеи за \"Визия за Бургас\""}
{"url": "https://duma.bg/natsionalniyat-savet-shte-obsadi-v-sabota-proektite-za-kongresa-na-bsp-n182548", "text": "Тази събота Националният съвет на БСП ще определи програмата за насроченото в края на месеца заседание но конгреса на партията. Ще бъдат разгледани и проектодокументите, които ще бъдат представени пред делегатите на партийния форум. Във вчерашното заседание на Изпълнителното бюро на социалистите се включи и ръководството на парламентарната група \"БСП за България\". Освен позицията по Доклада на министрите на отбраната и икономиката по процедурата за избор на нов тип боен самолет на ВВС и проектът за решение на НС, социалистите обсъдиха и проекта на БСП за предизборна платформа в изборите за Европейски парламент. Уточнени бяха и темите, които ще бъдат разгледани на предстоящия пленум. В четвъртък ще има ново заседание на партийното ръководство, на което ще бъде обсъдено представянето на проекта \"Визия за България\" и предложението за варианта, който да бъде предложен за утвърждаване от конгреса на партията.", "date": "2019.01.09", "title": "Националният съвет ще обсъди в събота проектите за конгреса на БСП"}
