{"url": "https://duma.bg/tuparova-i-mutafchiyski-20-godini-na-stsenata-n180446", "text": "Звездите на Националния музикален театър Катерина Тупарова и Александър Мутафчийски отбелязват 20 години заедно на сцената на 8 декември. Любимата оперетна двойка излиза в постановката \"Българи от старо време\" като дуета Иван и Янка. Това е един от дуетите, с който Тупарова и Мутафчийски се превръщат в любимци на публиката. Мутафчийски ще изпълни за първи път любимата си роля на ратая Иван в постановка, на която той е режисьор. \"Българи от старо време\" от Асен Карастоянов по либрето на Коста Райнов е определяна като най-любимата българска оперета. Написана е специално за Музикалния театър, на чиято сцена се поставя за осми път. Катерина Тупарова и Александър Мутафчийски се срещат за първи път през 1998 г. в спектакъла на Музикалния театър \"Циганска любов\" от Лехар като Йолан и Кайетан. И двамата споделят, че са имали усещането, че цял живот са играли заедно. Следват още много роли и постановки в класически оперетни заглавия, които ги превръщат в популярна сценична двойка - Бони и Щаси в \"Царицата на чардаша\", Лиза и Жупан в \"Графиня Марица\", Мариета и Наполеон в \"Баядерка\", Жулиета и Брисар в \"Граф фон Люксембург\", Чиболета и Папакода в \"Една нощ във Венеция\", Пепи и Йозеф във \"Виенска кръв\", Селестен и Дениз от \"Мамзел Нитуш\".  Верните оперетни почитатели виждат в тях наследници на популярната двойка от миналото Лиляна Кисьова и Видин Даскалов. Катерина и Александър очароват с харизматичното си обаяние, с лекотата, с която пеят и танцуват, чувството за хумор и импровизацията, характерността и уникалността на пресъздаваните от тях персонажи.  Участват още Христо Сарафов, Николай Борисов, Добрина Икономова, Пеньо Пирозов, Светлана Иванова, Юлия Маринова, Марияна Арсенова, Лъчезар Лазаров, Тодор Велков, Теменужка Трифонова, Мария Коровешова, Елена Добрева, Галина Иванчева, Весна Тодорова, Зорница Гергинова, хор, балет и оркестър на Музикалния театър. Музикален ръководител и диригент е Юли Дамянов, сценография Иван Савов, костюми Мариана Попова, Иван Савов, хореография Татяна Янева, хормайстор Людмил Горчев.", "date": "2018.11.30", "title": " Тупарова и Мутафчийски  20 години на сцената "}
{"url": "https://duma.bg/zalutani-v-maglata-n180394", "text": "Помниш ли, приятелю, бляскавия филм \"ВЕЛИКИЯТ ДИКТАТОР\" на Чарлс Спенсер Чаплин, милия и смешен Чарли? Помниш ли неговото гениално прозрение от трийсетте години на миналия век за близкото кърваво бъдеще, което нацизмът ни готвеше?     Добродушният бездомник с мустачките, прекалено големите обувки и бастунчето, разсмивал световната публика десетилетия, този път бе употребил в пълна мощ оръжието на сатирата и убийствената ирония, за да утвърди на свой ред в съзнанието на света тревожния призив на Юлиус Фучик преди разстрела му: \"Хора, бдете!\"      Сетих се за \"Великият диктатор\", когато и аз, подобно на войника Чарли, бдително се озъртах след крушението на тоталитарния социализъм, в търсене на останалите верни другари по нашия странен и залутан \"преход\" от миналото към едно имагинерно и неясно бъдеще.  Ако помниш, пъстроцветните ни социални и интелектуални съставки на нацията имаха различни, понякога коренно разминаващи се оценки за нашето вчерашно и по-далечно минало - противоречиво, оспоримо и разногледо. И кое от богатия асортимент предлагано Бъдеще виждаха те в мечтите си? Течаха годините на \"промяната\", в парламентарната ни оперета непрекъснато се сменяха декорите и ариите на действащите лица, но лелеяното бъдеще си остана въпрос, на който никой не даде ясен и убедителен отговор. Нито \"левите\", заети с украсяване коледната елха на своето близко и по-далечно минало, нито другите, заграбили не само земите, заводите и въздуха на България, но обявили и Времето за своя еднолична собственост!     Оплетени в паяжина от противоречиви оценки, на които нямахме отговор, прикривахме с нищо незначещи кухи лозунги и размахване на разноцветни знаменца своя мним ентусиазъм, опитвайки се да си дадем кураж и прикрием от самите себе си националната си и идейна безпътица, като периодически - според случая - преминавахме от окопна защита в атака, рамо до рамо с неидентифицирани спътници в политическата и нравствената мъгла, обгръщаща разбитите ни планове за бъдещето.      Тогава се почувствах като участник в онзи епизод от филма \"Великият диктатор\", когато Чарли, незначителен редник от армията на държавата Тумания, храбро крачи със затъкнат на пушката щик, в атака срещу враговетe на Родината - сред все по-сгъстяващия се дим от избухващи снаряди, боен газ и пожарища. Но крачи скромният тумански защитник на Фатерланда в бойната редица, крачи, и крачи напред, сред все по-гъстата мъгла, насочил щик към врага. Докато...     ...Докато храбрият Чарли внезапно се огледа, за да разбере, че се е оказал рамо до рамо в колоната от напредващи вражески войници! Мъглата е объркала посоки и противници, свои и чужди - и защитникът на Тумания, усетил  объркването си, панически хуква назад, подгонен от армията на противника...     Сетих се за този епизод от филма, защото напоследък все по-често се озъртам със съмнението дали в политическата мъгла, която ни обгръща, не крачим в погрешна посока и в бойните редици на погрешния полк. И крачим например рамо до рамо с идейните родственици на онези, за които социализъм и капитализъм, експлоатация и хора на наемния труд, държавна и кооперативна собственост, социални права и класово правосъдие, или други подобни дреболии, са смехотворни и архаизирани понятия - овехтели категории от марксическите брошурки на миналото, отдавна изхвърлени на бунището на историята. Изтри ли се от националната ни памет какво се бе случило още в първата четвъртина на печалния ни двайсети век на безсмислени загубени войни и удавени в кръв въстания, което очертава и до днес фронтовите граници на националното ни разединение? Сигурно е тъй, защото нашата съвременност е като банков влог от миналото, с нарастваща негативна лихва, който според политическите потребности деформира реалните характеристики и причините за някога случилото се, или разчита на пълната ни национална амнезия. \"ЗАЩОТО ВСЕКИ МОШЕНИК - казваше същият разстрелян Юлиус - РАЗЧИТА ПРЕДИМНО НА ЛОШАТА НИ ИСТОРИЧЕСКА ПАМЕТ\".     И ако той има право, другарят Юлиус, и ако четем историята в прав текст - такава, каквато е била, а не каквато ни я натрапват сега от учебници или псевдонаучни коментари, колко много са титулуваните мошеници у нас, Боже Господи, колко много!     И тъй, залутани в мъглата, усещаме ли, как в битката за бъдещето на Родината народът  ни често се оказва в атакуващите бойни редици на вървящите в обратна посока националисти, обединени и разединени патриотари и популисти, фашизоиди или партийни поплювковци, за които членуването в Социалистическата партия, за което някога хората са разстрелвани или гнили по зандани, вече е само въпрос на служебна кариера - като да бъдеш стажант в адвокатска кантора с прилична заплата и периодични бонуси.      За тях \"завета на Ботев и Левски\", крайната му и красива цел, се състои в това при следващите избори да допълзиш до парламента. Тогава спри, огледай се и не продължавай нататък! И забрави, че случайният парламентарен успех е само скромно начало на едно дълго и водещо отвъд хоризонтите на днешното ни битие трудно изкачване към друго - но съвсем друго, апостолско! - бъдеще на нацията.      И тъй, наши достойни и мили съседи в атаката, на път да спечелят доверието и сърцата ни, неочаквано се оказват всякакви \"петзвездни\" италиански фашисти или алтернативни носители на германски недочупени свастики, австрийски \"народници\" с нацистка закваса, или идейните наследници на оня унгарски адмирал без море, но компенсиран с едно блато, или потънали до шия в блатото от корупция милионери в ръководствата на политически партии, и синдикалисти, които не дръзват да вдигнат и една стачка в умилителното си усилие да станат по-симпатични на офшорните си работодатели! И още, и още подобни странни \"съюзници\", объркали в мъглата своите редици с нашите, или ние с техните - рамо до рамо в общата атака за по-висок рейтинг при кметските избори в наше село.      Особена гаранция, че те наистина са \"наши\" добиваме, ако въпросните ни спътници носят във вътрешния си джоб препоръчително писмо, че са приятелски настроени към Путин.      Разбирам Ви, Ваше превъзходителство Василий Васильевич, оценявам Вашите икономически и военнополитически усилия за въздигане от развалините на рухналото имперско величие на Русия - разбирам и Ви стискам палци! А опре ли въпросът до икономически интереси, санкции и контрасанкции, те невинаги съвпадат с личните политически пристрастия - особено когато насреща си имаш обсебени от митове и видения вашингтонски войнолюбиви стратези. Тогава слагаме край на родствените връзки и просрочилите срока на годност декларации за международна солидарност, или както у нас казват \"Брат за брата, ала сиренето е с пари!\".     И това разбирам, но и Вие, дорогой Володя, трябва да ме разберете, когато отказвам да подам ръка на Волен Сидеров, въпреки неговия чутовен подвиг да посети Крим!..     Но да се върнем на бедния бръснар Чарли, който излиза от болницата, забравил своето минало и незнаещ, че на власт вече е великият диктатор Хинкел, който повече от всичко на света обича световната власт и мрази евреите.     И тя, омразата, отнася може би завинаги загубената в мъглата на Времето любима на Чарли - прелестната девойка Ханна. И намира ли закрила и убежище изчезналата девойка Ханна - къде в този враждебен и потънал в мъгли свят?      На това място от филма се извършва едно чудо, за първи и засега единствено в цялата история на световното кино, през всичките му етапи - нямо, звуково, черно-бяло и цветно: малкият беден бръснар Чарли изоставя почти полувековния си образ на смешния бродяга с мустачките, прекалено големите обувки и бастунчето, за да се превърне във великия и достолепен гений на Киното - Чарлс Спенсер Чаплин, който произнася право в очите на публиката думи, сравними с  посланието на разстреляния Юлиус Фучик:     \"Ханна, чуваш ли ме?     Където и да си, погледни нагоре, Ханна! Облаците се разсейват и слънцето си пробива път! Отиваме от тъмнината към светлината. Отиваме към нов свят, по-добър свят, където хората ще се възправят над омразата, алчността, бруталността.     Погледни, Ханна! Душата на човека е получила крила и накрая той почва да лети. Той лети към дъгата, към светлината на надеждата, към бъдещето, което принадлежи на теб, на мен, на всички нас.     Погледни, Ханна, погледни!\"     ЩЕ ПРОГЛЕДНЕМ ЛИ И НИЕ, ЗАЛУТАНИТЕ В МЪГЛАТА?", "date": "2018.11.30", "title": " ЗАЛУТАНИ В МЪГЛАТА"}
{"url": "https://duma.bg/balgarka-obra-ovatsiite-na-mis-svyat-v-kitay-n180438", "text": "Калина Митева, която представя страната ни на \"Мис Свят 2018\" в град Саня, Китай, обра овациите на журито. 19-годишната красавица облече българска носия, за да излезе за първи път пред експертната комисия. По-късно изигра народен танц, с който смая присъстващите, даде и интервю за китайска телевизия. В предизвикателството Head To Head Challenge всичките 120 хубавици, бленуващи за престижната титла, бяха разделени в 20 групи. Те трябваше да отговарят на различни въпроси, а нашенката изпъкна и в този кръг от надпреварата. Калина трябваше да разсъждава по темата \"Какво научихте от собствената си страна, което бихте искали да предадете като знание и в чужбина?\". Митева избра да разкаже, че именно в България се ражда кирилицата. Нашенката говори изключително убедително и грабна най-голям процент от зрителския вот в групата, следвана от представителки на Белгия и Колумбия. Ако запази челната си позиция, българката ще премине във втория кръг, с което почти сигурно си гарантира място в топ 30 на големия финал на конкурса на 8 декември на о-в Хайнан. Засега Калина Митева е на 20-о място по подкрепа на феновете на конкурса, като единствените европейки, които се нареждат преди нея в класацията, са \"Мис Франция\" и \"Мис Русия\". На първа позиция все още е представителката на Непал.", "date": "2018.11.30", "title": "Българка обра овациите на \"Мис Свят\" в Китай"}
{"url": "https://duma.bg/tsenite-na-gaza-u-nas-s-nay-visok-rast-v-es-n180466", "text": "С ръст на цената на природния газ за битови нужди от 14,9 на сто за първото полугодие на 2018 г. България е страната в Европейския съюз с най-голямо поскъпване на суровината, според обявени от Евростат данни. Въпреки това цените на синьото гориво у нас остават сред най-ниските в Европа. Литва и Холандия с повишения съответно от 9,3 и 6,8 на сто са следващите в класацията.  Най-сериозното понижение в цените на природния газ се забелязва в Естония (4,3%), Полша (1,8%) и Люксембург (1,7%). От октомври обаче внасяният у нас руски природен газ добави нови близо 14 на сто към цената си, а от януари доставчикът \"Булгаргаз\" прогнозира ново поскъпване с под 5 процента. Окончателните сметки ще са ясни в началото на декември, но и дори да бъдат одобрени от енергийния регулатор, няма да бъдат отразени в цената на топлинната и електрическата енергия. Корекцията ще се направи при следваща промяна над това ниво, каквато е практиката на комисията.", "date": "2018.11.30", "title": "Цените на газа у нас с най-висок ръст в ЕС "}
{"url": "https://duma.bg/mistar-genotsid-n180393", "text": "Без никакво преувеличение финансовият ни министър Владислав Горанов може да се нарече Мистър Геноцид. Той е пряко продължение на своя предшественик с постната пица Симеон Дянков, но и сега при \"тлъстата лазаня\", както нарекоха бюджета за 2019 г., се вижда, че най-облажени си остават богатите и чиновниците. Всички останали ще духат супата. Подигравка е слаба дума за допълнително отпуснатите 39 стотинки на ден за пенсионерите. А замразяването на майчинските и помощите за безработни на фона на вдигнатите или нововъведени такси и данъци и увеличените пари за всякакви бюрократи, агенции и ведомства, говори най-добре каква политика провежда ГЕРБ.  Според Горанов бюджетът се грижи \"за младите, осигурява, макар и невинаги достатъчно за тези, които сами не могат да се грижат за себе си, без да отнема от активните - тези, които създават блага\". Но не казва, че точно младите бяха засмукани от финансовите прахосмукачки на западните държави и станахме евтини донори на труд и интелект. Или че хиляди малки производствени фирми фалираха заради спекулативните практики на лихварската олигополна върхушка. Че лъжата и кражбата в големи размери са на почит и уважение сред корумпираните ни управници и магистрати, които в тандем мачкат всичко по стълбата си нагоре.   През седмицата Горанов се прочу и с апартамента, даден му от неговия кръстник, който той ползвал безвъзмездно. А това ще рече, че не плаща и данък. Каква пародия само - финансовият ти министър да не плаща данъци. И това ако не е конфликт на интереси - здраве му кажи! Преди 4 години, още като депутат, Борисов го оплака, че искал да напуска парламента. \"Аз съм на 30, моите колеги станаха милионери, а пък аз стоя в тази зала за 2000 лева и дните ми минават безсмислено. Имам две деца, мисля за трето, как да ги издържам?\", рекъл тогава Горанов на шефа си... Днес, вече като министър, Влади реже и раздава баницата. И е чист като момина сълза, както ще покаже проверката на същите хора, с които си стисна ръцете за повече пари догодина.", "date": "2018.11.30", "title": "Мистър Геноцид "}
{"url": "https://duma.bg/tramp-planiral-da-dade-na-putin-mezonet-za-50-mln-dolara-n180493", "text": "Мезонет за 50 млн. долара в небостъргач в Москва е трябвало да бъде предоставен на президента Владимир Путин от компанията \"Trump Organization\". Плановете за строеж на небостъргач под марката \"Тръмп Тауър\" датират от 2016 година. За това съобщава американският сайт BuzzFeed News, който цитира член на Комисията за разузнаването към Камарата на представителите в Конгреса. Веднага щом Демократическата партия поеме контрола над Комисията, ще започне разследване за плановете на компанията на Доналд Тръмп да предостави мезонет на руския държавен глава, пише изданието. Сайтът цитира няколко източници, които са заявили, че планът, който никога не е бил реализиран, за построяването на луксозна сграда с мезонет, предназначен за Путин, е бил обсъждан между бившия адвокат на Тръмп Майкъл Коен и говорителя на Кремъл Дмитрий Песков. Коен преди това бе разпитан от Комисиите по разузнаване както на Камарата на представителите, така и на Сената. Комисията очаква с нетърпение да покани г-н Коен отново, за да помогне за отговора на тези и много други неуредени въпроси, подчерта Адам Шиф, който е виден член на Демократическата партия. Друг конгресмен от Демократическата партия - Хоакин Кастро, заяви, че смята, че планът може да е нарушил Закона за чуждестранните корупционни практики. Самият Коен е бивш адвокат на Тръмп и един от най-приближените му съветници. Той сътрудничи на специалния прокурор Робърт Мълър, разследващ връзки между Тръмп и Русия. Преди ден Коен се призна за виновен по едно обвинение в лъжесвидетелстване по време на изслушване във федералния съд в Манхатън. Коен направи изненадващо появяване в съда в Ню Йорк около 09,00 часа местно време. Той призна, че е излъгал през 2017 г. по време на изслушване в сенатска комисия относно планове за строителство на \"Тръмп тауър\" в Москва. Един от прокурорите, работещи с Мълър, присъства в съдебната зала. Адвокат на Коен заяви пред съдията, че споразумението включва сътрудничество с разследването на Мълър. Коен е съобщил пред съда, че е излъгал заради политическото послание и лоялността си към Тръмп.", "date": "2018.11.30", "title": "Тръмп планирал да даде на Путин мезонет за 50 млн. долара"}
{"url": "https://duma.bg/tenisisti-opredeliha-grisho-za-nay-krasiv-n180432", "text": "Григор Димитров беше определен за най-красивия сред тенисистите. В анкетата на АТП бяха включени част от водещите в Тура. Преобладаващият отговор определи именно българина. Испанецът Рафаел Надал (№2) и германецът Александър Зверев (№4) не се нуждаеха от много време, за да посочат хасковлията. \"Всички обичат Григор\", обяви Зверев. Американският тенисист Джон Иснър (№10) си даде време да обмисли, но също посочи Гришо. Рекордьорът по титли от Големия шлем Роджър Федерер (Швейц, №3) даде своя глас за французина Жереми Шарди, а канадецът Милош Раонич подкрепи испанеца Фелисиано Лопес. Самият Григор Димитров се въздържа от глас. След като беше попитан кой е най-красивият тенисист, българинът само чаровно се засмя и допълни, че това трябва да определят феновете. Гришо се подготвя за новия сезон в Монако и вече започна заниманията с ракета. \"Рамо до рамо с човека, който пръв ми даде ракетата и ми показа как да играя\", написа Григор в профила си в инстаграм и публикува няколко снимки от тренировка с баща си Димитър Господинов.", "date": "2018.11.30", "title": "Тенисисти определиха Гришо за най-красив"}
{"url": "https://duma.bg/boryana-buzhashka-predstavya-kniga-za-iztochnotrakiyskiya-vapros-n180445", "text": "Книгата на доц. д-р Боряна Бужашка \"Източнотракийският въпрос в българо-турските дипломатически отношения 1913-2016 г.\" ще бъде представена на 3 декември от 17.30 ч. в литературния салон на Тракийския дом в София. За книгата и авторката ще говори проф. дин Светлозар Елдъров. Изследването е издадено от изд. \"Захарий Стоянов\" и Съюза на тракийските дружества в България по повод 120-годишнината на организираното тракийско движение. Целта на монографията е да се проследят дипломатическите усилия на българските правителства от 1913 г. до 2016 г. за решаване проблемите на източнотракийските бежанци и връщането на екзархийските имоти. Направен е опит да се очертаят факторите (вътрешни и външни), които правят за повече от сто години тези въпроси предмет на преговори. Авторката се опира както на всичко, изследвано досега от историци и архивисти като Стайко Трифонов, Милен Куманов, Ваня Стоянова, Димитър Гюдуров, Катя Пеева, Дарина Петрова и др., и на документите, съхранявани в Централния държавен архив, но в по-голяма степен на документите от архива на Министерството на външните работи - справки, експертни становища, решения на партийни и държавни органи, документи на министерството, дипломатически донесения, писма и изложения на различни структури в България и зад граница по изследваната тема. Особено интересни са донесенията на българските дипломатически представителства и експертните становища, правени в Министерството на външните работи. Изложението е придружено от богата документална част, като много са представените оригинални и непубликувани документи, които дават възможност на читателя да се потопи в атмосферата на българо-турските отношения и опитите да се разрешат спорните въпроси.", "date": "2018.11.30", "title": "Боряна Бужашка представя книга за източнотракийския въпрос"}
{"url": "https://duma.bg/kratki-novini-n180427", "text": "Шампионска лига V кръг Група А: Атлетико М - Монако 2:0 1:0 Бадиашиле (2-авт) 2:0 Гризман (24); Борусия Д - Брюж 0:0. 1. Атлетико 12 2. Борусия 10 3. Брюж 5 4. Монако 1. VI кръг (11.12): Монако - Борусия и Брюж - Атлетико. Група В: ПСВ - Барселона 1:2 0:1 Меси (61) 0:2 Пике (70) 1:2 Де Йонг (83); Тотнъм - Интер 1:0 Ериксен (80). 1. Барселона 13 2. Тотнъм 7, 8:9 3. Интер 7, 5:6 4. ПСВ 1. VI кръг: Барселона - Тотнъм и Интер - ПСВ. Група С: ПСЖ - Ливърпул 2:1 1:0 Бернат (13) 2:0 Неймар (37) 2:1 Милнър (45+1-д); Наполи - Цървена звезда 3:1 1:0 Хамшик (11) 3:0 Мертенс (34 и 52) 3:1 Ел Фарду Бен (57). 1. Наполи 9 2. ПСЖ 8 3. Ливърпул 6 4. Цървена звезда 4. VI кръг: Цървена звезда - ПСЖ и Ливърпул - Наполи. Група D: Локомотив М - Галатасарай 2:0 1:0 Криховяк (43) 2:0 Игнатиев (54); Порто - Шалке 3:1 1:0 Милитао (52) 2:0 Корона (55) 2:1 Бенталеб (88-д) 3:1 Марега (90+4). 1. Порто 13 2. Шалке 8 3. Галатасарай 4 4. Локомотив 3. VI кръг: Шалке - Локомотив М и Галатасарай - Порто. Футбол по Диема спорт 17.30 Черно море - Етър  по Диема спорт 2 22.00 Кардиф - Уулвърхемптън  по Евроспорт 2 21.30 Фортуна Д - Майнц по БНТ 3 Баскетбол 18.50 България - Босна и Херцеговина по Макс спорт 2 21.30 Олимпиакос - Будучност по Евроспорт 1 Ски-бягане 13.00 СК в Лилехамер Ски-скокове 16.30 СК в Нижни Тагил (квалификация) Ски 19.30 СК в Бийвър Крийк (мъже) 21.15 СК в Лейк Луис (жени) Утре Футбол по Нова спорт 12.30 Верея - Локо Пд по Диема спорт 15.00 Ботев Пд - Берое  17.30 Левски - Дунав 21.00 Монако - Монпелие по Диема спорт 2 17.00 Ман Сити - Борнемут 19.30 Саутхемптън - Ман Юнайтед по Евроспорт 2 16.30 Вердер - Байерн М 19.30 Хофенхайм - Шалке по Макс спорт 2 21.45 Реал М - Валенсия по Макс спорт 3 19.00 Фиорентина - Ювентус по Диема спорт 2 Волейбол 14.00 ЦСКА - Нефтохимик по Евроспорт 1 Ски-бягане 11.30 и 13.00 СК в Лилехамер Ски-скокове 16.15 СК в Нижни Тагил Ски 19.45 СК в Бийвър Крийк (мъже) 21.30 СК в Лейк Луис (жени) по Евроспорт 2 Снукър 15.00 и 21.30 Открито първенство на Обединеното кралство по Макс спорт 1 Волейбол 18.30 и 21.30 Световно клубно в Полша (1/2-финали) В неделя Футбол по БНТ 3 13.00 Теглене на жребий за Евро 2020 по Диема спорт 12.30 Ботев Вр - Септември 14.45 Лудогорец - Витоша Б 17.00 Славия - ЦСКА-Сф 22.00 Бордо - ПСЖ по Диема спорт 2 14.00 Челси - Фулъм 16.05 Арсенал - Тотнъм 18.15 Ливърпул - Евертън по Евроспорт 2 16.30 Лайпциг - Борусия М 19.00 Айнтрахт - Волфсбург по Макс спорт 2 17.15 Жирона - Атлетико М 19.30 Барселона - Виляреал по Макс спорт 3 13.30 Милан - Парма 21.30 Рома - Интер по Евроспорт 1 Ски-бягане 11.00 СК в Лилехамер Ски-скокове 17.00 СК в Нижни Тагил Ски 18.45 и 21.30 СК в Бийвър Крийк (мъже) 19.45 СК в Лейк Луис (жени) по Евроспорт 2 Снукър 15.00 и 22.15 Открито първенство на Обединеното кралство по Макс спорт 1 Волейбол 18.30 и 21.30 Световно клубно в Полша (финали)", "date": "2018.11.30", "title": "Кратки новини"}
{"url": "https://duma.bg/nov-rekord-za-mesi-n180430", "text": "Лионел Меси постави нов рекорд в Шампионската лига. Суперзвездата на Барселона оглави класацията за футболист, отбелязал най-много голове в турнира за един отбор. 5-кратният носител на \"Златната топка\" вече е със 106 попадения за каталунците, като изпревари Кристиано Роналдо, който има 105 за Реал М. Аржентинецът се разписа при успеха на испанския първенец над домакина ПСВ с 2:1 в мач от V кръг. 31-годишният Меси реализира попаденията си в 128 мача. Две години по-възрастният Роналдо пък се нуждаеше от 155 за \"Белия балет\", за да реализира тези голове. Той обаче е начело при вечните реализатори със 121, като има 15 с екипа на Манчестър Юнайтед и 1 с настоящия си тим Ювентус. Този сезон Меси пък вече е с 6 попадения, реализирани в 3 мача и се изравни начело на голмайсторите с Роберт Левандовски (Байерн М). Пред 34 600 души на \"Филипс Арена\" Жерар Пике се превърна в защитника, вкарал най-много голове за Барселона в европейските клубни турнири. Той вече е с 11 попадения, като надмина постижението на Роналд Куман (10). Пике донесе победата над холандците, която гарантира на \"блаугранас\" първото място в група В. Той има 101 мача в турнира и се изравни с Андрес Иниеста, който има също 11 гола, но в 132 мача и вече е вторият реализатор на каталунците в турнира, който не е нападател. Първи в тази класация е Шави с 12 гола в 157 срещи. В другия мач от групата Тотнъм излъга Интер с 1:0 и така измести италианците от втората позиция, даваща място на елиминациите напролет. В \"Групата на смъртта\" (C) единственото ясно е, че Цървена звезда няма да играе на 1/8-финалите, но запази шансове да се бори за Лига Европа. \"Звездашите\" паднаха от Наполи с 1:3 на \"Сан Паоло\" пред 44 470 души. Цял мач на вратата им беше бившият играч на Лудогорец Милан Борян, а друг бивш \"орел\" - Джонатан Кафу, остана на пейката. Наполи остана начело в класирането и в последния кръг гостува на Ливърпул, който, за да продължи, трябва да бие с 1:0 или с 2 гола разлика. Англичаните усетиха мощта на ПСЖ, но паднаха само с 1:2, като се спасиха от разгром и за пръв път в историята си инкасираха 3 поредни загуби като гости. \"Ние сме един от най-чистите отбори във Висшата лига, а в този мач изглеждахме като касапи. Приемаме резултата, но остава чувството на абсурдност. Мачът започна както и очаквахме, съперникът рискуваше много и успя да вкара 2 пъти. Когато мачът започне така, е трудно да си върнеш увереността. Не показахме своята игра, а второто полувреме се сблъскахме с постоянното накъсване на играта. Сега трябва да изиграем силен мач на \"Анфийлд\", закани се германският мениджър на Ливърпул Юрген Клоп. За 1/8-финалите останаха само 4 места, като 2 от тях са в Група С. В Група F в последния кръг в директна битка за място в елиминациите Шахтьор Донецк посреща Лион. А в Група В Тотнъм и Интер ще водят задочен спор.  В сряда вечерта визи за 1/8-финалите си подпечатаха още Атлетико М, Борусия Д, Порто и Шалке и се присъединиха към Барселона, Байерн М, Аякс, Ювентус, Реал М, Рома и манчестърските Сити и Юнайтед.", "date": "2018.11.30", "title": "Нов рекорд за Меси "}
{"url": "https://duma.bg/volen-chinkov-na-derbito-na-armiyata-n180431", "text": "Волен Чинков ще ръководи дербито на XVII кръг на Първа лига между Славия и ЦСКА-София. Срещата е в неделя от 17.00 часа на Националния стадион. В миналия кръг Чинков бе с принос за победата на Лудогорец с 1:0 над Локомотив Пд на \"Лаута\", като си затрая при 2 положения за дузпи в наказателното поле на шампионите.  днес, 17.30: Черно море - Етър (Станислав Тодоров); утре, 12.30: Верея - Локо Пд (Георги  Кабаков); 15.00: Ботев Пд - Берое (Георги Давидов); 17.30: Левски - Дунав (Драгомир Драганов); неделя, 12.30: Ботев Вр - Септември (Никола Попов); 14.45: Лудогорец - Витоша Б (Владимир Вълков). XVI кръг: днес, 14.00: Монтана - Локо ГО (Валентин Станчев); 14.30: ЦСКА 1948 - Ботев Гъл (Георги Гинчев); утре, 14.30: Добруджа - Пирин (Димитър Желязков); Арда - Кариана (Рюстем Карагарен); Поморие - Струмска слава (Димитър Михайлов); Царско село - Литекс (Румен Христов); понеделник, 14.30: Лудогорец-2 - Несебър (Благой Манов); 17.30: Черноморец Бч - Локо Сф (Красимир Кръстев).", "date": "2018.11.30", "title": "Волен Чинков на дербито на \"Армията\""}
{"url": "https://duma.bg/tramp-i-putin-se-sreshtat-v-sabota-n180398", "text": "Президентът на САЩ Доналд Тръмп и руският му колега Владимир Путин ще проведат среща в събота, 1 декември, съобщи Ройтерс. Източник от една от делегациите обяви пред руски медии, че те ще се срещнат в кулоарите на Г-20 в Аржентина. Разговорите, планирани да продължат малко повече от 2 часа, се очаква да започнат в 14,30 часа по Гринуич. Двамата лидери ще обсъдят различни теми, включително двустранните отношения и международни проблеми. Съветник на Кремъл обяви, че начини за нормализиране на обтегнатите отношения също ще бъдат в дневния ред. Срещата беше под въпрос след инцидента в Керченския проток. По-рано тази седмица Тръмп предупреди, че може да отмени разговорите с Путин заради инцидента. Говорителят на Кремъл Дмитрий Песков обаче потвърди, че Путин и Тръмп ще разговарят в събота.", "date": "2018.11.30", "title": "Тръмп и Путин се срещат в събота"}
{"url": "https://duma.bg/gruziya-ima-nov-prezident-n180401", "text": "Саломе Зурабишвили е избрана за новия президент на Грузия, след като на втория кръг от изборите тя получи подкрепата на 59,5% от избирателите. Според наблюдатели Зурабишвили е била избрана не поради това, че е популярна сред гражданите, а защото те не желаят връщането в страната на бившия държавен глава Михаил Саакашвили. Той стои зад кампанията на опозиционера Григол Вашадзе. На втория кръг Зурабишвили, която е подкрепяна от управляващата партия \"Грузинска мечта\", спечели 59,65%, Вашадзе изостана със своя резултат от 40,44 на сто.", "date": "2018.11.30", "title": "Грузия има нов президент"}
{"url": "https://duma.bg/kobrata-s-mach-prez-mart-v-sasht-n180428", "text": "Кубрат Пулев ще се бие през март в САЩ. Претендентът за световната титла на Международната боксова федерация (IBF) ще излезе на ринга в Ню Йорк или Лас Вегас, а в момента все още се търси съперник. Първоначалните планове на Пулев бяха да се боксира в Чикаго заради голямата българска общност. Това обаче остава вариант на по-късен етап, ако не се стигне до среща догодина между 37-годишния българин и световния шампион Антъни Джошуа. \"Чикаго не отпада като вариант. Правя всичко възможно да е пред максимално голяма българска публика и общност, но не е само това от значение. За съперник се появиха няколко имена, но на този етап ще се въздържа да ги казвам\", заяви Пулев пред \"Канал 3\" и обяви, че противникът му ще е боксьор от Северна Америка. Той отново заяви, че е готов във всеки момент да се изправи срещу Джошуа. \"Ще се подготвя наистина супер. Надявам се, че вече няма да имам контузии. Преди последния мач (с Хюи Фюри) също имах подобен проблем. Понеже обичам да изследвам нещата, направих си изводи откъде са контузиите и те няма да бъдат фактор. Знам точно откъде и как идват\", допълни Пулев.", "date": "2018.11.30", "title": "Кобрата с мач през март в САЩ"}
{"url": "https://duma.bg/karlsen-zapazi-shahmatnata-korona-n180429", "text": "Магнус Карлсен защити световната корона в шахмата. 27-годишният норвежец направи трета успешна защита на титлата след победа в тайбрека срещу състезаващия се вече за САЩ Фабиано Каруана, роден в италианско семейство в Ню Йорк. Той спечели тайбрека с 3:0 и доказа, че е фаворит в ускорения шах, където също е №1, докато съперникът му е под №10 в класацията.  В редовните партии гросмайсторите нито веднъж не успяха да се победят и влязоха в историята на мачовете за шахматната корона с 12-те ремита. Тайбрекът предвиждаше до 4 партии ускорен шах с контрола 25 минути плюс 10 секунди на ход. Първите три бяха достатъчни на Карлсен, за да приключи срещата. Норвежецът игра с белите фигури в първата партия и принуди Каруана да се предаде на 55-ия ход. Във втората, макар и с черните, световният шампион стигна до победата само след 28 хода. След като взе солиден аванс, Карлсен имаше нужда от реми в третата партия, за да триумфира. Около 30-ия ход вече беше ясно, че Каруана няма шанс да се върне в мача. 27-годишният американец продължи да се бори, но в крайна сметка стисна ръката на съперника след 51-ия ход. Карлсен спечели световната титла след тайбрек за втори пореден път. През 2016 г. той надигра Сергей Карякин (Рус) след ремита в първите 2 партии ускорен шах и победи в третата и четвъртата. Карлсен е на световния връх от 2013 г., когато детронира Вишванатан Ананд (Инд) с 6,5:3,5. Година по-късно двамата отново се срещнаха в битка за шахматната корона и норвежецът отново излезе победител, този път с 6,5:4,5.", "date": "2018.11.30", "title": "Карлсен запази шахматната корона"}
{"url": "https://duma.bg/kratki-n180399", "text": "Българин бе осъден на 7 години затвор в Австрия за тероризъм. 24-годишният мъж се прибрал от Сирия през 2015 г. Властите открили у него планове за терористична атака. Приблизително 300 души от Австрия са заминали или са се опитали да заминат от 2011 г. за Сирия и Ирак. Около 50 от тях са загинали, а близо 100 са се върнали в страната. Хванаха двама българи с 11 тона хашиш в италиански води. В момента те се разследват от икономическата полиция в Палермо и Рагуза, която се опитва да проучи точния маршрут на дрогата през Сицилийския пролив. Плащанията за доставката на руските ракетни комплекси С-400 за Турция ще бъдат извършени в рубли и лири, съобщи турският президент Ердоган. Той подчерта, че доставката на системата за противовъздушна отбрана трябва да приключи до края на 2019 година.  Австрия финализира подробностите за съкращаване на социалните помощи, насочени към имигрантите. Получаваните средства от имигрантите, чиито умения по немски език не са изчерпателни. Правилата също ще бъдат затегнати за хората, за които се прецени, че не желаят да работят Учени от Колумбийския университет са регигирстирали необичайно бучене в Световния океан. Сеизмичните уреди в редица страни, след които Замбия, Кения и Етиопия, но също така и в Чили, Нова Зеландия и Канада, са реагирали на земетръсни вълни, които според учените идват от район в Индийския океан, отдалечен на 24 км от остров Майот. Според изследователите явлението е аномално.", "date": "2018.11.30", "title": "Кратки"}
{"url": "https://duma.bg/datata-n180395", "text": "Движението възниква през 2000 г. в Тоскана (Италия). През с.г. 30 ноември е обявен за празник - това е денят, в който през 1786 г. Великият херцог на областта Леополд II, по-късно император на Свещената Римска империя, отменя смъртното наказание. За период от няколко години движението нараства и вече включва 37 столици и общо 573 големи и по-малки градове от целия свят, които са против смъртното наказание. Най-активни са Рим, Брюксел, Мадрид, Отава, Мексико сити, Берлин, Барселона, Флоренция, Венеция, Буенос Айрес, Остин, Далас, Антверпен, Виена, Неапол, Париж, Копенхаген, Стокхолм, Богота, Сантяго и др. Известен с едни от първите изследвания на магнетизма и електричеството. Въвежда и самия термин електричество. Стига до извода, че Земята е магнетична и че това е причината компасите да сочат на север (дотогава има предположения, че те сочат към Полярната звезда или към голям магнитен остров на Северния полюс). Слава на модерен писател с оригинален талант му носи романът \"Портретът на Дориан Грей\". Автор е на девет комедийни пиеси, разкази, афоризми и анекдоти. Умира на 46 г. от менингит, забравен от всички и беден като просяк. деец на българското и на международното комунистическо движение (р. 1900 г.). От ок. 1923 г. е член на БКП, а от 1926 г. - на Белгийската комунистическа партия. Участва в Септемврийското въстание, през 1924-1925 г. - в нелегална чета. Осъден задочно на смърт, емигрира във Виена, по-късно в Париж, а оттам в Белгия. Интербригадист в Испания (1936-1938). През 1939 г. е в концлагер във Франция, след което се установява в Белгия. По време на Втората световна война (1939-1945) е един от организаторите на съпротивителното движение, член на Главния щаб на белгийските партизани. При престрелка е ранен и арестуван от Гестапо. Разстрелян е в нацисткия лагер Брендонк. Белгия го произвежда посмъртно в чин полковник, обявява го за национален герой. Носител на ордени и медали. През 1982 г. на пл. \"Реймон Фукар\" в кв. \"Скаарбек\" на Брюксел е открит негов бюст-паметник (на снимката). Остава в списъка на най-продаваните албуми цели 14 години. Текстът на \"The Wall\" е написан от Роджър Уотърс и донася световна слава на групата. Невероятният успех на песента ги провокира за още един хит - \"Another Brick in the Wall\" (\"Още една тухла в стената\"). През 1982 г. \"Стената\" вдъхновява Алън Паркър (режисьор) да направи и филм, чийто сценарист е Роджър Уотърс.", "date": "2018.11.30", "title": "Датата"}
{"url": "https://duma.bg/pognaha-doyche-bank-za-prane-na-pari-n180402", "text": "Германски прокурори извършиха акция срещу няколко офиса на Дойче банк във Франкфурт във връзка с подозрения за пране на пари въз основа на разкрития от изтичането на данни за \"Панамските документи\" от 2016 г. Разследването се основава на твърдения, че най-големият кредитор в Германия е помогнал на клиентите да създават офшорни компании в данъчните убежища, за да \"прехвърлят пари от престъпни дейности\" към сметки на Дойче банк, съобщи прокуратурата на Франкфурт. Около 170 полицейски служители и следователи от прокуратурата претърсиха шест от офисите на банката във и около града, допълниха от прокуратурата. Дойче банк потвърди операцията и заяви, че тя \"сътрудничи напълно\" с властите. \"Делото е свързано с \"Панамските документи\"\", казаха и от трезора. Панамският скандал, който избухна през 2016 г. след масово изтичане на данни от панамската юридическа фирма \"Мосак Фонсека\", разкрива широкомащабно укриване на данъци, изваждайки на показ как богатите и могъщи хора в света са скътали своите активи в офшорни фирми. Дойче банк беше сред стотиците финансови институции, чиито имена бяха отразени в информациите в медиите за \"Панамските документи\". Прокурорите от Франкфурт заявиха, че тяхната проверка е съсредоточена върху двама служители на Дойче банк на възраст 50 и 46 години, както и \"няколко\" неназовани висши служители. На базата на информацията от \"Панамските документи\" те са обвинени в \"неотчитане на подозрения за изпиране на пари\", свързани с офшорни фирми, участващи в укриването на данъци, \"въпреки наличието на достатъчно доказателства\" за предполагане на незаконна дейност. Властите подчертават, че от финансовата институция не е постъпил нито един сигнал за възможно пране на пари.  Само в едно дружество, създадено от Дойче банк в Британските Вирджински острови, са открити сметки на над 900 клиенти на банката на стойност над 311 милиона евро. Общо 14 германски банки са разкрили чрез \"Мосак Фонсека\" над 1200 \"кухи\" фирми, в чийто активи са били укривани различни суми. За самата Дойче банк стана известно, че до 2007 г. е разкрила над 400 такива офшорни фирми.", "date": "2018.11.30", "title": "Погнаха Дойче банк за пране на пари"}
{"url": "https://duma.bg/brutniyat-vanshen-dalg-dostigna-337-mlrd-evro-n180458", "text": "Брутният външен дълг (частен и държавен) в края на септември 2018 г. е възлизал на 33 млрд. и 718,4 млн. евро и представлява 63,9% от БВП на страната. Това е нарастване на дълга с 321,1 млн. евро, или с 1% в сравнение с края на 2017 г., съобщиха от Българската народна банка. В сравнение със същия месец на миналата година дългът нараства с 313,6 млн. евро, или с 0,9%.  Данните за дългосрочния дълг сочат, че той намалява с 67,8 млн. евро, или 0,3% спрямо септември 2017-а. А краткосрочният външен дълг нараства с 381,4 млн. евро, или 5% спрямо септември 2017 г. ", "date": "2018.11.30", "title": "Брутният външен дълг достигна 33,7 млрд. евро"}
{"url": "https://duma.bg/krizata-v-azovsko-more-vliza-v-dnevniya-red-na-g-20-n180486", "text": "Кризата между Русия и Украйна се очаква да бъде основна тема на започващата днес в Буенос Айрес среща на високо равнище на страните от Г-20. Форумът започва днес и събира лидерите на 20-те най-големи икономики в света.  В Аржентина среща на четири очи трябваше да имат руският президент Владимир Путин и американския държавен глава Доналд Тръмп. Вчера обаче Тръмп обяви, че отменя срещата заради кризата в Керченския проток. Американският президент вече пристигна в Аржентина. Германският канцлер Ангела Меркел обаче по всяка вероятност ще пропусне откриването, след като самолетът й кацна аварийно малко след излитането си от Германия по технически причини.  Междувременно стана ясно, че Украйна отменя местните избори в 10 области на страната, заради въведеното военно положение. ЦИК е взела решение да отмени насрочените за 23 декември избори за депутати в местните съвети и кметове на градове в 10 района.", "date": "2018.11.30", "title": "Кризата в Азовско море влиза в дневния ред на Г-20"}
{"url": "https://duma.bg/islandskoto-chudo-se-spravi-s-alkoholizma-na-mladezhta-n180456", "text": "На посещение в Хелзинки бе заместник- кметицата на исландската столица Рейкявик Хейда Бьорг Хилмисдотир и в една своя реч тя посочи родителите като най-важният фактор за промените в поведението и навиците на младежта. Благодарение на този фактор за 20 години Исландия успя значително да намали пиенето, цигарите и наркотиците сред младежта.  \"Преди 20 години Рейкявик беше най-лошият град в Европа относно показателите за употребата на алкохола, наркотици и цигари. Сега той е най-добрият\", това каза миналата година в интервю за Би Би Си и самата кметица на исландската столица Дагур Егертсон. Значително е спаднал делът на младите на възраст 15-16 години, които се напиват \"до козирката\" и безпаметство.    За да се стигне да такова подобрение на положението или до \"исландското чудо\", спомогна изграждането на навика и дори увлечението сред младежите  За заместник-кметицата на Рейкявик най-важната причина за тази промяна са родителите.  \"Поведението на родителите е най-добрият начин да се предотврати появата на проблемите\", обобщи  Хилмисдотир на мероприятие, организирано от  парламентарната група на Социалдемократическата партия на Финландия. \"Кое е общото за младежите, при които нещата са наред? Родителите следят какво правят децата им. Младежите получават подкрепа от родителите и прекарват времето си с тях\". Според Хилмисдотир най-важната роля за благополучието на детето играе чувството, че някой се грижи, безпокои се за теб. \"Най-важното е да се участва в ежедневния живот на децата и младежта, тоест не трябва да се прави нещо особено\", убедена е тя.  Засилването на родителската роля в обществото стана централна задача както на държавно, така и на местно равнище. В Исландия родителите се подписват под поетото задължение да не позволяват на своето дете да пие алкохол, а също да го привличат да прекарва повече време с тях.  През учебната година родителите се събират в училищата, за да обсъдят как да подкрепят своите деца. Засили се и сътрудничеството между училищата, общините, обществените организации и полицията.   \"Решенията се базираха на изучаване на данните за факторите на риска. Всички страни се договориха да променят обществото в посока, която ще защитава децата и младежта. Така, че не става дума за някаква програма или проекти\", каза Хилмисдотир. Ролята на родителите в Исландия бе възприета дори за по-важна от такъв фактор като увлеченията на детето. Но сериозно внимание бе обърнато и върху самите увлечения: изследванията показаха, че при децата, които прекарват свободното си време така, както са го организирали родителите,  Всяко дете или подрастващ от 8- до 18-годишна възраст получава сумата от 420 евро за любимото си увлечение. Например, през 2016 г. Рейкявик предостави 100 млн. евро за развитието на възможностите за свободното време за младежта.   \"В дадения случай става дума за инвестициите, които ще ни съхраняват средства в бъдеще. Престъпността, безработицата и зависимостта от социалните помощи ще намалеят. Рейкявик стана по-безопасно място за всички.\" Във Финландия броят на подрастващите, които злоупотребяват с алкохола, също спадна. Служителката от управлението за здравето и социалното благосъстояние на Финландия (THL) Кирсимария Райтасало съобщи, че в Исландия и Финландия съвпадат факторите на риска и факторите, които влияят върху поведението на младежта.    Във възгледите и нагласите на финландските родители също стават изменения. \"Сега родителите знаят къде се намират децата им в петък вечер. Все по-малко родители купуват алкохол на децата си\", каза Райтасало. Според депутата Тимо Харака от Социалдемократическата партия, моделът на Исландия не може изцяло да се приложи в друга държава, но Финландия действително може много да се поучи. \"Получаване на безплатно задължително образование е най-верният начин да се предотвратят притесненията в живота ни вече като възрастни\", каза Харака.  Той също подчертава важността от увлеченията извън училищните делници и смята, че спортните организации биха могли да помагат на децата да се придвижват до спортните клубове: \"За да не прекарват родителите в транспорта своите вечери\". Харака смята, че по въпроса за увлеченията трябва да се оказва обществена подкрепа на небогатите семейства.   \"Става въпрос не само за социална политика и политиката в сферата на здравеопазването, но и за същността на икономическата политика\", подчерта той.  1. Децата под 16-годишна възраст трябва да се приберат у дома до 22 часа, а в почивните дни - до полунощ. Родителите патрулират по улиците за спазването на това правило.   2. Участието на родителите. Те подписват документ, чрез който се задължават да не дават алкохол на децата и да прекарват повече време с тях.  3. Свободното време и почивката. Всяка година на децата се дават по 420 евро за извънучилищни занимания, примерно за спорт. Спортните клубове и други организации участват в програмите. 4. Основата за данните на изследванията. Всяка година се извършват допитвания на исландските деца и подрастващи за това как вървят нещата при тях. Местните органи могат бързо да променят своята дейност въз основа на получените резултати и да се намесват своевременно в проблема - ако например в някое училище стане нещо извънредно.   5. Участието на държавата. Интересните увлечения не винаги са безплатни. Именно затова през 2016 г. в Рейкявик отпуснаха 100 милиона евро за подобряване на възможностите за пълноценно свободно време и почивка. ", "date": "2018.11.30", "title": "\"Исландското чудо\" се справи   с алкохолизма на младежта"}
{"url": "https://duma.bg/poroshenko-moli-nato-za-korabi-v-azovsko-more-n180457", "text": "Украинският президент Петро Порошенко призова НАТО да изпрати кораби към Азовско море след военноморска конфронтация с Русия в Крим. В интервю за в. \"Билд\", украинският президент обясни, че се надява \"корабите да бъдат преместени, за да помогнат на Украйна и да осигурят сигурност\". Порошенко коментира, че Владимир Путин иска да окупира Азовско море. \"Германия е един от нашите най-близки съюзници и се надяваме, че държавите в НАТО са готови да придвижат военните си кораби към Азовско море\", добави той. \"Ние не можем да приемем тази агресивна политика на Русия, първо Крим, после Източна Украйна, сега иска Азовско море, а и Германия трябва да си зададе въпроса: какво ще направи следващия път Путин, ако не го спрем\", обяснява Порошенко. Говорител на руския президент Дмитрий Песков коментира, че Кремъл възприема негативно призива на лидера на Украйна, съобщи \"Раша тудей\". \"Самият въпрос като постановка насочва към по-нататъшна провокация на напрежение, при продължаване на провокативната линия\", обясни Песков. Той добави, че в основа на всички такива призиви са избирателните и вътрешните политически интереси на ръководителя на украинската държава. Германската канцлерка Ангела Меркел от своя страна прикани Киев да прояви сдържаност. \"Отправяме молба към Украйна да запази благоразумие, тъй като ще можем да решим нещата само ако останем все тъй разсъдливи и разговаряме помежду си. Тези противоречия не може да бъдат решени с военна сила\", заяви Меркел на германско-украински икономически форум в Берлин. Тя увери, че ще обсъди ситуацията в Азовско море с президента на Русия Владимир Путин на срещата на върха на Г-20 в Аржентина. Минските договорености за уреждане на ситуацията в Украйна не доведоха до окончателен успех, но Франция и Германия ще работят и занапред по въпроса в т.нар. нормандски формат, посочи Ангела Меркел. Междувременно бе съобщено, че сред задържаните от Русия украински моряци има бесарабски българин. Владимир Варимез от село Бановка е един от 24-те моряци, които бяха арестувани, след като с три украински кораба преминаха през Керченския проток. Информацията беше потвърдена от кмета на селото Виктор Генчев.", "date": "2018.11.30", "title": "Порошенко моли НАТО за кораби в Азовско море"}
{"url": "https://duma.bg/podozirat-sabotazh-v-samoleta-na-merkel-n180491", "text": "Техническият дефект, който принуди самолетът на канцлера Ангела Меркел да кацне в Кьолн, може да е причинен умишлено. Германските власти не изключват подобна възможност и разследват инцидента за \"криминален фон\". Това, пише в. \"Ди велт\", е първоначалната версия на разследващите. Припомняме, че Меркел пропусна откриването на срещата на Г-20 н Аржентина снощи, защото самолетът й кацна аварийно в Кьолн. Правителственият \"ЕърБъс\" излетя от Берлин, но над Холандия бил забелязан \"безпрецедентен срив на комуникациите\", заради което се наложи той да се върне и да кацне принудително в Кьолн. Резервоарите са били пълни, заради което летищните власти мобилизираха куп пожарни машини, които да посрещнат самолета на пистата. \"Ди Велт\" отбелязва, че посоченият технически проблем на машината се смята за \"изключително необичаен\" и аварията ще бъде \"разследвана във всички посоки\".  Към настоящия момент е ясно, че след кацането уплашената Ангела Меркел е разговаряла с министъра на отбраната Урсула фон дер Лайен. Експерти определят техническия дефект като изключително сериозен и опасен. Според тях машината е приземена успешно единствено заради уменията на пилота. Днес Меркел пътува със заместник-канцлера Шолц и много малка част от делегацията в испанската столица Мадрид, оттам - с редовен полет до Буенос Айрес.   Около 22 000 аржентински служители на правоохранителните органи ще бъдат ангажирани с поддържането на реда в дните на срещата на високо равнище. Зоните около изложбения център \"Коста Салгуеро“, където ще се проведе срещата на върха и хотелите, където ще бъдат настанени делегатите, ще бъдат затворени през двата дни за автомобили и пешеходци. Един от източниците на проблеми за аржентинските власти може да са протестите, които ще се проведат в дните на срещата на високо равнище. Министърът на сигурността на републиката Патрисия Булрич обяви, че правителството е получило няколко заявки за демонстрации. За да предотвратят размирици, властите се обърнаха към всички обществени и политически движения с молба за мирно провеждане.", "date": "2018.11.30", "title": "Подозират саботаж в самолета на Меркел"}
{"url": "https://duma.bg/pak-razkol-pri-patriotite-nfsb-ne-iska-gazov-hab-n180490", "text": "Пореден разкол в редиците на \"Обединени патриоти\", този път заради проекта за газов хъб. Скандал се завихри в парламента между НФСБ и \"Атака\" по време на дебатите за Енергийната стратегия на държавата. В нея са записани промени, свързани с т.нар. хъб \"Балкан\" и създаване на концепция за изграждането му. Валери Симеонов откровено се отцепи от коалицията и обяви, че неговите депутати няма да подкрепят промените в стратегията, докато някой не го убеди, че тя е в полза на страната. Той се обяви и срещу непотвърденото още предложение втората тръба от \"Турски поток\" да минава и през България. По тази тръба ще тече само руски газ и това е в полза на Русия, но е и на България, отсече бившият вицепремиер от парламентарната трибуна. Никой, по думите му, не можел да гарантира, че като изградим скъпа газопреносна мрежа, тя ще носи приходи за държавата. Той се опасявал, че Русия може по политически причини да спре доставките на газ. Какво става тогава?, попита Симеонов колегите си от \"Атака\".  После разви тезата, че не може да имаш газов хъб в стратегия, без да имаш хранилище. Това означава да си купиш кола без резервоар, натърти Симеонов.  Павел Шопов от \"Атака\" пламенно защити обратната позиция. Призова всички да са \"българофили\" и да защитят интересите на страната като гласуват \"за\" стратегията.  Престрелката между НФСБ и \"Атака\" стана повод от ДПС отново да обявят, че патриотите само пречат на управлението. С такива коалиционни партньори на ГЕРБ не им трябва опозиция, обобщи Рамадан Аталай.  Той разкритикува и управлящите, че променят Енергийната стратегия заради газовия хъб, но все още няма категорична позиция какво се случва с АЕЦ \"Белене\". Аталай допълни, че Министерски съвет за пореден път се опитва да прехвърли отговорността за стратегически решения на парламента. По думите му решението за газовия хъб трябва да се вземе от правителството.  Не искаме тази стратегия да бъде тук. Сега променяте стратегията във връзка с доставка и транзитиране на газа. Кога ще промените стратегията, където имате да строите „Белене“? Преди няколко години спряхте проекта. Имате в стратегията решение да строите един блок на ядрена централа. Кога ще предложите това на гласуване в парламента, обърна се към мнозинството Аталай. Той призова премиера Борисов да поеме част от отговорността за развитието на енергетиката, а не да прехвърля всичко към енергийното министерство и НС. Повече ангажименти от страна на правителството по темата поискаха и от БСП. Реализирането на газов хъб \"Балкан\" може да стане, ако имаме междусистемни газови връзки, заяви Жельо Бойчев от групата на левицата. Той бе категоричен, че това трябва да бъде подкрепено от изпълнителната власт.  Интерконекторът с Гърция е доникъде, припомни Бойчев и обърна внимание на връзките със Сърбия и Румъния. До момента всичко, което се  построи, ни заобиколи, допълни социалиалистът. ", "date": "2018.11.30", "title": "Пак разкол при Патриотите, НФСБ не иска газов хъб"}
{"url": "https://duma.bg/radev-evropa-da-ne-stava-zalozhnik-na-ukrainskite-ambitsii-n180492", "text": "Европа в никакъв случай не трябва да става заложник на украинската вътрешна политика и амбиции, предупреди президентът Румен Радев. По думите му рискът от ескалация на конфликта между Киев и Москва е реален. Но никой няма интерес от милитаризация на Черно море, защото това пряко ще рефлектира върху България. Коментарът държавният глава направи пред журналисти в Стара Загора, където откри шестнадесетото издание на благотворителната инициатива „Българската Коледа“.  Радев смята също, че обикновените моряци не трябва да плащат цената на политическото противопоставяне. Всички страни трябва да се придържат към нормите на международното право и да не нарушават законните си граници, подчерта още българският президент. Румен Радев коментира и предстоящата си среща днес с българските синдикати за съдбата на \"Мини Марица-Изток\". Споделям напълно тревогата на миньорите, изтъкна президентът.  Парижкото споразумение трябва да се изпълнява, но без завишаване на цели. Това е моята позиция, тя е отдавна известна. Такава беше позицията и на служебното правителство, подчерта той. България трябва да съхрани работните места на нашите миньори, но и трябва да чуем ясна политика и ангажимент, стратегическа перспектива на нашето правителство към съхраняване на тези работни места на миньорите, но и към гарантиране на тяхната трудова заетост в една по-далечна перспектива. Затова аз имам въпроси и към синдикатите, и към правителството и се надявам да ги разискваме днес, добави Румен Радев. Президентът уточни, че е координирал позицията си с правителството. Получих целия пакет документи, приет от МС, получих съответно разработено изцяло написано моето изказване на английски език, което аз съм ревизирал, защото не ми звучи достатъчно убедително. Днес ще го предложа на синдикатите, добави още Радев.", "date": "2018.11.30", "title": "Радев: Европа да не става заложник на украинските амбиции"}
{"url": "https://duma.bg/markovski-shte-iska-otvod-na-prokurorite-po-deloto-ivancheva-n180485", "text": "Отвод на прокурорския състав по делото срещу Десислава Иванчева ще поиска адвокатът й Марин Марковски. Той коментира пред БиТиВи, че в действията на прокуратурата има пристастие и опит да се влияе на съда. Припомняме, че обвинението се обяви срещу разпоредената проверка на ВКС за начина, по който магистратите са придвижвали делото срещу Иванчева и заместничката й Биляна Петрова. Двете бяха първо пуснати от ареста, а часове по-късно – върнати там. Иванчева трябва да съди държавата, категоричен е Марковски. По това дело прокуратурата с тези изявления показа, че е силно пристрастна. Сеща ще направим отвод на тези прокурори, които влизат в залата, защото те не могат да отправят послания към съда, подчерта адвокатът. Той коментира и разпространените от администрацията на омбудсмана снимки на лошите условия в килията на Иванчева. Според него „това е част от ужаса, който тази жена претърпя и продължава да търпи. Става въпрос за измъчване и обида”.", "date": "2018.11.30", "title": "Марковски ще иска отвод на прокурорите по делото \"Иванчева\""}
{"url": "https://duma.bg/900-snegorina-sreshtu-snezhniya-kapan-v-severa-n180479", "text": "Жълт код за опасно време с ниски температури за по-голямата част от страната бе обявен и вчера. Градусите продължиха да падат, а в  Югоизточна България и по Черноморието имаше предупреждение за силен вятър.  Близо 900 снегорина почистват пътищата в страната. Заради силния вятър в Североизточна България имаше преспи от над един метър.  Наводнен участък затвори за леки коли пътя между Синеморец и Ахтопол заради придошлите води на река Велека. По отсечката бяха допускани за преминаване само високопроходими автомобили. Поради навявания от сняг и образувани преспи е ограничено движението по пътя между граничните села Дуранкулак и Кардам. Остана и ограничението за тежкотоварни автомобили над 12 тона по пътя Добрич-Силистра, като се появи опасност от падащи камъни в прохода \"Боаза\". Екипи на пожарната и Гражданска защита са изтеглили микробус с пациенти на хемодиализа и друг автобус със седем пътници, затънали в снега по пътя Добрич-Балчик. Автомобилът с болните е аварирал край село Сенокос на път за болницата в Добрич. Пожарникарите са помогнали и на пътническия микробус, принудително спрял до село Безводица. От снежните преспи са изтеглени и три автомобила с шестима пътници, затънали край село Одърци, и още две коли с четирима пътуващи край село Бежаново, посочиха от регионалната дирекция. В Шуменско пет села останаха без ток. Електроподаване липсваше и в села в Монтанско. Над 140 снегопочистващи машини са обработвали трасетата на обществения транспорт, основни улици в кварталите, стръмни участъци и мостове и частично вътрешно квартални улици в София. ", "date": "2018.11.30", "title": "900 снегорина срещу снежния капан в Севера"}
{"url": "https://duma.bg/prezidentat-se-sreshta-sas-sindikatite-n180484", "text": "Синдикатите ще се срещнат с президента Румен Радев. Те ще настояват страната ни да заяви ясна позиция срещу завишаването на екоизискванията на предстоящата конференцията по изменението на климата, следващата седмица в Полша. Припомняме, че Радев обяви преди два дни, че ще отстоява интересите на българската енергетика на срещата за климата. Позицията на синдикатите е, че шоковото поскъпване на въглеродните емисии, наложено от Европейския съюз, задушава българската енергетика и заплашва над 100 000 работни места. Те ще настояват страната ни да заяви ясна позиция срещу завишаването на екоизискванията за въглеродните емисии. Два дни подред с подобни искания протестираха миньори и енергетици от \"Мариците\". Те настояват държавата да гарантира купуването на квоти за вредни емисии, така че предприятията да продължат да работят и в бъдеще. Настояват и за яснота за бъдещето на Мини \"Марица-изток\", както и на тецовете в района.", "date": "2018.11.30", "title": "Президентът се среща със синдикатите"}
{"url": "https://duma.bg/borisov-se-opravda-s-deputatite-pred-maykite-n180480", "text": "\"Ядосаха ме днес малко депутатите за това, че едните пари - сложени на едно място, другите - на друго. Ние ясно поехме ангажимент за този бюджет със 150 млн. лв. повече да има за хората с увреждания. Да ги разпределят правилно\", разпореди се премиерът Бойко Борисов след близо 3-часова среща с представители от инициативата \"Системата ни убива\". Борисов призова депутатите да изпълнят обещанията си и да приемат бюджета с нужните забележки, така че хората с увреждания да получат необходимите грижи. Спешната среща се проведе в сряда вечерта, след като още от вторник родителите на деца с увреждания, чиито протести започнаха на 1 юни с палатков лагер зад парламента, заплашиха да възобновят протеста. Причината за това бяха притесненията им след заседание на парламентарната социална комисия дали ще има достатъчно пари за дейностите, предвидени в проектозакона за личната помощ.  По-рано представителите на \"Системата ни убива\" преговаряха около 2 часа в Народното събрание в кабинета на председателя на парламента Цвета Караянчева с министъра на труда Бисер Петков и председателя на бюджетната комисия Менда Стоянова. След срещата в Министерския съвет Борисов заяви пред журналисти, че поел ангажимент в този бюджет да има със 150 млн. лв. повече за хората с увреждания. \"Вторият ангажимент е социалният министър и национално представените групи да разпределят правилно отпуснатите средства\", отсече Борисов. Една от организаторките на летните протести Вера Иванова заяви, че получили уверение, че променените между първо и второ четене текстове, свързани с финансирането, ще бъдат преразгледани в четвъртък и на извънредно заседание в петък ще бъдат гласувани. По думите й дали протестите ще продължат, зависи от това какво ще се гласува в петък в парламента, а дотогава палатковият лагер в градинката зад сградата на Народното събрание ще остане. По-късно в сряда парламентът одобри 436 997 600 лв. за политики за хората с увреждания в бюджета на МТСП за 2019 г. В тази сума са и обещаните 150 млн. лв. на майките на деца с увреждания. Междувременно стана ясно, че експерти от Министерството на финансите прокарали текстове, които запазват сегашното положение - асистентите да са обвързани с наличните пари, а не с индивидуалните им нужди. Вчера сутринта обаче от медийни изяви на майките стана ясно, че сред протестиращите има разногласия. Според Вера Иванова на срещата с премиера били всички майки от палатковия лагер, но според Весела Одаджиева - друга активистка на \"Системата ни убива\", не е така. \"На тази среща, която беше тайна, присъстваха майки, които не бяха изобщо влизали в работните групи по двата закона\", заяви тя. ", "date": "2018.11.30", "title": "Борисов се оправда с депутатите пред майките "}
{"url": "https://duma.bg/vlastta-se-izplashi-ot-mashinnoto-glasuvane-n180481", "text": "ГЕРБ не искат да въведат машинно гласуване, готвят се да манипулират изборите. Това заяви вчера от трибуната на НС зам.-председателят на ПГ на \"БСП за България\" Драгомир Стойнев. При второ четене на Бюджет 2019 мнозинството отхвърли предложението на БСП на ЦИК да се осигурят 50 млн. лв. за машини за гласуване. \"Българските избиратели ясно и категорично заявиха, че искат машинно гласуване. С него ще се избегнат всякакви манипулации и интерпретации на вота\", подчерта Стойнев и напомни за обещанията на финансовия министър, че ще осигури парите, когато машинното гласуване бъде заявено в закона.   с машинно гласуване или може да ги прави с бюлетини, протоколи и манипулации, попита Георги Свиленски.", "date": "2018.11.30", "title": " Властта се изплаши от машинното гласуване"}
{"url": "https://duma.bg/darzhavata-da-e-kandidat-kupuvach-za-chez-nastoyavat-ot-bsp-n180488", "text": "Държавата да участва като кандидат-купувач в сделката за ЧЕЗ продължават да настояват от левицата. Позицията на БСП пред чешката страна, която е собственик на дружеството, представи лидерът на партията Корнелия Нинова. Тя е във Вишенград за среща на лидерите на партии от страните от Вишеградската четворка - Чехия, Полша, Унгария и Словакия. Във форума участват още България и Хърватия.  Нинова проведе двустранна среща с Павел Поц -представител на Чешката социалдемократическа партия, която участва в правителството на Чешката република. На нея беше обсъдена сделката за продажбата на ЧЕЗ България на \"Инерком\", чийто собственик е Гинка Върбакова. Нинова представи пред чешката страна доклада по казуса на временната парламентарна комисия на българското Народно събрание. Тя запозна чешките си колеги с позицията на БСП.  Тази сделка е непрозрачна, с подставени лица, тя засяга националната сигурност на България и сигурността на близо три милиона българи, подчерта Нинова. Тя обясни, че досега от БСП са предприети всички парламентарни и законови мерки тя да бъде спряна. Тъй като чешката държава е собственик на акции в ЧЕЗ, моля информирайте чешкото правителство, че при спечелване на избори в България, БСП ще предприеме необходимите действия - българската държава да се заяви като кандидат-купувач и да участва в процедурата по продажбата. Ще работим за това България да си върне собствеността върху тези активи. Във вашите държави те са държавна собственост. За нас това е въпрос на национален суверенитет, завърши Корнелия Нинова.", "date": "2018.11.30", "title": "Държавата да е кандидат-купувач за ЧЕЗ настояват от БСП"}
{"url": "https://duma.bg/prodavat-bolnitsa-v-pernik-zaradi-dalgove-kam-nap-n180489", "text": "Продават на търг Специализираната болница за продължително лечение и долекуване в Перник. Причината - дългове към НАП за над 430 000 лева.  Обявената тръжна цена на болничното заведение е около 5 млн. лева, а търгът е насрочен за 18 декември. Уведомителното писмо за него е получено в болницата на 29 ноември, уточнява БНР. Според управителя на болницата д-р Венцислав Чунов търгът е обявен след като здравното заведение започнало да изплаща задълженията си. От три месеца всички пари по линия на Здравната каса - между 25 000 и 30 000 лева месечно, отиват за погасяване на задълженията към приходната агенция, обясни д-р Чунов. Търся обяснение, но не го намирам. Или се опитват да ни извият ръцете за повече пари, или някой си е харесал базата и иска да я купи. Друго обяснение - да продаваш болница за 5 млн. лв., заради дълг от 400 000 не намирам, коментира директорът на болницата. Той допълни, че търси съдействие от всички институции.  Болницата е наследник на бившия Профилакториум. Сега тя е ЕООД със 100 процента общинска собственост.", "date": "2018.11.30", "title": "Продават болница в Перник заради дългове към НАП"}
{"url": "https://duma.bg/poleditsata-prati-720-dushi-v-pirogov-n180487", "text": "Близо 720 души са преминали през спешните кабинети на \"Пирогов\" за последното денонощие. Повечето от тях са пострадали от поледиците. За последното денонощие през спешното на „Пирогов“ са преминали над 720 души. Тези, които  са потърсили помощ в травматологията са близо 120, от които оставени за лечение са 15, уточни говорителят на \"Пирогов\" в ефира на БНР. Най-честите наранявания са в областта на глезените и китките както и поясните прешлени на гръбначния стълб. Съветът към по-възрастните и трудно подвижни хора е да стоят предимно вкъщи през следващите дни. Леденото време продължава и днес. Температурите в по-голямата част от страната няма да се вдигнат над нулата през целия ден. Жълт код за ниски температури е обявен за цяла Северна България. За ледено студен вятър и поледици предупреждават синоптиците. Най-студено ще бъде тази нощ срещу събота сутрин, когато градусите се очаква да паднат под -15. В Източна България има предупреждение и за северен вятър, който допълнително ще засилва усещането за студено време. Градусите в сутрешните часове на уикенда ще падат до минус 10-15. При такива температури има опасност от измръзване.", "date": "2018.11.30", "title": "Поледицата прати 720 души в \"Пирогов\""}
{"url": "https://duma.bg/65-ot-balgarskite-kartodarzhateli-plashtat-bezkontaktno-n180459", "text": "Безконтактните плащания се употребяват все по-често от българските потребители - това показват данните от годишното проучване на Mastercard, което се провежда сред активните картодържатели в България. Броят на потребителите, които плащат безконтактно през последната година, се е увеличил с цели 11% - през 2018 г. 65% от картодържателите са използвали този метод, докато само година по-рано делът им е бил 54%. Увеличава се възрастта на потребителите, които плащат безконтактно - през 2018 г. безконтактните трансакции са най-популярни сред потребителите между 35 и 44 години, докато през 2017 - сред 18-24-годишни потребители - 59%. Повечето български потребители плащат безконтактно при пазаруване в хипермаркети и супермаркети - 84%, търговски вериги - 67%, бензиностанции - 47%, парфюмерии и дрогерии - 16%, както и кина, и театри - 4%. Всеки четвърти картодържател плаща безконтактно сметките си в ресторанти, кафенета и заведения за бързо хранене. ", "date": "2018.11.30", "title": "65% от българските картодържатели плащат безконтактно"}
{"url": "https://duma.bg/prognozirat-lek-rast-na-lihvite-za-ipoteka-dogodina-n180461", "text": "Едва през средата на 2019 г. може да се очаква леко повишение на лихвите по ипотечните кредити. То обаче няма да е съществено, а имотният пазар и търсенето на кредити ще останат стабилни, прогнозира пред БНТ кредитният консултант Тихомир Тошев. Той обясни, че в САЩ вече се наблюдава покачване на лихвите, като тенденцията постепенно обхваща и Европа. Според него обаче в България се очаква това движение да е съвсем малко. Причините се крият в силната конкурентна среда, ниските лихви по депозитите и растящия брой на депозити.  Тошев припомни, че в началото на 2018 г. очакванията са били за задържане на нивата на лихвите между 3,2% и 3,8%. В края на годината обаче се вижда, че те са паднали до 2,95-3,6%. В момента ипотечните лихви са най-ниските, които са съществували досега в България, изтъкна той. Така 2018-а е годината, станала първата след кризата от 2008 г., в която броят на българите, решили да се възползват от ипотечни кредити, е достигнал най-високо ниво. Трябва да преценим внимателно възможностите си при такава сериозна стъпка, призова Тошев. При изплащане на кредита най-честата формула е вноската да не надвишава 30% от месечните доходи. Кредитният консултант допълни, че не е разумно да се изтегля такъв кредит, ако доходите ни са по-ниски от 1000 лв. При по-високи доходи процента на задлъжнялостта може и да е по-голям.", "date": "2018.11.30", "title": "Прогнозират лек ръст на лихвите за ипотека догодина"}
{"url": "https://duma.bg/s-blizo-5-sa-poskapnali-zavodskite-tseni-n180460", "text": "Заводските цени през октомври са се повишили с 4,4% в сравнение със същия месец на 2017 година, съобщи НСИ. Увеличение на цените е регистрирано при производството и разпределението на електрическа и топлоенергия и газ - с 5,9%, и в преработващата промишленост - с 4,5%, а в добивната промишленост е отчетено намаление с 5,6%. За вътрешния пазар на годишна база цените растат с 3,9%. Увеличение е регистрирано при производството и разпределението на електрическа и топлоенергия и газ - с 4,9%, и в преработващата промишленост - с 4%, а в добивната промишленост е отчетено намаление на цените с 4,2%. Спрямо септември производствените цени растат с 1,3%, като по-видимо е покачването в енергийния сектор и преработващата промишленост. Спрямо септември цените за вътрешния пазар са поскъпнали с 0,8%. За международния пазар цените нарастват с 5,3% в сравнение със същия месец на 2017-а. Спрямо септември цените се покачват с 2,2% в сравнение с предходния месец.", "date": "2018.11.30", "title": "С близо 5% са поскъпнали заводските цени"}
{"url": "https://duma.bg/pchelarite-izlizat-na-protest-n180462", "text": "Пчеларите излизат на протест на 10 декември в София, обяви председателят на Обединен български пчеларски съюз Михаил Михайлов. Едно от исканията на пчеларите е да бъдат подпомагани по схемата \"де минимис\". \"Периодично или ежегодно правим протест поради проблемите в сектор пчеларство, коментира пчеларят и съобщи, че организацията предвижда тази година да се съберат на 10 декември в София от 13 до 15 часа пред служебния вход на Министерството на земеделието, храните и горите. Протестът е заради пет проблема, които искаме да разрешим\", каза Михайлов пред \"Блумбърг тв България\". Той съобщи, че някои от исканията в протестната декларация са приети във Варна и са свързани с финансиране на пчеларите по схемата за държавно подпомагане \"de minimis\". Според него основанията за недоволството на пчеларите са заради неблагоприятната година, особено през пролетните месеци. \"Изкупните цени на пчелния мед са ниски, като паднаха до нивото от 2003 г. Подадени са четири докладни записки до Министерството на земеделието, храните и горите. Имаме решение на двама заместник-министри от миналогодишния протест, които обещаха пчеларите ежегодно да бъдем подпомагани. Целим пчеларството да се оформи като приоритет\", уточни председателят на Обединен пчеларски съюз. Той обясни, че тази година добивите са по-ниски в области като Ямбол, Кюстендил, Благоевград, а на места са паднали до 50%. От думите му стана ясно, че арендатори и ползватели на земеделски земи третират технически култури и площи с оглед на получаване на добри добиви, но наред с това те отравят цели пчелни семейства. \"Заради това искаме създаване на акредитирана лаборатория в България за изследване и анализ на отровени пчели. С получаване на анализни протоколи ще защитим правата си пред съда. Смятаме, че 50 или 60 евро на пчелно семейството ще компенсират средствата и труда при отглеждането им\", настоява Михаил Михайлов. Анализ ще определи дали пчеларите ще бъдат подпомогнати по схемата \"де минимис\", заяви по-късно вчера министърът на земеделието Румен Порожанов. Той посочи, че има разминаване в данните за смъртността сред пчелите и според информацията в агенцията по храните проблемът не засяга 30% от кошерите, а клони към нула и предположи, че пчеларите не я обявяват по някакви причини. Той не изключи възможността за частична подкрепа \"де минимис\". Порожанов припомни, че ЕК изцяло е забранила ползването на неоникотиноидите, които имат връзка със смъртността, а спазването е въпрос на контрол.", "date": "2018.11.30", "title": "Пчеларите излизат на протест "}
{"url": "https://duma.bg/nay-tamnite-koshmari-sa-presazdadeni-vav-video-n180436", "text": "Мирян Костадинов и група Miry пресъздават най-тъмните човешки кошмари в новото си видео. Nightmare е най-мащабният, но и най-предизвикателният авторски проект на формацията, като за пореден път музиката и текстът са на талантливия фронтмен. Парчето е издържано в най-добрите традиции на дарк инди рока. Видеото е за най-страшните терзания, с които се сблъскват хората в реалността: лудостта, удавянето, борбата за живот и оцеляването в екстремни ситуации. Клипът към сингъла е заснет за 5 дни на различни локации, а в неговото създаване са замесени талантливи музиканти, танцьори и актьори. За да се пресъздаде преминаването на Miry през най-тъмните човешки мъчения и освобождаването му от страха, в снимачния процес се включват актрисите Веселина Михалкова и Гергана Арнаудова (в ролите на медицинските сестри). В продукцията участват и балерините от Varna Dance Theatre, както и над 2000 живи щурци, с които Мирян си партнира в една от сцените. Клипът е дело на Виктoр Добрев и Свилен Славов, които в сътрудничество с изпълнителя са креативният млад екип, стоящ зад сценария, режисурата, заснемането и монтажа на продукцията. Аудиото на песента е записано в студио Renew Sound и е миксирано от Янко Генов в Ирландия. Финалният саундмиксинг на парчето е направен от Джо Лапорта (Sterling Sound) - един от най-търсените професионалисти в световната рок и поп музика. https://drive.google.com/file/d/1pyLzTd4bVHYpE4yvCa1fp_692YxkzIDV/view https://drive.google.com/file/d/17n37UbqJmYsQU8qlILV9xxOZcEowXPoX/view", "date": "2018.11.30", "title": " Най-тъмните кошмари са пресъздадени във видео"}
{"url": "https://duma.bg/turski-potok-shte-se-zabavi-pone-s-godina-n180465", "text": "Продължението на газопровода \"Турски поток\" в Европа ще бъде готово с минимум една година забавяне, съобщи руската агенция Интерфакс. Източници свързват това със забавянето на изграждането на съответната газотранспортна инфраструктура в Централна и Източна Европа. В резултат руският държавен газов гигант \"Газпром\" ще бъде принуден да чака не по-малко от една година след завършването на строителството на \"Турски поток\", за да може да реализира втория етап от проекта за доставка на газ в Европа. Газопроводите, свързващи \"Турски поток\" с Югоизточна Европа, ще бъдат готови не по-рано от януари 2021 г., съобщили пред Interfax Natural Gas Daily източници, близки до проектите. В същото време и двете линии на морския газопровод \"Турски поток\" трябва да заработят в края на 2019 г. Според източник, близък до дъщерната компания на \"Газпром Gastrans\". И сръбският, и българският участък от продължението на \"Турски поток\" ще бъдат готови не по-рано от края на 2020 г. и съответно ще могат да заработят през януари 2021 г. През март тази година Gastrans съобщи, че планира да пусне в експлоатация продължението на \"Турски поток\" през Сърбия до Унгария през октомври 2019 г., припомня Интерфакс.", "date": "2018.11.30", "title": "\"Турски поток\" ще се забави поне с година"}
{"url": "https://duma.bg/praznichna-programa-shte-prevzeme-terminal-1-n180437", "text": "Един от най-активните и любими клубове за жива музика в София - \"Терминал 1\", е готов с празнична програма за декември. Белослава, Рут Колева и Миленита ще са идеалната комбинация за  събота, 1 декември. Руши ще очаква феновете си в четвъртък, 6 декември. Студентите също са добре дошли на ул. \"Ангел Кънчев\" 1, където на 8 декември ги очаква музика за всеки вкус. Групата Mind Trips с вокалите на Алекс Раева ще гостува за първи път в клуба на 12 декември. Последните олд скул хип-хоп и ретро партита ще са на 19 и 20 декември. Супер забавният купон 90`s Kids очаква ценители на 21 декември. Съботата преди Коледа (22 декември) е запазена за феновете на \"Дръм и басс лавина\" - с участието на Bryan Gee (UK), Heist (UK), Mc Darrison (UK) и още Panega/DTK/Kenobi/ Bassmafia (Emil Prize&Mc Hema), Goldrum& Paramether. На връх Рождество Христово се очаква да е празнично и всеки, който усеща порив да стане от трапезата и да се забавлява с готини хора, може дa заповяда в \"Терминал 1\". Hip-hop Live & DJ set с гост Wosh MC следва на 27-и - Стефанов ден. Специалният празничен концерт на група \"Остава\" ще се състои на 29 декември. Истинските ценители на 31 декември ще изпратят старата и ще посрещнат Новата година с любими банди, сред които са музикантите от P.I.F., Rewind, Жлъч, Гена, FeeL и Dolittle на най-високи обороти.", "date": "2018.11.30", "title": "Празнична програма ще превземе \"Терминал 1\""}
{"url": "https://duma.bg/s-blizo-5-sa-poskapnali-zavodskite-tseni-n180463", "text": "Заводските цени през октомври са се повишили с 4,4% в сравнение със същия месец на 2017 година, съобщи НСИ. Увеличение на цените е регистрирано при производството и разпределението на електрическа и топлоенергия и газ - с 5,9%, и в преработващата промишленост - с 4,5%, а в добивната промишленост е отчетено намаление с 5,6%. За вътрешния пазар на годишна база цените растат с 3,9%. Увеличение е регистрирано при производството и разпределението на електрическа и топлоенергия и газ - с 4,9%, и в преработващата промишленост - с 4%, а в добивната промишленост е отчетено намаление на цените с 4,2%. Спрямо септември производствените цени растат с 1,3%, като по-видимо е покачването в енергийния сектор и преработващата промишленост. Спрямо септември цените за вътрешния пазар са поскъпнали с 0,8%. За международния пазар цените нарастват с 5,3% в сравнение със същия месец на 2017-а. Спрямо септември цените се покачват с 2,2% в сравнение с предходния месец.", "date": "2018.11.30", "title": "С близо 5% са поскъпнали заводските цени"}
{"url": "https://duma.bg/svarzaha-gazoprovodite-tap-i-tanap-n180464", "text": "Успешно беше завършено свързването на Трансадриатическия газопровод (TAP) с Трансанадолския газопровод (TANAP), съобщава агенция АНА-МПА, като се позовава на съобщение на TAP. Заварката е била извършена на границата между Гърция и Турция в присъствието на представители на компаниите на двата газопровода. В съобщението се казва, че \"това свързване е още един важен момент в реализирането на Южния газов коридор, един нов енергиен маршрут, който ще увеличи енергийната сигурност и диверсификацията на енергийните доставки. По Южния коридор ще се транспортира природен газ от находището \"Шах Дениз II\" в Каспийско море към Турция и оттам - към европейските пазари\". Генералният директор на TAP Лука Скепати е заявил, че събитието е важна крачка напред и е припомнил, че според графика доставките на природен газ по Южния газов коридор за Европа трябва да започнат през 2020 г. Трансанадолския газопровод (TANAP) преминава през Азербайджан, Грузия и Турция, а Трансадриатическия газопровод (TAP) - през Гърция, Албания и достига до Италия през Адриатическо море. Чрез интерконектора Гърция - България (IGB) и България ще може да получава природен газ от Азербайджан по Южния газов коридор.", "date": "2018.11.30", "title": "Свързаха газопроводите TAП и TАНАП  "}
{"url": "https://duma.bg/sladuri-i-strashilishta-vkashti-ili-domashni-lyubimtsi-za-vseki-vkus-n180435", "text": "Световният ден на домашните любимци се отбелязва в много страни на 30 ноември. В България той не се чества официално, а и повечето хора надали са чували за него. Идеята за учредяването на такава дата се обсъжда още през 1931 г. на Конгреса на природозащитниците във Флоренция (Италия). Представители на различни екологични организации акцентират върху готовността да инициират разнообразни масови мероприятия, насочени към възпитаването у хората на чувството на отговорност за всичко живо на планетата ни. Така в последния ден на есенния месец се организират различни мероприятия, свързани с по-малките ни събратя, с които съжителстваме под един покрив. Събитията минават под мотото, заимствано от прочутото произведение на Антоан дьо Сент-Екзюпери \"Малкият принц\": \"Завинаги си отговорен за онези, които опитомяваш!\" Безброй изследвания доказват, че домашните животни помагат в борбата с редица болести, сред които са алергиите, астмата, депресията, а също така подобряват атмосферата в семейните отношения. Малчуганите, чието детство минава в компанията на куче или котка, доста по-рядко се карат с родителите си, имат по-висока самооценка и се радват на много приятели. Преди да станете горди собственици на гальовна сиамка или достолепен лабрадор, най-добре е да се консултирате с ветеринар (именно с лекар, а не с продавач от зоомагазина). Специалистът ще ви даде адекватни препоръки за условията за отглеждане на всеки представител на фауната, ще разкрие колко често трябва да се разхожда и с какво да се храни. Ако прецените, че имате възможност да осигурите на животинчето всички необходими условия, нищо не пречи поне да пробвате дали ще имате достатъчно време и търпение да му се посветите. Псета, мъркащи писани, дори влечуги, гризачи и двуутробни има за всеки вкус. Но някои домашни любимци са доста екзотични. Колкото и невероятно да изглежда, бозайниците от семейство Камилови (по-известни като лами) са домашни любимци вече над 3 хил. години. Първи се опитват да ги опитомят перуанските индианци, живеещи в Андите. Ламите са разпространени предимно в Латинска Америка. Традиционно се свързват с Перу и скотовъдството на инките. Отглеждат се заради вълната, млякото и месото им, но се използват и като товарни животни. Но понеже ламите са изключително интелигентни и социални, напоследък все повече хора се грижат за тях като за домашни любимци. Козината им е много по-мека от дивите им събратя. А и живеят доста дълго - 20-25 години. Може да се купи за 500-1000 долара, но някои видове струват над 3000. Добре е да се знае също, че ако ламата се почувства застрашена, е много вероятно да започне да плюе. Сред необичайните домашни любимци напоследък често се срещат и понита. В сравнение с останалите коне, тези дребни жребчета имат по-дебели гриви и опашки, по-къси крака, по-тежки кости, по-дебел врат и глави с по-широки чела. Основният критерий за тази порода е височината. Според общоприетите стандарти за пони се смята кон, чийто ръст не надвишава 147 см. Съществуват над 100 вида различни породи. Някои от най-известните са шотландско пони, конемара, хокайдо, уелско, ексмоор, дартмоор, американско, аржентинско, исландско и т.н. Предците на тези животни са обитавали Северна Европа, Франция и Британските острови. Заради тяхната миловидна външност днес може да се срещнат почти във всяка страна по света - не само в зоопарка и цирка, но и в парка, и на улицата. За съжаление обаче стопаните им не толкова се радват на приятелството с тези дребни кончета а се стремят да спечелят от тях, като предлагат на всички желаещи да се снимат с животните срещу заплащане. Явно целят по този начин да избият платената за тях сума, която често възлиза на около 2500 долара. Хората, които споделят с приятелите си, че искат да си вземат крокодил вкъщи, общо взето, се натъкват на една и съща реакция: повечето разумни същества смятат, че това е доста лоша идея. Аргументът, че благодарение на едрото влечуго къщата винаги ще има естествена охрана, категорично отстъпва пред многото минуси на това начинание. Египтяните се опитват да ги опитомят още през V в.н.е. Но тази идея не води до нищо добро. Хищникът завинаги си остава хищник. Затова твърдението, че крокодилът у дома е лоша идея, е добре да се приеме за абсолютна аксиома. Не вярвате? Гледайте филма \"Залавянето на крокодила-убиец\". Още ли не сте убедени? Вижте тогава цената, на която обикновено се продават тези влечуги. А тя варира от 300 до 3000 евро. Продължавате да искате крокодил за домашен любимец? Вземете си. И поемете отговорност за всички възможни последици. Като една от тях е фактът, че може да останете без приятели, защото малцина ще посмеят да прекрачат дома ви, докато в него живее страховито влечуго. Ако търсите алтернатива на огромните животни и се замисляте за нещо малко и грозно, а стремежът да опитомите хлебарки продължава да удря на камък, вземете си гладка ноктеста жаба. Живота си прекарва във водата, където не само търси и улавя храната, но и нощува, и се размножава. Това земноводно изобщо не е капризно за отглеждане в домашни условия. Добре е температурата в аквариума (с филтър) да е между 17 и 25 градуса. Експериментално е установено, че тези животинчета предпочитат места без растителност, а и излишните щуротии може да допринесат за развитие на куп болести. Храненето на жабите се свежда основно до ларви на мухи от рибарските магазини, но са като лешояди - кльопат всичко. Размножаването им в изкуствена среда е малко по-трудно, но това е дълга тема... Продават се на доста приемливи цени - между 50 и 100 долара. Малцина се престрашават да си вземат за домашен любимец кенгуру. И това изобщо не е чудно, имайки предвид размерите на това животно. Не бива да се забравя и фактът, че се среща само в Австралия, въпреки че има по-малък роднина, наречен уолаби (Wallaby), който обитава о-в Тасмания и Нова Гвинея. Най-характерното за тези торбести бозайници от семейство Двуутробни е, че са дневни животни и са вегетарианци. Живеят на стада, водени от един възрастен мъжкар. Придвижват се със скокове, като големите кенгурута се движат със скорост до 80 км/ч. Голямата им опашка служи като балансьор. А някои от тях дори могат да плуват. Новородените са съвсем малки - около 2,5 см и тежат едва 1 грам. Живеят в торбата на майката, докато пораснат - около 7-10 месеца. За да поемете грижите с доставката на едно такова зверче от Зеления континент до апартамента ви, трябва наистина да сте голям фен на тези торбести. А и цената може неприятно да ви изненада: за малкото животинче искат около 3000 долара. Обаче грижите за тях са доста лесни: дайте им повече трева и растения, за да се нахранят, и им осигурите голяма къща с двор, чиито размери са не по-малки от футболно игрище. Колко му е...", "date": "2018.11.30", "title": "Сладури и страшилища вкъщи, или домашни любимци за всеки вкус"}
{"url": "https://duma.bg/metoo-n180441", "text": "Испанската актриса Виктория Абрил говори на форума Me Too, който е част от програмата на Международния панаир на книгата в Гуадалахара, Мексико, най-голямото издателско събитие в испаноговорящия свят", "date": "2018.11.30", "title": "#MeToo"}
{"url": "https://duma.bg/zhivot-kato-na-kino-s-militsa-gladnishka-i-mihail-yosifov-sekstet-n180444", "text": "Милица Гладнишка и Михаил Йосифов секстет, със специалното участие на Васил Спасов - пиано, ще представят за първи път програмата с филмова музика \"Живот като на кино\" на 1 декември от 22 ч. Сцената на \"София лайв клуб\" ще оживее с истории и персонажи от игрални и анимационни филми. Комедия, драма или трилър - Милица Гладнишка с размах ще преведе публиката през различни житейски ситуации и състояния. Ще се докосне до художествени истории, поднесени по най-истинския музикален начин. Как звучи сексът в града, как са я карали семейство Флинтстоун в каменната ера, как с темпо и ентусиазъм се прави ремонт в България през 70-те г. на XX век, в опасност ли са 101 далматинеца - това са някои от историите, които Гладнишка и Михаил Йосифов секстет ще разкажат с музика. Репертоарът включва и песни от \"Амадеус\", \"Зеленият път\", \"Маската\", \"Семейство Мейзга\".  Освен успешното си партньорство с Михаил Йосифов секстет - една любовна история, която започва преди 8 години, Милица Гладнишка участва и в други проекти. През 2019 г., заедно с режисьорката Веселка Кунчева започват работа по театрален проект по книгата \"1984\" на Оруел. А 2018 г. Милица определя като \"годината на филхармонията в моя живот\" - заради съвместните й концерти с Васил Петров и Шуменската филхармония, с Филип Аврамов и Плевенската филхармония, както и концерти със Софийската и Бургаската филхармония.", "date": "2018.11.30", "title": "\"Живот като на кино\" с Милица Гладнишка и Михаил Йосифов секстет   "}
{"url": "https://duma.bg/kontsert-posveten-na-petko-staynov-n180442", "text": "Оркестър \"Симфониета \"София\" при Общинския културен институт \"Надежда\" ще изнесе концерт по случай 122 години от рождението на един от най-ярките български композитори Петко Стайнов. Събитието е днес, 30 ноември, от 19 ч. в НМУ \"Л. Пипков\" под диригентството на Свилен Симеонов. В програмата са включени незабравими произведения от Петко Стайнов и български съвременни композитори - \"Младежка увертюра\"; Симфонична поема \"Легенда\"; Симфонична сюита \"Приказка\"- части: \"Змей\", \"Педя човек\", \"Пусто горе тилилейско\" в аранжимент на проф. Пламен Джуров,  Юли Дамянов - \"Влашка ръченица\", Марин Големинов - \"Танц\" из \"Пет скици за струнен оркестър\". Входът е свободен. Събитието се организира  съвместно с фондация \"Петко Груев Стайнов\" и ОКИ \"Надежда\".", "date": "2018.11.30", "title": "Концерт, посветен на Петко Стайнов "}
{"url": "https://duma.bg/natfiz-uchastva-v-proekt-za-studentski-filmov-pazar-n180443", "text": "Ректорът на НАТФИЗ проф. д-р Станислав Семерджиев, проф. Любомир Халачев, д-р Ема Константинова, докторантът Александра Генова и 15 студенти от специалностите филмова и телевизионна режисура, филмово и телевизионно операторство, филмов и телевизионен монтаж и магистърската мениджмънт в екранните изкуства са сред участниците в проекта \"Student Film Market\" на Baltic Film & Media School (BFMS) от Талинския университет, който се провежда в Естония и се подпомага по програма \"Еразъм+\". \"Student Film Market\" има за задача проектирането на онлайн платформа, в която училищата-членове на CILECT, както и училища-нечленове на CILECT, ще могат да публикуват съдържание - късометражни филми и филми от \"The Cilect Prize\". Целта е създаването на виртуален маркет за студентски филми, който да спомогне разпространението им и да стимулира регистрацията на продуцентските къщи. Международната среща на партньорите по проекта в Талин, Естония, е първата от дейностите по проекта. ", "date": "2018.11.30", "title": "НАТФИЗ участва в проект за студентски филмов пазар"}
{"url": "https://duma.bg/dragomir-stoynev-gerb-se-gotvyat-da-manipulirat-izborite-n180476", "text": "Отказът на ГЕРБ да осигурят 50 млн. лв. за машинно гласуване означава, че се готвят да манипулират изборите. Това заяви от парламентарната трибуна вчера зам.-председателят на ПГ на \"БСП за България\" Драгомир Стойнев. \"По нашето законодателство трябва да се закупят машини за машинното гласуване и да се осигурят 50 млн. лв. за това. Ако от ГЕРБ откажат и са против волята на българските граждани, това ясно показва, че се готвят да манипулират изборите\", предупреди Стойнев. Депутатите спориха близо два часа за финансирането на ЦИК за следващата година в рамките на второ четене на новия държавен бюджет. Мнозинството отхвърли предложението на БСП в бюджета на ЦИК да се заложат необходимите 50 млн. лв. за машинно гласуване за предстоящите европейски и местни избори. Социалистите атакуваха властта, че не спазва закона, защото машинното гласуване е заложено в Изборния кодекс от няколко години и е съобразено с резултата от националния референдум по въпроса. \"До какво дъно достигнахме днес, че дискутираме дали да се спази законът, или не\", възмути се депутатът от левицата Филип Попов. Стойнев напомни за многократните обещания на финансовия министър, че ще осигури тези средства, когато машинното гласуване бъде заявено в закона, а това вече е факт. \"Българските избиратели ясно и категорично заявяват, че искат машинно гласуване. С него ще се избегнат всякакви манипулации и интерпретации на вота. Знаем какво се случва в конкретни секции - манипулации на вота. И могат тези съмнения да бъдат изчистени\", подчерта Стойнев. \"ГЕРБ за прозрачни избори ли са? Крайно време е да навлезем в 21 век\", призова социалистът. \"50 млн. лв. са предвидени и се намират в централния бюджет и ще бъдат насочени тогава, когато имаме условия\", увери бюджетничката на ГЕРБ Менда Стоянова. Това бе повод зам.-председателят на ПГ на \"БСП за България\" Крум Зарков да й припомни за същия казус от предния ден, който разгневи майките на деца с увреждания, заради уж заложените в бюджета, а не в съответния закон, 71 млн. за асистентски услуги. \"Машините обезпечават честността на изборния процес, записани са в законодателството ни от 2014 г. и всякакви аргументи, че не е възможно и има технически причини, са неадекватни\", отсече Зарков. Той припомни, че през 2018 г. не е имало избори, но бюджетът на ЦИК е бил 4,38 млн. лв., от които капиталовите разходи са 200 000 лв. През 2019 г. ни предстоят две сигурни кампании и една много вероятна, но бюджетът на ЦИК се увеличава само с около 400 000 лв., а капиталовите разходи остават същите. Няма логика в това, изборният процес не е обезпечен, категоричен бе левият депутат.  Зам.-председателят на ПГ на \"БСП за България\" Георги Свиленски попита шефа на предизборния щаб на ГЕРБ Цветан Цветанов дали е готов да изведе партията си на избори с машинно гласуване или може да прави избори само с бюлетини, с писане на протоколи и манипулации. Той припомни случая в \"Арена Армеец\" през 2015 г., когато властта 15 часа държа членовете на СИК, ЦИК и РИК да припадат, умират от глад и жажда. \"75% сгрешени протоколи. Ако имаше машини тогава, изборният процес щеше да приключи в 8,15 ч. и нямаше Цветанов да брои десетата победа, а първата загуба\", заяви Свиленски, който оглавява предизборния щаб на БСП. ", "date": "2018.11.30", "title": "Драгомир Стойнев:  ГЕРБ се готвят да манипулират изборите"}
{"url": "https://duma.bg/gerb-nedovolni-ot-bnr-i-bnt-n180475", "text": "Управляващите са недоволни от обществената телевизия и радио и искат да ги реформират. Това стана ясно вчера в парламента при гласуването на второ четене на бюджетите на БНТ, БНР и БТА. Шефът на комисията по култура и медии в парламента Вежди Рашидов обяви от трибуната, че ще инициира дебат за реформа в обществените медии. \"Може ли на 6 милиона държава да имаме три обществени медии с по един генерален директор с по трима заместници? Време е да се помисли каква реформа да се направи. Или са обществени медии, или са търговско дружество. След това можем да говорим за повече пари, защото парите невинаги служат на обществото\", заяви Рашидов.  След едночасов дебат мнозинството отхвърли предложението на БСП за увеличаване на бюджетите на БНР и БНТ с по 5 млн. лв. Държавната субсидия за следващата година на националното радио остава 44,3 млн. лв., на БНТ - 67,7 млн. лв., а на БТА - 5,1 млн. лв. Мотивът на социалистите бе, че с по-добре финансирани медии ще се намалят фалшивите новини. Според Александър Симов качествена журналистика се прави с добро финансиране. \"Проблемът с фалшивите новини е, че се тиражират дори и от трибуната на Народното събрание. Битката с тях не е битка с пари\", смята Рашидов. По думите му обществените медии получавали и външно финансиране. Скулпторът обвини БСП, че използва срещу ГЕРБ фалшиви новини. \"Нито едно правителство не можа да въведе фонд \"Радио и телевизия\", вероятно защото никой не смее да въведе такси. Проблемът е, че сега шефовете трябва да идат да коленичат за пари при финансовия министър\", каза депутатът от БСП Антон Кутев. Според него трябва да се помисли и за финансиране на частните медии, за да изпълняват и те роля на обществени. Тома Биков от ГЕРБ пък изтъкна, че обществените медии у нас се ползват със свобода на словото. БНР е една от най-критичните медии по отношение на управлението, което доказвало, че там няма политическа намеса, смята гербаджията. Биков също признава, че този сектор е недофинансиран, но според него е илюзия, че по-голямото финансиране ще реши въпроса с фалшивите новини, които се правели целенасочено, за да внесат смут в обществото. ", "date": "2018.11.30", "title": "ГЕРБ недоволни от БНР и БНТ"}
{"url": "https://duma.bg/razprostranenieto-na-hiv-u-nas-e-dvoyno-po-malko-ot-es-n180472", "text": "България е страна с ниско разпространение на ХИВ сред общото население - 2,8 на 100 000 души. Това е два пъти по-малко от средното за ЕС, което е 5,7 на 100 000. Това обявиха от МЗ по повод Европейската седмица на тестването за ХИВ, хепатит В и хепатит С и Световния ден за борба срещу СПИН, който тази година ще премине под мотото \"Узнай своя статус\". Към 30 октомври 2018 г. общо 1473 души с ХИВ се проследяват в петте сектора за лечение на пациентите с ХИВ/СПИН в София, Пловдив, Варна, Плевен и Стара Загора, а 1391 (94%) от тях получават съвременна антиретровирусна терапия. Прилагането й удължава живота на пациентите и подобрява качеството им на живот. Осигурени са всички необходими тестове и консумативи за провеждане на безплатни изследвания за ХИВ и мониторинг на терапията, увериха от МЗ. По път на инфектиране с ХИВ се запазва тенденцията от последните години. И през т.г. 88% от новорегистрираните се инфектирали по сексуален път, а 10% са инфектирани при инжекционна употреба на наркотици. 54% от новорегистрирани са мъже, които правят секс с мъже. Тази година най-засегната е възрастовата група 30-39 г. - 38%, следвана от 20-29-годишните - 29%. Данните показват, че 97% от новите случаи през 2018 г. са български граждани, а останалите 7% са граждани на други държави. От началото на годината до октомври над 242 души се изследвали за ХИВ. През периода 1986 г. - 16 ноември 11.2018 г. в България са регистрирани общо 2984 души с ХИВ инфекция. От началото на 2018 г. до средата на ноември са открити нови 269 ХИВ серопозитивни, а до края на годината се очаква техният брой да нарасне с още 30, посочи д-р Тонка Върлева.  През 2017 г. новорегистрираните случаи са 241. Запазва се тенденцията от последните години броят на новорегистрираните мъже да е многократно по-голям от инфектираните жени. Съотношението на инфектираните мъже и жени през т.г. е 8:1 (240 мъже и 29 жени). МЗ работи по създаването на \"Национална програма за превенция и контрол на вирусните хепатити в РБългария за периода 2019-2023 г.\". Досега такава програма не е имало. В работната група по изработването й са включени национални консултанти, експерти, представители на всички заинтересовани институции и неправителствени организации. До 1 март 2019 г. трябва да е готова, след което проектът ще бъде публикуван за обществено обсъждане, съобщи зам.-министърът на здравеопазването Светлана Йорданова.", "date": "2018.11.30", "title": "Разпространението на ХИВ у нас е двойно по-малко от ЕС"}
{"url": "https://duma.bg/simeonov-s-neprilichno-predlozhenie-kam-deputat-ot-bsp-n180473", "text": "Бившият вицепремиер по демографската политика и настоящ депутат от \"Обединени патриоти\" Валери Симеонов обиди вчера от парламентарната трибуна народния представител от БСП Виолета Желева, предлагайки й 20 400 лв., за да роди три деца. По време на второ четене на бюджета за 2019 г. лидерът на НФСБ се разгневи на предложението на левицата млади родители, които са се осигурявали две години назад, да получават еднократна помощ при раждане на второ и трето дете в размер на 10 минимални заплати, или възлизаща на 6400 лв. Симеонов изригна след аргумента на Желева, че с материалното стимулиране не се изчерпват мерките срещу демографския проблем, но то може да бъде една от тях.  \"Желева е млада. Нека да попита майка си и баща си, техните баби и дядовци, по колко деца са имали и какви материални стимули са получавали. Да пита и Дора Янкова\", каза Симеонов. Според него това предложение насаждало в обществото погрешно становище, че с материално стимулиране може да се реши демографският проблем. \"По никакъв начин не съм съгласен, че с помощи за деца и материално стимулиране ще се увеличи раждаемостта. Няма пряка връзка между сумата, която се определя за дете, и раждаемостта. На г-жа Желева лично аз, понеже съм леко случаен в политиката, собственик съм на няколко фирми от 1992 г., успешни, поемам сериозен ангажимент - 20 400 лв. ще ви ги дам за три поредни раждания на деца. Хайде да видим за колко време ще усвоите тези пари\", заяде се Симеонов и обвини левицата в популизъм и опит да саботира бюджета.  Мнозинството отхвърли предложението на БСП бюджетът на социалното министерство да се увеличи със 190 млн. лв. - за разширяване на обхвата на еднократната помощ за ученици от малките класове, за майките студентки и помощта за второ и трето дете. Помощите за раждане остават 250 лв. за първо дете, 600 за второ и по 600 за близнаци.", "date": "2018.11.30", "title": "Симеонов с неприлично предложение към депутат от БСП"}
{"url": "https://duma.bg/levitsata-byudzhetat-uvelichava-neravenstvata-n180474", "text": "Бюджетът за 2019 г. носи със себе си все по-големи неравенства и ще продължи да отдалечава България от Европа. Това заяви вчера от парламентарната трибуна депутатът от БСП Жельо Бойчев по време на дебата по второ четене на новия държавен бюджет. \"В новата фискална рамка се запазва съотношението - 70% приходи от косвени данъци за сметка на преките данъци, което прехвърля тежестта върху най-ниско доходните групи от българското население. Управляващите не подкрепиха предложението на левицата за въвеждане на по-справедливо данъчно облагане\", подчерта социалистът. Бойчев посочи като тежък проблем в България все по-големите регионални различия. Има региони \"бели петна\", където хората са оставени без перспектива за развитие. Отхвърлено бе предложението на левицата за създаване на Фонд регионално развитие в рамките на 300 млн. лв., насочен към стимулиране на изостаналите региони, и на Фонд за рехабилитация на четвъртокласната пътна мрежа, в рамките на 400 млн. лв. Бойчев открои като тежък проблем и все по-големия спад на инвестиции. \"Отговор обаче в бюджета няма\", обобщи депутатът от БСП. Новият бюджет не дава перспективи за икономическо развитие и не отговаря на основните потребности на хората, които протестират на улицата, каза и народната представителка от левицата Надя Клисурска. Няма яснота и как властта ще се справи с крещящата демографска катастрофа, нито с ниските доходи или социалното разслоение. Приоритет на ГЕРБ е всяка година да занижава приходната част на бюджета и по този начин разходната част не отговаря на нормалните потребности на хората, каза Клисурска и определи бюджета като \"консервативен\".", "date": "2018.11.30", "title": "Левицата: Бюджетът увеличава неравенствата"}
{"url": "https://duma.bg/registriraha-parvi-za-sezona-sluchay-na-grip-n180471", "text": "Преди дни Националната референтна лаборатория доказа първите случаи на грип в София. Щамът е от циркулиралиралия през миналия сезон \"Мичиган\" (H1N1, тип А), известен като свински грип, обясни проф. Тодор Кантарджиев, директор на Националния център по заразни и паразитни болести. По думите му от него боледуват предимно млади хора, докато по-възрастните са засягани по-често от щама \"Сингапур\" (Н3N2, тип А).  Установеният у нас щам засяга белия дроб. \"През последните години едно от усложненията на тежката пневмония при грипа се явява системната аспергилоза. Лечението е изключително скъпо\", предупреди специалистът. По думите му в момента в почти цялата страна хората се оплакват от кашлица, която отшумява, но продължава с месеци. Това обаче са рино вируси, характерни за есента. “Все още не са дошли характерните за зимата вируси, но хората с кашлица, трябва да са по-внимателни, защото са по-податливи на грипа, който ще се разпространи до края на месеца\", предупреди проф. Кантарджиев. Важно е да се прави разлика между сезонните вирусни инфекции и симптомите на грип. \"При рино вирус или корона вирус се събуждаш с болки в гърлото, появява се хрема, запушен нос. Докато при сезонния грип симптомите са висока температура, болки в ставите, главоболие, слабост и дразнене на очите от светлината\", поясни проф. Кантарджиев. Грипът се развива бързо до 2 часа. Опасните симптоми са задух, особено при децата, кожата става сиво-синя и болният трябва веднага да потърси лекарска помощ. Грипът за разлика от всички зимни инфекции има кратък инкубационен период - ден-ден и половина. Човек е заразен от пет до седем дни, поясни директорът на Националния център по заразни и паразитни болести.", "date": "2018.11.30", "title": "Регистрираха първи за сезона случай на грип"}
{"url": "https://duma.bg/dva-stolichni-kvartala-otnovo-izlizat-na-protest-n180470", "text": "Два столични квартала ще излязат на протест - това са кв. \"Обеля\" и кв. \"Красна поляна\". Жителите на \"Обеля\" вече изразиха веднъж недоволството си от бездействието и безотговорното поведение на местната администрация към проблемите в квартала им. Според хората спешно трябва да се намери решение на въпроси като ограничаване на непрекъснатото застрояване на зелените площи, което лишава децата им от места за отдих и игра. Хората недоволстват и от липсата на паркоместа, които системно намаляват заради разрастващото се строителство. В района няма и достатъчно детски ясли и градини. \"Обеля\" е поредният квартал в София, който страда от лоша инфраструктура и е необходим цялостен ремонт на вътрешно-кварталните улици, категорични са хората. Конкретно те настояват за цялостен ремонт на ул.\"Обелски могили\", включващ изграждане на дъждоприемни шахти, тротоари и настилка. Вторият протест в района ще се проведе в неделя, 2 декември, от 12 ч. в свободното пространство между блокове 116 и 117. За 11 декември пък е планиран протест в \"Красна поляна\". Той е срещу мръсния въздух, който жителите му дишат от години. Той е под наслов \"Отоплението с боклуци убива децата ни\" и е планиран от 18 ч. на бул. \"Княгиня Мария Луиза\" 22, където се намира една от сградите на Министерството на околната среда и водите. ДУМА припомня, че жителите на квартала от години се оплакват от изгарянето на нерегламентирани материали като гуми и кабели от живеещите наблизо роми.  ", "date": "2018.11.30", "title": "Два столични квартала отново излизат на протест"}
{"url": "https://duma.bg/otbelyazvat-75-ta-godishnina-ot-smartta-na-todor-angelov-bozhanata-n180469", "text": "Българските антифашисти ще поднесат цветя и ще се поклонят пред паметника на Тодор Ангелов - Божаната в Кюстендил по повод 75-годишнината от смъртта му. Това съобщи Борис Цветков, председател на РС на БСП в район \"Искър\" и на ГС на БАС в София. Очаква се цветя да бъдат поднесени и от името на групата на българските представители от БСП и ПЕС в Европейския парламент пред паметника на героя от антифашистката съпротива на площад \"Раймонд Фоукарт\" в Брюксел.   Тодор Ангелов участва в Септемврийското въстание, има издадена смъртна присъда срещу него и затова живее в чужбина. Участва в организирането на десетки саботажи срещу комуникации, складове и фабрични обекти, впрегнати в германската военна машина. Негова е и заслугата за унищожаването в Брюксел на списъците с хиляди евреи, набелязани за изпращане в лагерите на смъртта. Разстрелян е на 30 ноември 1943 г.  ", "date": "2018.11.30", "title": "Отбелязват 75-та годишнина от смъртта на Тодор Ангелов - Божаната "}
{"url": "https://duma.bg/vks-proveryava-resheniyata-za-zadarzhaneto-na-ivancheva-i-petrova-n180468", "text": "Председателят на Върховния касационен съд (ВКС) Лозан Панов е наредил да се извърши проверка на организацията на дейността на Апелативния специализиран съд (АСНС) във връзка с мерките на Десислава Иванчева и Биляна Петрова и протестирането на определенията на първоинстанционния съд. При проверката трябва да бъдат установени колко са въззивните наказателни частни дела, както и администрирането на сезиращите документи по частните дела, регистрирането и образуването на делата, изборът на съдия-докладчик и на членовете на съдебните състави, сроковете за произнасяне. Проверката е възложена на Галина Захарова, заместник-председател на ВКС и ръководител на Наказателната колегия. По-късно обаче от от Специализираната прокуратура обявиха, че няма да предоставят делото срещу Десислава Иванчева и Биляна Петрова на съдиите от ВКС за проверка и призовават АСНС също да не дава материалите, докато не се реши мярката за неотклонение и на двете. ", "date": "2018.11.30", "title": "ВКС проверява решенията за задържането на Иванчева и Петрова"}
