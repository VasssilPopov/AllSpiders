{"url": "https://duma.bg/prezidentat-popilya-vlastta-zaradi-samoletite-n194975", "text": "По-ниската цена на Ф-16, която правителството ще плати за самолетите, се дължи на сериозно орязване на оборудването, предупреди президентът Румен Радев. \"Пълният пакет от 8 изтребители заедно с оборудването е 3,45 млрд. лв. с ДДС, в същото време правителството говори за 2,2 млрд. лв. без ДДС. Направете си сметката, но имаме сериозно орязване\", заяви държавният глава през уикенда. \"След опорочената процедура за избор с мотив малко на брой, скъпи, но с големи възможности самолети, сега се движим към малко на брой, все още скъпи, но с жестоко орязани способности. Реалностите разкриват непрекъснато наивността и неподготвеността на правителството относно американското законодателство\", посочи Радев в тв интервю. Според президента, за да бъде Ф-16 многофункционален самолет, да се експлоатира надеждно у нас и да бъде в оперативна готовност, означава от тези 8 самолета поне 6-7 да летят. За целта обаче трябва да се плати началната цена, предложена от САЩ, а ако това не стане, разликата в цената ще е за сметка на многофункционални способности, въоръжение, оборудване и оперативна готовност на самолета. \"В този вид Ф-16 не може да ни върши работа, както е приело НС по проекта за инвестиционния разход и заложените минимални бойни възможности за този самолет. Ако нещо от това не се осигури, властта да каже колко струва, кога смята да се доставя, какво ще остави на следващите правителства да плащат, защото плащане ще има и то ще е голямо - още 1 млрд. лв. Ако изтребителите не разполагат с високоточни боеприпаси, достатъчно контейнери за целеуказване, достатъчно ракети \"въздух-въздух\" и наземно оборудване, те могат да бъдат използвани за прекрасно авиошоу\", предупреди президентът. Военният министър Красимир Каракачанов не разбирал откъде е разликата от 1 млрд. лв., за която говори президентът. \"Цената на изтребителите Ф-16 е 2,2 млрд. лв. Не знам откъде Радев твърди, че са 3,2 млрд. лв., след като още преди 10 дни сме му изпратили по негово искане предложението за договор\", увери той. Каракачанов призна \"за определени корекции\" в договора със САЩ и увери, че президентът бил информиран. Според него вече \"сме на крачка\" от сделка със САЩ и ако се стигне до подписване на договора, всичко ще е приключило до месец. Президентът призова управляващите да оправят разногласията си за това кой ще ремонтира руските щурмови самолети Су-25, след като в Москва шефката на НС Цвета Караянчева покани руски специалисти, а МО е сключило договор с Беларус. \"Имаме нужда от тези самолети. Искам да видя на изхода един ремонтиран Су-25, надежден още доста години, защото това е ударното ни средство до пристигането на нов многофункционален изтребител и пълното му усвояване и окомплектоване, което ще отнеме доста време\", подчерта Радев. \"Аз няма какво да се разбирам, има закон и съм длъжен да го изпълнявам. СУ-25 ще бъдат ремонтирани в Беларус, парите са преведени\", бе отговорът на Каракачанов.  \"Вместо да подаде оставка след изнесените данни от президента Радев за бойните самолети, които ще купуваме от САЩ, Каракачанов влезе в обяснителен режим и за пореден път не доизказа истината\", коментира членът на ИБ на БСП Атанас Зафиров.", "date": "2019.07.01", "title": "Президентът попиля властта заради самолетите"}
{"url": "https://duma.bg/elena-yoncheva-api-se-opitva-da-prikrie-proverkata-na-patishtata-n194971", "text": "АПИ се опитва да прикрие проверката в независима европейска лаборатория на пътища и магистрали у нас и открито се подиграва с българските избиратели. Това заяви евродепутатът от БСП Елена Йончева на брифинг. По думите й агенцията отказва да даде разрешение за взимане на вертикални проби на ядки от трасетата, строени и ремонтирани през последните 5 години, които да бъдат изследвани. \"Вместо това АПИ ни запознава с проектите на тези точки, но те са необходими едва след като имаме резултати от тях. В противен случай те са безполезни\", уточни Йончева. Лабораторните изследвания ще покажат дебелината, количеството от материал и отделните пластове на пътната настилка, използването на неподходящи материали и нивото на сцепление, категорична е тя. Ще сезираме европейските институции за начина, по който се укрива информация от българите, обяви Йончева.  Зам.-председателят на ПГ на \"БСП за България\" Георги Свиленски призова МРРБ и АПИ незабавно да кажат разрешават или не независима европейска експертиза на пътищата. Стоят и се крият, защото ги е страх и знаят истината, подчерта той.  \"Не искаме да четем розовите приказки за пътищата, които ни разказва и ни пише Бойко Борисов. Искаме истината, не да политизираме проблема\", категоричен е зам.-председателят на ПГ \"БСП за България\" Христо Проданов.", "date": "2019.07.01", "title": "Елена Йончева:    АПИ се опитва да прикрие проверката на пътищата"}
{"url": "https://duma.bg/115-meditsi-vav-vidin-podadoha-kolektivna-ostavka-n194969", "text": "Медици от болницата във Видин подадоха колективна оставка в събота. След месеци на финансови проблеми и протести 109 медицински сестри, рентгенолози и лаборанти обявиха, че напускат. Към тях се присъединяват и шестима лекари, включително и двама завеждащи отделение. Основният аргумент на напускащите е унизителното заплащане и недостигът на кадри. Според тях решенията на проблема са изчерпани след срещите между ръководството на болницата и здравния министър преди дни. Тогава Кирил Ананиев обяви, че имало средства, но болниците трябвало да си ги заработят, като обслужват повече пациенти. Ако това не стане, можело да се мисли за окрупняване на болници в Северозападна България. Кирил Ананиев посочи, че от години дебатите в сектора се изчерпват с това, че са необходими допълнителни средства, независимо че разходите за здравеопазване нарастват всяка година. Министър Ананиев уточни, че се водят преговори с банките, за да бъдат подпомогнати болниците с най-сериозни задължения. Лекари от Националната кардиологична болница алармират, че има опасност да бъде загубен единственият у нас Център за лечение на вродени детски сърдечни малформации заради липса на специалисти. Между 8 и 10 деца на 1000 живородени имат сърдечни малформации, каза д-р Стоян Лазаров, началник на отделението по хирургия на вродените сърдечни малформации. Детските кардиолози настояват Здравната каса да поеме медицинските изделия при сърдечни операции на деца.", "date": "2019.07.01", "title": "115 медици във Видин подадоха колективна оставка"}
{"url": "https://duma.bg/istoritsi-se-vdigat-na-bunt-sreshtu-mon-n194970", "text": "Яростната критикарка на учебниците по история за Х клас Евелина Келбечева се представя пред медиите като професор от Американския университет в Благоевград. Тя обаче не е професор, не е дори доцент, сочи справка на ДУМА в регистъра на академичния състав в Националния център за информация и документация (НАЦИД) при МОН. В регистъра Евелина Петрова Келбечева фигурира единствено като \"кандидат на науките\", което означава, че е защитила кандидатска дисертация по социалистическо време (днес тази образователна и научна степен се нарича \"доктор по\"), според историци тя е кандидат на науките по археология. Келбечева обаче бе привлечена в МОН като един от авторите на учебната програма по история на България и на учебното съдържание за социалистическия период. Тя и журналистът Христо Христов, занимаващ се с ДС - двама лаици в професията, са наети в център на МОН да обучават учителите по история, възмущават се университетски преподаватели. Нещо повече - след като в МОН завърши успешно процедурата по оценяването и одобряването на пет учебника по история за Х клас с авторски колективи от хабилитирани вузовски и академични учени, оценени положително от рецензенти, от комисии и от учителите, Келбечева и Христов подеха публична атака, че в тях престъпленията на \"комунистическия режим\" не са представени достатъчно пълно. Един от написалите учебника на изд. \"Рива\" доц. Лъчезар Стоянов пък заяви публично, че \"комунизмът\" трябва да се описва единствено като престъпен режим, без да се допускат в учебниците положителни факти и оценки за него. Министър Красимир Вълчев ненадейно спря отпечатването на учебниците и изпрати до петте издателства предписание да включат в тях 12 конкретни текста, поискани субективно от Келбечева и Христов.  Историците специалисти смятат, че политическата атака е изведена на държавно ниво, че в учебниците социалистическият период е представен професионално и в достатъчна степен и че \"площадният натиск\" срещу известни учени не може да бъде превръщан в държавна политика. Сред преподавателите историци зрее бунт срещу натрапването на лаишки и недоказани тези в учебниците и срещу политическите действия на МОН. В медиите се промъкна версия, че Вълчев е спрял  учебниците по лично разпореждане на Бойко Борисов. В интернет е пусната петиция в защита на академизма срещу политическия диктат и цензура в училището.", "date": "2019.07.01", "title": "Историци се вдигат на бунт срещу МОН "}
{"url": "https://duma.bg/raste-natiskat-za-ostavka-na-ananiev-n194977", "text": "Реформата на здравния министър Кирил Ананиев е на път да се провали, а натискът за оставката му сериозно се увеличава през последните дни. След като в края на миналата седмица здравни работници от Враца призоваха министърът да подаде оставка, вчера от сдружение \"Асоциация пулмонална хипертония\" също поискаха Ананиев да напусне поста си. От асоциацията го обвиниха в бездействие по отношение на болните, нуждаещи се от белодробна трансплантация. На бунт се вдигнаха и медици от Видин и 115 подадоха колективна оставка. Бившият ресорен министър и първи шеф на НЗОК д-р Илко Семерджиев пък прогнозира сериозна криза в здравеопазването и административен фалит на болници.", "date": "2019.07.01", "title": "Расте натискът за оставка на Ананиев"}
{"url": "https://duma.bg/korneliya-ninova-s-chetiri-ostri-vaprosa-kam-boyko-borisov-n194974", "text": "Лидерът на БСП Корнелия Нинова отправи през Фейсбук четири остри въпроса към премиера Бойко Борисов. \"Г-н Борисов, Вашият вицепремиер Каракачанов твърди, че има подписан договор с Беларус и преведени пари за ремонт на СУ-25. Вашият министър Караниколов иска да разтрогне договора. Председателят на НС Цвета Караянчева подвежда Русия, като на най-високо равнище заявява, че Русия ще ремонтира същите самолети. Кой от тези тримата говори от Ваше име и кой казва истината? Кой носи отговорност за този огромен международен гаф?\", пита Нинова. Тя цитира думите на президента Румен Радев, че цената на Ф-16 е 3,45 млрд.лв. \"Вие твърдите, че е 2,2 млрд. лв. Г-н премиер, защо при огромен излишък в бюджета вземате нов заем от 400 млн.? Кой, кога и при какви условия ще го връща?\", пита Нинова. \"Защо излъгахте медицинските сестри, че ще им увеличите заплатите? 109 лекари и медицински работници във видинската болница хвърлиха оставки. Вие ли наредихте на министър Ананиев да обяви, че ще закрива отделения в областните болници в Северозапада?\", задава въпрос към министър-председателя Нинова. Тя настоява Борисов да отговори и дали е чел доклада за България, гласуван в ПАСЕ. \"Да кажете нещо за корупцията в страната? Споделяте ли европейската оценка за Вашето управление?\", заява Нинова.", "date": "2019.07.01", "title": "Корнелия Нинова с четири остри въпроса към Бойко Борисов"}
{"url": "https://duma.bg/novi-7-chlenove-popalniha-ib-na-bsp-n194973", "text": "Изпълнителното бюро на БСП се увеличи със седем нови членове и то вече наброява 21 души. В състава му са включени зам.-председателят на СОС Милка Христова, бившият регионален министър Асен Гагаузов, депутатите Стоян Мирчев, Георги Свиленски, Весела Лечева и Манол Генов и председателят на младежкото обединение Николай Бериевски. Това реши на свое заседание Националният съвет. В началото на дискусията Корнелия Нинова обяви, че сваля доверието си от Валери Жаблянов и иска неговата оставка като член на ИБ. Тя предложи да бъде увеличен съставът на бюрото с мотивите, че трябва да се чуват различните мнения в партията.  \"Имаше разнобой по политически решения и действия на парламентарната група. Нужно е да се засили комуникацията между бюрото и депутатите. Трябва да се засили разговорът и присъствието с младите социалисти\", аргументира предложението си Нинова. \"За малко щяхме да останем без документи за последното заседание на конгреса. Жаблянов е председател на комисията по идеология, но от 2017 г. тя почти не се е събирала. Той отсъства без знанието на ръководството от заседанието на ПАСЕ, където се гласуваха ограниченията на Русия, Истанбулската конвенция и докладът за корупцията в България. Ако знаехме, че не може да присъства, щяхме да изпратим негов заместник\", коментира Нинова. В отговор Жаблянов обясни, че чрез новите хора в ИБ Нинова иска да преподреди хаоса, който създала с оставката си. С нови членове не се разширява демокрацията, а търсенето на аргументи постфактум, за да се оправдаят предварително взети решения, заяви той. Жаблянов се оправда, че заседанието на ПАСЕ не било толкова важно, а суспендирането на правата на руската делегация в асамблеята няма общо със санкциите, наложени от други органи, където той единствен е гласувал против. Той обясни, че останал в София, защото в момента течала проверка на имуществото му и органите го помолили да е на разположение.  На заседанието на НС беше обсъдено и предложението на Нинова за създаването на Национален дискусионен клуб за идеология и демокрация, в който да бъдат поканени различни партии от левия спектър, институти, движения. Целта е да се осъществи дискусия за демокрацията и модерното ляво в България и в Европа. Нинова увери, че е чула разумните критики, и смята да ги отрази в бъдещата дейност на БСП. По думите й е съществен въпросът за идеологията. \"За съжаление, никой не говори за това. БСП остана  единствената партия с идейна основа. Преди конгреса се чуха различни мнения за модерното ляво, за европейската левица, за консерватизма. Тези въпроси трябва да дискутираме, но не сами, затворени в себе си\", поясни Нинова. След дълги дискусии и спорове \"за\" освобождаването на Жаблянов гласуваха 60 души, 10 бяха против, а 20 се въздържаха. Промените в ИБ бяха подкрепени с 92 гласа, а 7 бяха против.", "date": "2019.07.01", "title": "Нови 7 членове попълниха ИБ на БСП"}
{"url": "https://duma.bg/kiril-dobrev-oglavi-predizborniya-shtab-na-bsp-n194972", "text": "Зам.-председателят на БСП Кирил Добрев да оглави Националния предизборен щаб на партията за местните избори, реши Националният съвет. Точката за избор на предизборния щаб за предстоящия вот бе трета в дневния ред на заседанието.  Кандидатурата на Добрев беше предложена от Корнелия Нинова. За нея гласуваха 78 души, петима бяха против, а трима се въздържаха. Секретар на щаба остава Вяра Емилова. Освен тях в предизборната структура на левицата влязоха Александър Симов, Стоян Мирчев, Антон Кутев, Кристиан Вигенин, Иван Иванов, Николай Цонков, Иван Ченчев, Ия Гурбалова, Деница Златева, Явор Божанков и кметовете на Гоце Делчев и Троян Владимир Москов и Донка Михайлова. По повод манипулации в медийното пространство за финансовото състояние на членовете на НС на БСП бяха предоставени всички документи за извършените разходи. Проведе се дискусия, след която беше приет финансовият отчет за първото шестмесечие на 2019 г. и актуализиран бюджет до края на годината, както и нов щат и структура във връзка с намаляването на субсидията.", "date": "2019.07.01", "title": "Кирил Добрев оглави предизборния щаб на БСП"}
{"url": "https://duma.bg/poyavi-se-nov-kandidat-za-zavoda-na-folksvagen-n194965", "text": "Досега България и Турция бяха фаворити за новия завод на \"Фолксваген\". Анкара направи многобройни оферти на германския концерн, но според информация на ARD сега двете държави могат да бъдат задминати от Саудитска Арабия, съобщава БГНЕС.  България или Турция - в една от двете страни \"Фолксваген\" иска да построи нов завод. Ниски заплати, ниски данъци, логистична връзка - всичко това е в полза на Маниса в Измир - големия турски пристанищен град на Егейско море. Ако турската държава отправи примамливо предложение към германския автомобилен концерн, шансовете да спечели инвестицията значително ще се увеличат, написа миналата седмица германското бизнес издание \"Ханделсблат\". Според него федералното правителство на провинция Долна Саксония има позиции в надзорния съвет на \"Фолксваген\" и решението за местоположението на завода се разглежда политически като ясна стъпка към затоплянето на отношенията с правителството в Турция на фона на леко обтегнатите връзки между Анкара и Берлин. Ден след това друго германско издание - \"Аутомобилвохе\", излезе с точно обратната информация, че заводът ще бъде в България.  Анкара иска да оскъпи строителството на завод на германския концерн. Над 100 милиона щатски долара субсидия, свободна собственост и логистична връзка са включени в офертата, заяви в същото време лобист на Саудитска Арабия пред ARD. Нещо повече - държавата иска да намали популярността на седаните \"Пасат\" сред длъжностните лица и политиците си. Ако \"Фолксваген\" избере друго място, държавните служители в бъдеще ще карат вероятно повече \"Тойота\", твърдят от Анкара.  От края на миналата седмица обаче отношението в централата на концерна във Волфсбург спрямо локацията на Егейско море е съвсем различно - вероятно заради намесата на нов и финансово силен играч. Саудитска Арабия иска да изгради завод за автомобили в продължение на 25 години и страната може да победи всяка оферта, твърдят лобисти. Ангажиментът на Саудитска Арабия към автомобилния сектор се демонстрира от посещението на принц Мохамед бин Салман в Южна Корея. Там той подписа споразумение за икономическо сътрудничество за милиарди долари, както и договор с производителя на автомобили \"Хюндай\". Според информация на ARD Саудитска Арабия има аргументи, които бордът на \"Фолксваген\" не може да пренебрегне. Рияд може да субсидира всеки нов автомобил с най-малко 1000 долара за повече от 10 години. Държавата предлага петцифрен капацитет на производство на автомобили годишно. Данъкът върху продажбите е пет процента. Ще бъдат предоставени земя, сгради и съответната инфраструктура, както и обучение за персонала.", "date": "2019.07.01", "title": "Появи се нов кандидат за завода на \"Фолксваген\""}
{"url": "https://duma.bg/kzk-varna-stroitelya-na-turski-potok-v-balgariya-n194964", "text": "Комисията за защита на конкуренцията (КЗК) отмени безпрецедентното решение на \"Булгартрансгаз\" да подмени строителя на продължението на \"Турски поток\" през българска територия. В края на месец май държавната компания реши, че няма да изчаква класирания на първо място саудитски консорциум \"Аркад\" да събере необходимите документи, а ще премине към подписване на договор с втория кандидат - свързаното с руската ТМК обединение \"Газово развитие и разширение в България\". Междувременно то значително намали ценовата си оферта, въпреки че предложението на другия участник вече беше отворено. Според антимонополния регулатор това решение е незаконосъобразно и договорът трябва да бъде възложен на \"Аркад\". Проектът е на стойност над 2 млрд. лв. без ДДС. Казусът възникна, след като на 28 май \"Булгартрансгаз\" излезе с решение, с което отмени избора на \"Аркад\" за изпълнител, който беше обявен в началото на април. Като мотиви държавната компания посочи забавяне от страна на победителя при предоставянето на необходимите документи, след като веднъж срокът е бил удължен с две седмици по искане на \"Аркад\", както и с факта, че представители на консорциума не са се явили на определената дата 23 май за подписване на договора. Това според \"Булгартрансгаз\" означава отказ от сключване на договор за възлагане на обществена поръчка, което е причина да се избере вторият кандидат. В гигантската процедура имаше и трети участник - унгарското обединение OT Industries, но той отпадна на по-ранен етап, тъй като не отговаряше на минималните изисквания. КЗК обаче не приема аргументите на \"Булгартрансгаз\". От една страна, от комисията посочват, че датата и начинът на сключване на договора трябва да се определят по взаимно съгласие и да са съобразени с възможностите на двете страни. Освен това като отказ от сключване на договор може да се приеме само неявяване на избрания кандидат, без да има обективни причини и без възложителят да е уведомен. Според КЗК възложителят не е отчел факта, че става дума за значителна по обем поръчка, а се е аргументирал само с това, че тя е спешна. Причината е, че \"Булгартрансгаз\" е поела ангажимент пред \"Газпром\", че още от началото на 2020 г. ще осигури техническа възможност за пренос на газ в посока Сърбия, а ако това не се случи, ще има значителни по размер негативни последици за държавната компания. От комисията обаче логично посочват, че с обжалването възложителят на практика е загубил повече време за изпълнение на договора, отколкото ако беше уважил искането на \"Аркад\" за удължаване на срока за подписване до 31 май.", "date": "2019.07.01", "title": "КЗК върна строителя на \"Турски поток\" в България"}
{"url": "https://duma.bg/kola-pregazi-dete-na-parking-vav-varna-n194966", "text": "Малко дете бе прегазено на паркинг във Варна в събота следобед и загина на място. Това е станало пред ресторант \"Хоризонт\" в Морската градина. Шофьорът е блъснал детето, докато правел маневра. Той е чуждестранен гражданин и вчера бе арестуван.  Заради инцидента снощи бе организиран протест пред общината с искане движението на коли в парка да бъде спряно. Организаторите на протеста са сдружението \"Варна диша\" и велоклубът \"Спартак\". Те обвиняват за трагедията правно-нормативния отдел на общината и Варненския административен съд, които са отменили заповед на кмета за спиране на движението на автомобили в Морската градина. Според зам.-кмета на общината Тодор Иванов управляващите града се борят с достъпа на автомобили в парка чрез поставяне на знаци, КПП-та и общинска полиция. Живеещите там обаче са завели и спечелили дела и общината се е съобразила с решението за достъпа на автомобили.", "date": "2019.07.01", "title": "Кола прегази дете на паркинг във Варна"}
{"url": "https://duma.bg/severna-makedoniya-za-aets-belene-zhelanie-imame-vazmozhnosti-nyamame-n194959", "text": "Оценката ни е,че най-бързият, най-простият и най-евтиният начин да се осигури базисна енергия за по-дълъг срок е чрез атомната централа \"Белене\" в България и с включване в изграждането й, заяви вицепремиерът на Северна Македония Кочо Ангушев, но добави, че това е далече от реализация, предадоха информационните агенции. \"Българската страна обяви, че събира оферти, в което на практика търси партньори за този проект. Ние като държава вероятно трябва да видим нашия интерес да участваме в такъв обект, тъй като с хода на времето губим базисната си енергия, защото нямаме въглища\", каза Ангушев. Пояснявайки, че базисна енергия се произвежда от въглища, газ или гориво и други източници няма, вицепремиерът подчерта, че тъкмо затова македонската страна е проявила интерес за участие в Белене. \"Все още обаче концепцията от българска страна не е ясна и те нямат изградена докрай финансова конструкция, нито структура на заинтересуваните страни. Виждам, че целият регион изразява интерес за участие в този проект. Мисля, че е много рано да се говори за някаква конкретна реализация\", каза Ангушев.", "date": "2019.07.01", "title": " Северна Македония за АЕЦ \"Белене\": Желание имаме, възможности нямаме"}
{"url": "https://duma.bg/istoricheska-sreshta-mezhdu-tramp-i-kim-n194957", "text": "САЩ и КНДР ще възобновят на работно равнище преговорите за ядрено разоръжаване на Корейския полуостров. Това обяви президентът Доналд Тръмп след историческата му среща със севернокорейския лидер Ким Чен Ун в демилитаризираната зона на границата между Южна и Северна Корея. Участие в срещата взе и южнокорейският президент Мун Чже Ин. \"Съгласихме се, че всеки от нас ще назначи екип. И екипите ще се опитат да разработят някои детайли. Така или иначе скоростта не е цел, искаме да видим може ли да изработим истинска всеобхватна, добра сделка\", каза Тръмп. По думите му \"екипите ще започнат да работят следващите две-три седмици, за да изяснят\" могат ли \"нещо да направят\". Досегашните две срещи Тръмп - Ким не доведоха до пробив в преговорите. Срещата Тръмп - Ким бе окачествена като историческа, но тя бе изненадваща и организирана набързо през последните два дни. Инициатор стана самият Тръмп, който на 28 юни, след първия ден от форума на Г-20 в Осака, написа в туитър, че се надява по време на посещението си в Южна Корея да се види с Ким в демилитаризираната зона. Самият Ким разясни пред журналисти в хода на срещата, че \"мнозина смятат, че сме съгласували срещата с президента Тръмп по време на размяната на писма, но аз много се учудих, когато прочетох вчера сутринта бележката (на Тръмп) в туитър\".   Срещата започна със здрависване на двамата лидери на самата граница. След това Тръмп премина на територията на Северна Корея. Така той се превърна в първия действащ държавен глава на САЩ, който стъпва на територията на КНДР. Това е и \"символичен дипломатически спектакъл\" от страна на американския президент, коментираха анализатори. После Ким и Тръмп се запътиха обратно в Южна Корея, позираха за снимки пред журналисти, към тях се присъедини Мун Чже Ин, след което започнаха и преговорите. \"Това е велик ден за света и е истинска чест за мен да бъда тук\", заяви Тръмп и добави: \"Наистина велики неща се случват.\" Тръмп заяви още, че ще отправи покана към Ким за среща в Белия дом. \"Изключително горд съм, че можах да прекося линията, разделяща Северна и Южна Корея\", сподели Тръмп пред лидера на КНДР. От своя страна Ким Чен Ун заяви, че неговите \"прекрасни\" взаимоотношения с Доналд Тръмп ще позволят на двете държави да преодолеят трудностите в преговорите за ядреното разоръжаване. \"Тази среща има огромен принос за пълното ядрено разоръжаване на Корейския полуостров и установяване на мир в него\", подчерта на свой ред южнокорейският президент Мун Чже Ин. ", "date": "2019.07.01", "title": "Историческа среща  между Тръмп и Ким"}
{"url": "https://duma.bg/32-mlrd-lv-e-izlishakat-za-polugodieto-n194958", "text": "3,198 млрд. лв. излишък за полугодието очаква Министерството на финансите по предварителни данни, съобщиха от ведомството на Владислав Горанов. Прогнозата за изпълнението на приходите и помощите по консолидираната фискална програма (КФП) към юни да бъде 50,8% от годишния разчет. Разходите се очаква да са 42,9 на сто от планираните. Обичайно изпълнението на разходите е по-високо през второто полугодие. Тогава влиза планираното индексиране на пенсиите, освен това голяма част от капиталовите вложения се извършват през втората половина на годината, обясняват от финансите. Приходите и помощите по КФП към юни 2019 г. се очаква да бъдат в размер на 22,273 млрд. лв. Спрямо юни 2018 г. те нарастват с 3,063 млрд. Разходите са 19,075 млрд. лв., за сравнение - към юни 2018 г. са били 17, 497 млрд. По-високият размер е заради увеличението с 10% на заплати и осигуровки в бюджетния сектор и в образованието. Вноската към бюджета на ЕС, изплатена към 30 юни, е 717,5 млн. лв.", "date": "2019.07.01", "title": " 3,2 млрд. лв. е излишъкът за полугодието"}
{"url": "https://duma.bg/patsienti-s-pulmonalna-hipertoniya-iskat-ostavkata-na-ananiev-n194968", "text": "\"Ако до 17 септември не създадете условия и не бъдат включени най-малко трима българи в европейска листа на чакащи за белодробна трансплантация, няма действаща Национална програма и пълен екип от медицински специалисти, включващи всички специалности и нива за успешна белодробна трансплантация, не е заминал за минимум 6-месечно обучение, ви призовавам да си подадете оставката и да отстъпите място на по-заинтересован от вас\". Това пише в отворено писмо до министъра на здравеопазването Кирил Ананиев шефът на сдружение \"Асоциация пулмонална хипертония\" Тодор Мангъров. Той припомня неизпълнените обещания на министъра и екипа му отпреди 8 месеца за разработване на Национална програма за насърчаване на донорството и трансплантациите.  Получен е отказ преди дни от АКХ Виена за преглед на българска пациентка с мотив, че нямат капацитет да приемат чуждестранни граждани, става ясно от писмото. След спрените в средата на 2017 г. белодробни трансплантации на българи във Виена до октомври 2018 г. починаха петима души. \"На 25 януари 2019 г. бе подписано споразумение между България и Виена по линия на Евротрансплант. Въз основа на него бе обявено, че ще бъдат обгрижени до 5 наши млади и перспективни пациенти за година и ще бъде изпратен екип за квалификация и обучение в \"Университетска болница Виена\", припомня Мангъров. До момента само един българин е включен в европейската листа на чакащите. Някои от изпратените пациенти за преглед не бяха подбрани според критерия на АКХ Виена, вследствие на което неперспективен пациент бе върнат у нас, става ясно от писмото. Страната изпрати само един екип да се обучава за едва 4 дни. \"Липсата на Национална програма възпрепятства донорството, което засяга както български реципиенти, така и възможността да предоставяме на Евротрансплант органи, които не можем да трансплантираме в България - само така имаме шанса да станем реална част от тази организация. За информация - през тази година нямаме подаден нито един орган към Евротрансплант\", се казва в писмото. През 2018 г. пациентите с пулмонална хипертония проведоха 4 протеста под наслов \"Здравен емигрант\", а след единия от тях потърсиха съдействие от БСП. \"Ако всички условия не са изпълнени или вие не си подадете оставката, на 18 септември от 7,30 ч. обявявам безсрочен протест пред МЗ\", категоричен е Мангъров.", "date": "2019.07.01", "title": "Пациенти с пулмонална хипертония искат оставката на Ананиев"}
{"url": "https://duma.bg/balgariya-zamesena-v-mezhdunaroden-skandal-s-onkolekarstva-n194967", "text": "България е замесена в международен скандал с  фалшиви опаковки на онколекарства. Опаковките са изнесени от страната за Холандия, а лекарствата са предназначени за пациенти, които се лекуват в болница. Това е първият случай на фалшификация, уловен от Европейската система за проверка на лекарствата. Фалшифицираните опаковки с онколекарства са изнесени от български търговец за холандски. Когато холандският ги проверява в система за верификация, установява, че кодът на опаковката съдържа данни за партида с изтекъл срок на годност. Също така той се разминавал с информацията, отпечатана на самата опаковка.  Анализ на фирмата производител на оригиналното лекарство доказва, че съдържанието отговаря количествено и качествено. Фалшифицирани са само опаковките, за да бъдат изнесени зад граница.", "date": "2019.07.01", "title": "България замесена в международен скандал с онколекарства"}
{"url": "https://duma.bg/gazat-po-evtin-s-06-ot-dnes-n194960", "text": "Цената на природния газ намалява с 0,6 % от днес според решение на КЕВР.  Така през следващото тримесечие природният газ ще се продава за 44,.90 лв/MВтч (без цени за достъп, пренос, акциз и ДДС), което представлява намаление с 0.27 лв. спрямо сега действащата цена. Стойността включва и компоненти за \"обществена доставкаУ от 0.80 лв/MВтч и 0.13 лв/Мвтч за покриване разходите на \"Булгаргаз\" за съхранение на суровината в газохранилището в Чирен. От Комисията за енергийно и водно регулиране обясниха, че при определянето на цената са отчетени условията по договора с руския доставчик \"Газпром\", промяната в курса на долара, както и калоричността и количествата природен газ за съответното тримесечие. Съгласно ценообразуващата формула по договора с \"Газпром експорт\" са отчетени цени на световните борси на алтернативните на природния газ горива: мазут - със съдържание на сяра 1%, и газьол - със съдържание на сяра 0.1%, за предходните 9 месеца. Така през третото тримесечие на 2019 г. доставните цени на руския природен газ са с около 1.7% по-ниски от предходното тримесечие. Курсът на долара обаче се е повишил с 1.6%.", "date": "2019.07.01", "title": "Газът по-евтин с 0,6 % от днес"}
{"url": "https://duma.bg/oon-v-yemen-ubivat-detsa-n194953", "text": "Над 7500 деца са били убити или ранени в Йемен през последните пет години и половина в резултат на въздушни удари, артилерийски обстрел, сражения, самоубийствени нападения, мини и други неизбухнали снаряди. Това заяви ООН в доклад, цитиран от АП. Убийствата и раняванията са били част от 11 779 тежки нарушения срещу деца в периода между 1 април 2013 г. и 31 декември 2018 г., се казва в доклада на генералния секретар на ООН Антониу Гутериш. Според него бройката вероятно е по-висока, защото наблюдението на ситуацията в Йемен става все по-трудно. Най-многобройните нарушения за 5,5 г. са били 7508 потвърдени убийства или осакатявания на деца. На второ място е било набирането и използването на 3034 деца от воюващите страни в йеменския конфликт - 1940 от бунтовниците хуси и 274 от правителството. Данните на ООН показват 11 потвърдени случая на изнасилване и сексуално насилие, но се обяснява, че в действителност броят е по-голям. Според доклада броят на децата, на които е била отказана хуманитарна подкрепа, силно се е увеличил през петте години и половина \"с катастрофални последици\". ООН е установила 828 подобни случая. Това е втори доклад на генералния секретар на ООН за децата в йеменския конфликт. Според него броят на нападенията срещу училища и болници е останал висок, като при 345 от 381 потвърдени атаки е било причинено частично или пълно разрушаване на сградата. В доклада се изразява \"голяма тревога\" от потвърденото използване на 258 училища за военни цели, което е повече от 244-те училища, които са били нападнати. В резултат хиляди момчета и момичета не са имали \"безопасен достъп до образование\", отбелязва ООН.", "date": "2019.07.01", "title": "ООН: В Йемен убиват деца"}
{"url": "https://duma.bg/angelkova-pogna-nelegalnite-ekskurzovodi-n194961", "text": "Инспекции на министерството и КЗП установиха хора, които водят туристи, без да имат право на това, засечена е и фалшива карта. Това съобщи министърът на туризма Николина Ангелкова. Правим масирани проверки на екскурзоводи по Черноморието. Инспекциите ще продължат усилено по цялото крайбрежие, а също и във вътрешността на страната. Ще бъдем безкомпромисни към хора, които работят като екскурзоводи без удостоверение. Това заяви в Несебър министърът на туризма Николина Ангелкова, която обобщи резултатите от двудневна проверка на експерти от Министерството на туризма и Комисията за защита на потребителите. Проверката е след сигнали, подадени от организации на екскурзоводите в България, че се извършва нерегламентирана дейност. Ангелкова информира още, че в последните два работни дни при съвместната проверка са били инспектирани 15 туристически групи с 15 екскурзоводи. За трима, водели туристически групи обаче, е установено, че работят без удостоверение и не са вписани в Националния туристически регистър.", "date": "2019.07.01", "title": "Ангелкова погна нелегалните екскурзоводи"}
{"url": "https://duma.bg/danchila-poe-rumanskata-sdp-n194954", "text": "Виорика Дънчила, министър-председател и временен шеф на партията, изнесе първата си реч като новоизбран президент на румънската Социалдемократическа партия (СДП), съобщи АФП. Тя беше избрана от делегатите по време на извънреден конгрес на управляващата лява СДП на 29 юни 2019 г. в Букурещ, след като предишният лидер на партията Ливиу Драгня влезе в затвора за корупция. Пред делегатите на конгреса Дънчила призна, че партията преживява труден период, но увери, че войната не е изгубена. Социалдемократите, които са стълб на румънския политически живот от падането на комунизма през 1989 г., се върнаха на власт през 2016 г. Първата задача на новата партийна лидерка ще бъде да намери подходящ кандидат, който да се изправи срещу Клаус Йоханис на президентските избори тази есен.", "date": "2019.07.01", "title": "Дънчила пое  румънската СДП"}
{"url": "https://duma.bg/g-20-shte-spasyava-svetovniya-okean-ot-plastmasovite-otpadatsi-n194956", "text": "Да се спре напълно замърсяването на Световния океан с пластмасови отходи към 2050 г. е цел, към която страните от Г-20 решиха да се стремят на приключилата им среща в Осака. Това е един от конкретните резултати от форума. В същото време домакинът в лицето на японския премиер Шиндзо Абе разкри на заключителната пресконференция, че по климата е имало сериозни разногласия. Френският президент Еманюел Макрон е отказвал да подпише заключителния документ, ако от него отпадне споменаването на Парижкото споразумение за климата. Разногласията били преодолeни, след като повечето държави, подписали споразумението, \"потвърдиха необратимия му характер... и ангажимента си към пълно му изпълнение\". В друга обаче точка от заключителния документ се казва, че \"САЩ потвърждават решението си да излязат от Парижкото споразумение за климата, защото то е в ущърб на американските работници и данъкоплатци\". По енергетиката Г-20 се обяви за безпрепятствени енергийни доставки на всички видове енергоресурси по всички маршрути, за да се осигури световна енергобезопасност.   По миграцията \"двайсетката\" подчерта необходимостта от съвместни действия за регулирането на масовата миграция: \"Мащабните преселвания на бежанци е причина за глобалното безпокойство с хуманитарни, политически, социални и икономически последствия. Ние подчертаваме важността на съвместните действия за разрешаването на фундаменталните причини за преселване на хората\", посочва се в документа.  \"Светът стои пред заплаха от спад на темповете на икономическия ръст. \"Двайсетката\" трябва да се превърне в локомотив на глобалния ръст\", подчерта още японският премиер на пресконференцията. Ние се обявяваме за бързо изработване на правила за свободна и честна търговия без дискриминация. Това трябва да стане основа за реформа на Световната търговска организация, няма как да я избегнем\", категоричен бе Шиндзо Абе. Срещата на Г-20 привличаше вниманието и с многобройните двустранни и други многостранни срещи. Преговорите проведоха Владимир Путин и Доналд Тръмп, при това не на крак, а с делегациите. \"Ние по същество разгледахме целия списък от въпроси, представляващи взаимен интерес\", изтъкна Путин. Двамата президенти са заръчали на външните си министри да започнат консултации по договора за съкращаване на стратегически настъпателни въоръжения (СНВ-3), който изтича през 2021 г. Тръмп обеща \"много сериозно да помисли\" върху поканата на Путин да посети Москва за тържествата и парада по повод 75-годишнината от края на Втората световна война. По търговската война САЩ - Китай двете страни обявиха примирие. \"Обещах, че най-малкото за известен период от време няма да вдигаме митата за Китай, няма да добавяме допълнителни огромни суми, оставаха още (стоки за) 350 милиарда долара, които може да бъдат обложени с мита\", заяви Тръмп след преговорите със Си Цзинпин. Той съобщи също, че \"Китай ще купува голямо количество хранителни продукти и аграрна продукция\" от САЩ.   Най-неочаквано Тръмп оправда купуването от Турция на руските ракети С-400. Той припомни, че Барак Обама отказал на Анкара продажбата на ракетите \"Пейтриът\". А след като Турция сключи сделка с Русия, Вашингтон настоял да я анулира, защото ракетите не съответствали на НАТО. Тръмп смята, че проблемът се дължи на \"нечестното поведение\" на страната му. \"Ще ви кажа честно... с него (Eрдоган) постъпиха много нечестно.\" ", "date": "2019.07.01", "title": "Г-20 ще спасява Световния  океан от пластмасовите отпадъци"}
{"url": "https://duma.bg/fich-s-negativna-otsenka-za-druzhestva-na-evrohold-n194962", "text": "Международната рейтингова агенция \"Фич\" излезе с негативна оценка за три от дъщерните дружества в структурата на \"Еврохолд\". Причината е, че авторитетната агенция оценява като рискова за състоянието им сделката за закупуването на българските активи на ЧЕЗ, става ясно от съобщение на рейтинговата агенция. Според него агенцията поставя оценка RWN - \"под наблюдение с негативна перспектива\" за дългосрочния рейтинг и рейтинга за финансова стабилност на две дружества, опериращи на българския пазар - \"Евроинс\" и ЕИГ Ре, както и на дъщерната фирма на \"Еврохолд\" в Румъния. От съобщението на \"Фич\" става ясно, че и в случая с покупката на ЧЕЗ от \"Еврохолд\" разчитат на под 25% собствен капитал. Цената, която холдингът трябва да плати за активите на ЧЕЗ у нас, ако сделката бъде одобрена от българските регулатори - КФН, КЗК и КЕВР, е в размер на 335 млн. евро. За над 75% от парите обаче холдингът разчита на външни заеми, става ясно от него. Планираният висок дял на дълга в структурата (минимум 75% от стойността на придобиването) може значително да намали разпределимите печалби от активите на ЧЕЗ, особено в началото, предупреждават от агенцията сега, посочват \"Фич\". ", "date": "2019.07.01", "title": "\"Фич\" с негативна оценка за дружества на \"Еврохолд\""}
{"url": "https://duma.bg/bezhantsi-pak-se-biyat-v-lager-na-lesbos-n194955", "text": "Полицията на източния егейски остров Лесбос съобщи, че 13 търсещи убежище на възраст между 14 и 32 години са били арестувани в бежанския лагер \"Мория\" по обвинения, че са причинили тежка телесна повреда. Според съобщения заподозрените, които са били предимно афганистанци, са участвали в поредица от насилствени физически разправи, свързани с религиозни различия. В размириците като оръжие са били използвани заточени дървени и метални предмети. Седем души са били ранени. \"Мория\" има капацитет да приюти 3500 души, но в момента там са приютени над 5500 души. Властите заявиха, че през последния месец е имало значителен скок в броя на пристигащите и че броят на търсещите убежище в лагера през май е бил 4500 души.", "date": "2019.07.01", "title": "Бежанци пак се бият  в лагер на Лесбос"}
{"url": "https://duma.bg/danachno-nashestvie-po-moreto-n194963", "text": "Стотици данъчни инспектори, съвместно с други държавни органи, започват лятната контролна кампания по Черноморието. Основният акцент на проверяващите ще е отчитането на обороти и издаване на касови бележки, уточниха от НАП. Оттам припомнят, че и през тази година неиздаването на касова бележка се санкционира незабавно със запечатване на търговския обект освен обичайната глоба, но основната цел на проверяващите остава насърчаването на доброволното спазване на данъчните изисквания. Целта ни през лятото на 2019 г. е да имаме по-добро спазване на данъчно-осигурителните правила по Черноморието. Контролът не е самоцел, нито количеството актове и наказателни постановения, по-важно за нас е да расте делът на бизнеса, който почтено спазва закона, коментира по повод на започващата контролна кампания изпълнителният директор на НАП Галя Димитрова. Тя акцентира и на важността при изпълнение на служебните си задължения служителите на НАП да внушават доверие. Контролните действия освен дисциплиниращ ефект допринасят и за създаването на равнопоставена и честна бизнес среда. Не трябва и няма да допуснем неспазващият правилата и законите да бъде в по-добра позиция от коректния данъкоплатец, бе категоричен изпълнителният директор на Националната агенция за приходите. През тази година в наблюдението за отчитане на приходи могат да се включат и близо 50 000 граждани, които са изтеглили на телефоните си мобилното приложение на НАП, което позволява сканиране на QR кода на всяка касова бележка и проверка за това дали е истинска на сървърите на приходната агенция. ", "date": "2019.07.01", "title": "Данъчно нашествие по морето"}
{"url": "https://duma.bg/kipar-se-opalchi-na-sasht-n194952", "text": "Министърът на отбраната на Република Кипър Савас Ангелидис заяви, че Кипър ще продължи да предоставя пристанищата и инфраструктурата си за кораби на Русия и други държави, независимо от приетите в САЩ поправки към законопроекта за сътрудничество в Източното Средиземноморие, предаде РИА \"Новости\". Сенатската комисия за международни отношения одобри законопроекта с поправките, призоваващи страните от региона да отказват пристанищно обслужване на кораби на Руската Федерация. \"Нито една страна не може да принуди Никозия да прекрати предоставянето на пристанищни обекти на руски и други кораби\", заяви обаче Ангелидис в интервю пред местното радио CYBC.", "date": "2019.07.01", "title": "Кипър се опълчи на САЩ"}
{"url": "https://duma.bg/s-f-16-borisov-kupuva-dalgosrochna-indulgentsiya-ot-sasht-n194942", "text": ",  финансист С неизгодната сделка за американските изтребители Ф-16 премиерът Бойко Борисов си купува дългосрочна индулгенция от САЩ. Идеята е сега да платим, за да получим по-нататък още... в необозримо бъдеще. Това не ви ли звучи познато - като в \"развития социализъм\"? Да, има проблеми със самолетите, но плащайки сега, ще получите неимоверно много в бъдеще, обещават американците. Елементарната математика показва: 2,2 млрд. лв. по текущ курс от 1,74 лв. за долар правят 1,264 млрд. долара, разделени на 8 броя изтребители - прави по 158,05 млн. долара в брой. И това за самолет, създаден преди почти 50 години. Да, Ф-16 не е лош. Но едва ли струва с почти петдесет процента повече от Ф-35. Може би с това свое плащане държавата ни субсидира новата инвестиция на производителя на самолета \"Локхийд Мартин\". Държавата ни емитира още 400 млн. лв. нов дълг - 10- и 20-годишен. Да, сега е моментът да се задлъжнява, изхождайки от конюнктурата на финансовите пазари, и в това не виждам нищо лошо. Но... това прозвуча цинично на фона на информацията за смъртта на малката Мария, за лечението на която не бяха намерени 500 хил. лв., които отново трябваше да се платят накуп.  Не може ли да се емитират не 400, а 200 млн. дълг и да се вкарат във фонд за лечение на тежко болни деца? Защото и в двата случая - и при този със самолетите, и при този с евентуалния фонд, държавата ще плаща, т.е. имаме разход. При това с уговорката, че в един евентуален военен конфликт тези, новите ни самолети, едва ли ще представляват значителна военна сила. Ако ги вземаме с цел охрана на въздушното ни пространство, въпреки че не съм запознат в детайли с нещата, шведските изтребители \"Грипен\" щяха да ни свършат превъзходна работа. При това само срещу 1,8 млрд. лв., но за 10 самолета от по-нов клас.", "date": "2019.07.01", "title": "С Ф-16 Борисов купува дългосрочна индулгенция от САЩ"}
{"url": "https://duma.bg/kontrasti-n194947", "text": "През уикенда основна тема в информационните емисии бяха задръстванията по граничните пунктове с Гърция. До втръсване телевизиите въртяха кадри, показващи изнервени граждани, тръгнали на почивка на юг, недоволстващи, че чакат с часове да преминат границата. Никой от тях обаче на обърна колата и не запраши към българското Черноморие. В същото време в социалните мрежи се нароиха видеоклипове с пустеещи плажове, чадъри и шезлонги в гордостта на родния туризъм - курорта \"Слънчев бряг\". И то в разгара на сезона. Оказва се, че само през последните 10 дни на юни отливът на туристи от българските курорти гони 10%. Контрасти, за чиято поява си има причини. Те не могат да се обясняват с международното положение, както обикновено се прави у нас. Спадът в туризма е напълно логичен резултат не само от бетонирането на българското крайбрежие и на нискокачествените услуги. Наистина, няма как да се сравняваме с Гърция и Турция. Мащабите са различни и в географски, и във финансов аспект. Проблемът е, че чрез агресивните си рекламни кампании вече ни изпреварват и държави от нашия калибър. Ситуацията в туризма в момента е по-скоро продукт на цялостната политика в този стратегически за държавата сектор. Както навсякъде у нас, и той влиза от скандал в скандал. Когато съсловните организации са безброй и са като орела, рака и щуката. Когато експерти в бранша твърдят, че имаме министър и министерство, които нищо не разбират от туризъм. Когато българският пазар е загърбен. Когато министри от правителството се карат кой е по-корумпиран в туризма, а срещу тях валят сигнали в прокуратурата (последният е от 19 юни - срещу министър Ангелкова). Когато парите за реклама уж се увеличават, а резултатът от това е нулев. Когато снимки с бетонови строежи на сантиметри от водата заливат социалните мрежи, а група млади хора разгъват кемперите пред президентството, искайки вето върху нов закон, явно нещата не са наред. И контрастите са логични.", "date": "2019.07.01", "title": "Контрасти"}
{"url": "https://duma.bg/razminavane-n194946", "text": "Поредната среща на Г-20 завърши с традиционните обещания за по-стабилна икономика, за глобална енергийна сигурност, за реформи в Световната търговска организация и разбира се, за борба с климатичните промени. От година на година големите 20 твърдят, че ще се погрижат животът на планетата да стане по-добър. Все по-често обаче обещанията им се разминават с делата. Ето и поредния пример - на толкова очакваната среща между лидерите на Русия и САЩ и Путин, и Тръмп декларираха, че са готови най-накрая да се заемат да подобрят отношенията между двете суперсили. Двамата президенти демонстрираха добро разбирателство по повечето деликатни теми и стигнаха до извода, че е време Русия и САЩ да започнат истинско сътрудничество. Окуражен от този разговор, прессекретарят на Путин Песков обяви, че Русия \"за първи път е почувствала взаимност\" от страна на Тръмп. Опитният Песков обаче побърза да се застрахова, казвайки, че все пак ще видим действията на Вашингтон. А действията показват, че няма промяна в агресивната спрямо Москва политика на Съединените щати. Вчера в Черно море влезе поредният американски боен кораб. Той ще участва в украинско-американското военно учение \"Морски бриз 2019\". За пореден път край руските граници се дрънка оръжие и се демонстрират агресивни планове. Властите в Крим нарекоха това учение безочлива настойчивост. А и как да реагират другояче руснаците, когато под носа им американски кораби кръстосват водите на Черно море. Така ли възнамерява Тръмп да подобри отношенията си с Москва? Наистина ли вярва, че една усмивка, здраво ръкостискане, на което той е майстор, и две-три не особено забавни шегички ще заблудят Москва? Американският президент обаче не за първи път действа повече като шоумен, отколкото като политик. А разминаването между думите и делата става все по-очевидно.", "date": "2019.07.01", "title": "Разминаване"}
{"url": "https://duma.bg/dots-rumyana-marinova-hristidi-povtaryat-se-stalinskite-metodi-na-tsenzura-n194945", "text": "- Нещата са скандални. Категорично става дума за политическа атака, за безпрецедентен политически натиск, напълно необоснован от фактологична, академична и всякаква гледна точка. Ситуацията е следната. Имаме нормален конкурс за учебници, имаме авторски колективи с университетски преподаватели, пет учебника преминават тази процедура, оценени от пет независими рецензенти в министерството, от комисии и учители. Одобрените текстове, уверявам ви, са абсолютно коректни, академични и няма нищо от това, за което ни обвиняват. Няма нито скрито нещо, нито замазано, нищо възхвалявано. Какъв е проблемът? Проблемът за тези хора е, че подходът, който сме приложили в учебниците, е професионален исторически подход. Тоест посочени са абсолютно всички характеристики на режима - и жертвите, и репресиите, и Държавна сигурност, но за критикуващите проблемът е, че оценките не са достатъчно крайни. Те искат този период да се характеризира като изцяло престъпен, да не се прави никаква диференциация в него, а има разлики в 40-те, 50-те, 70-те и т.н. години. Само пример давам: \"Да се включи Държавна сигурност!\". Разбира се, че е включена, в учебниците пише: \"Държавна сигурност - част от репресивния апарат\".  Но това не е нещо уникално за България, то е в контекста на Студена война, на противоборство на системи и т.н. - Разбира се. Няма професионален историк, независимо от убежденията му, който да си сложи подписа под някакъв исторически пасквил, който отразява нещата в черно-бяло, независимо за кой исторически период става дума. Всеки професионален историк, пък и всеки човек знае, че в историята черно-бяло няма - има ги негативни характеристики на всеки период,  но има и постижения. И те не може да бъдат отречени и заметени, защото иначе се получава непрофесионален политически пасквил.  Тоест има обективно представени факти, има го едното, има го и другото. Едни хора обаче са се хванали да критикуват учебниците, повтарям - след завършена процедура в министерството и независимо от оценяване от рецензенти и комисии. Да ви кажа кой подхвана темата, за да ми отговорите вие откъде идва този натиск. Хората, които атакуват, са всеки път едни и същи - журналистът Христо Христов, който си изучава някакви неща, няма лошо, но той да дойде и да каже на университетските преподаватели от Софийския университет как да интерпретират фактите е, меко казано, скандално.  За г-жа Евелина Келбечева пък елементарна справка в  информационната служба НАЦИД показва, че въпросното лице не е хабилитирано - не знам защо всички - и тя самата, я титулуват професор, тя не само не е професор, тя не е и доцент, а е обикновен \"малък доктор\"  по археология. Това всеки може да го види в регистъра на НАЦИД.  И никой не смее да попита въпросната госпожа в каква компетенция се изявява - и тя, и Христо Христов, в какво качество  тези лица се осмеляват да атакуват пет екипа от университетски преподаватели от държавни университети. Ние не сме в частни структури, във фондацийки, в грантове - ние си изпълняваме дълга пред обществото  и пред научната съвест. И ще продължим да пишем професионално и съвестно! - Това е абсолютно скандално. Първо, то се прави след завършени процедури, минали всички етапи на оценяване и одобряване от независими експерти, комисии и учители.  Второ, министърът го прави под натиска на тези хора и казва, че някои историци били възразили. Кои са тези професионални историци, които са възразили?!  И как може приказките на тези елементи да са основание за министъра? Скандалът е в министъра, иначе всеки може да си изразява каквото иска мнение, в демократична държава сме. И толкова сме демократични, че министърът на образованието, вместо да се довери на пет авторски колектива от хабилитирани университетски преподаватели и на независимите оценители, той решава, че такива лица са му достатъчни, за да спре една завършена процедура. Ако това не е скандално, аз не знам кое е.  - Разбира се, че е скандално. Както е скандална и претенцията защо сме написали, че от 1962 г. и при Живков нататък нямало лагери. Ами написали сме, защото отговаря на фактологическата истина, независимо дали на някого тя му харесва, или не. Разбирате ли колко е дълбок скандалът?   - Същите тези лица, които споменах, не зная в какво качество, но те седяха на масата в министерството, когато ние обсъждахме програмата за Х клас миналата година. И имахме скандали, защото те в тяхното непрофесионално качество  се осмеляваха да дават указания. Г-жа Келбечева даваше наставления какво да има във всеки един урок - буквално от палеолита до периода на социализма. И нейното мнение бе взето предвид от зам.-министъра Николов, който също смяташе, че трябва в тези крайности да се представят нещата. - Да, те са докарани там. В какво качество каниш човек, който не е хабилитирано лице и не е специалист - добре, за археологията може като доктор да се изкаже нещо, но е скандално, когато тези хора определят какво да има в програмите по история. Имахме много големи спорове, но въпреки това залегнаха техните виждания в програмата. Защо никой не се довери на историците, които работят в държавните университети, в БАН, минали през всички стъпала на хабилитиране. Ние не обслужваме чужди интереси.  Защо се намесват хора, които работят в частни и в чужди институции? - Да, има само една истина - и ето, ние ще ви кажем сега коя е тази истина. Това е подходът. Моите деца сега ще бъдат единият в седми клас, другият - в десети. Това са двете години, в които се учи история на България. И за мен е изключително важно какво ние даваме на своите деца - оставете като информация, информация всеки може да намери, а като начин за разбиране на историята и на близкото ни минало. Не може с тези черно-бели категории. Повтаря се точно това, което се отрича - сталинските методи на цензура и на налагане на една истина, в момента ги виждаме обаче в безпрецедентен вариант, налагани с директиви директно от министъра.  Министърът на образованието да ви  даде две страници с \"препоръки\" конкретно по историческото съдържание и интерпретацията му! Това никога не е било, уверявам ви! - Едни 3500 знака... - Да, и въобще не се изучава както трябва. Като ви направят една такава програма, като ви наблъскат учебниците с ненужна фактология в една посока само, знаете ли какъв е резултатът? Никой в училище не преподава целия материал, даже до Втората световна война не стигат. Защото първо няма време, второ учителят си вика: \"Абе, тука тия се карат и всеки ден ми свеждат нови работи, я да не  го преподавам това нещо, да си гледам Крум и Омуртаг да си ми е чиста работата\". Тези деца нямат представа какво се случва в България по време на Втората световна война, камо ли какво се случва след нея. Това е резултатът. Пък ние ще си пишем за Държавна сигурност. Сега се сещам за още един пример, защото са безумни нещата. Да се включел Христо Явашев в учебниците. Извинете, Христо Явашев може в изкуството си да е артист, опакова неща - моите уважения, но това е човек, който се е отрекъл от България, не е казал една добра дума за България, не желае да говори български език и да има нещо общо с нея. При толкова прекрасни творци, които имаме, защо трябва точно него да включим?! Ето такива неща са абсурдни. Атаката всъщност не е по съдържанието, него си го има в учебниците най-коректно. Те прехвърлиха атаката само върху интерпретацията. Правят се едни много подли и злостни опити за манипулации срещу някои от колегите автори на учебници, като минават на лично ниво и раздават политически оценки на тези колеги, които са абсолютно професионални историци и текстовете им са абсолютно балансирани. Идеята е да се атакуват и лично някои имена - абе, те тия са комунисти, затова така пишат. И без никой да е прочел какво те пишат, се лепи този етикет, защото много лесно върви така на площадно ниво. Което е много скандално и аз абсолютно се възмущавам от тези атаки. Това си е чисто политическа акция. Срещу мен ги няма, защото просто съм родена през 1977 г.  Между историците ние драма за периода на социализма нямаме никаква. Периодът е представен максимално обективно, балансирано и професионално. Но явно не това се търси.  - Нямам представа как министърът ги вижда тези неща. Но аз не виждам и кой ще си пренапише учебника. Ако е въпрос да се добавят едно-две изречения, за да се \"уплътни фактологията, няма проблем. Но ако се върви наистина по тези спуснати от него директиви - да се включи това и онова, мисля, че няма професионален историк, който да се съгласи на такава мръсна сделка. Как ще дойде някой да ти каже ти какво да напишеш като професионалист. Това е безобразие, какъв професионалист си, ако политическо лице ти казва какви факти да напишеш, как да ги интерпретираш. Тогава какви сме ние и за какво става дума? Да си вземат едни такива странични лица, направо да им диктуват уроците  и да напишат каквото желаят. Скандално е и е тъжно, разбира се. Но да се надяваме, че ще има разум. Аз виждам по моите студенти - те искат баланс, искат нормално да се представя историята. Навремето моята дисертация беше за образованието и там са данни на ЮНЕСКО - не наши, за високото равнище на това образование при социализма, пределно ясно е казано, че България е на първите места. Но натискът е много силен да се представи периодът едностранчиво, единствено и само като престъпен. Извинявайте, кой историк ще си сложи официално името под такава квалификация.  ", "date": "2019.07.01", "title": " Доц. Румяна Маринова-Христиди:    Повтарят се сталинските методи на цензура"}
{"url": "https://duma.bg/koy-ima-izgoda-n194943", "text": "Той, главният прокурор на Република България - неочаквано за всинца ни, се справи с амнестичната си афазия. Това е неврологичен термин, който означава забавяне (отместване) във времето при намирането на съответните думи за предмети или абстрактни понятия. Изведнъж главният адвокат на държавата направи десант в актуалното политическо време, като съобрази, че никога досега прокуратурата не е проверявала систематично ситуацията с офшорните банкови сметки на български физически лица, заемащи високи държавни постове. А защо не и банковите им депозити, а както и недвижимите им собствености изобщо в чужбина, питат останалите български граждани? По данни на Global Financial Integrity  (GFI), за периода 2003-2013 г. от България са били изнесени нелегално 36,92 млрд. щ. долара, което нарежда страната на 38-о място в световната класация за нелегалните финансови потоци. Авторите на доклада посочват, че основните източници на нелегалния износ на капитал са престъпленията, корупцията и неплащането на данъци. От Българската народна банка отказват да предоставят публична информация колко български физически и юридически лица са декларирали банкови авоари в чужбина, както и каква е общата сума по тези депозити. \"Данните се използват единствено за статистиката на БНБ и не се оповестяват публично. Събираме декларациите, защото законът ни задължава\" - поясняват от банковата институция. Според закона физическите лица не декларират откриването на сметка в чужбина, но са длъжни да се отчитат пред БНБ веднъж годишно (в срок до 31 март на следващата година) за наличието на салда в чуждестранни банки, вземания или кредити от чуждестранни лица, налични към 31 декември на отчетната година. Информацията, която постъпва от чужбина, много рядко става публично достояние. Например само от 2010 до 2011 г. депозитите на наши сънародници в швейцарски банки са се увеличили с над 100 млн. евро, ако се съди по постъпилите в републиканския ни бюджет данъци върху лихвите. Но парите постъпват анблок, тоест никой у нас не би могъл да каже на кои български граждани принадлежат тези спестявания в Швейцария. Не се знае дали някой от тях е собственик на 1 млн. евро, на 300 000 евро или на 5000. Нито се знае колко големи са авоарите на български фирми в чужбина. Но по приблизителни изчисления (приет е усреднен процент на лихвите върху депозити, понеже банките в Швейцария се различават по изплащания процент) - на основата на глобалната сума от данъка върху лихвите по депозитите в Швейцария, наши банкови експерти оценяват общата сума на банковите авоари на наши сънародници в алпийската държава на над 500 млн. евро, тоест повече от 1 млрд. лева. Депозити български граждани обаче притежават не единствено в швейцарски банкови институции. Офшорните зони са примамливо място за закотвяне на нелегални пари. И понеже глобалната сума, изнесена извън България за всички години на т. нар. преход, е далеко над тези 36,92 млрд. щ. долара, упоменати от Global Financial Integrity за периода 2003-2013 г., то са налице милиарди аргументи в полза на информационното затъмнение. Което гарантира и ефикасна карантина срещу \"вредни\" скандали, свързани с прикриване на доходи. Какъвто избухна в Гърция с т. нар. списък \"Лагард\" - на заможните гърци, които укриват финансовото си състояние в сметки в швейцарски банки. Според международни анализатори най-малко 140 млрд. евро, спечелени от гръцкия корабен бранш, не са били обложени с данъци от 2002 г. насам - сума, която би могла да редуцира наполовина дълга на силно закъсалата финансово държава.  Акцията срещу укриването на недекларирани пред данъчните власти авоари в швейцарски банки беше предприета първоначално от САЩ. Още през 2009 г. започна натискът от страна на официален Вашингтон като част от комплекса мерки срещу финансирането на тероризма, както и противодействие срещу прането на пари. През 2012 г. Главното данъчно управление на САЩ (IRS) изплати на бившия служител на швейцарския банков лидер \"Ю Би Ес\" Брадли Биркенфелд, който разкри как бившият му работодател е съдействал на хиляди американци да укриват дължими данъци върху обща сума в размер на 20 млрд. щ. долара, колосалната награда от 104 млн. щ. долара. Съвсем очаквано швейцарската преса прие новината за огромната парична премия на \"героя\" доста критично. \"Базлерцайтунг\" публикува статия със заглавие \"Богат урожай за крадец\", като имаше предвид, че информаторът е откраднал сведения, които представляват защитена банкова тайна според един швейцарски закон, приет още през 1934 г. Мнението на всички швейцарски банкови анализатори беше, че рекордните 104 млн. щат. долара за информатор са нов удар срещу банковата сфера на швейцарската икономика и може да насърчи и други банкови служители да последват примера на Биркенфелд. И Германия закупи дискове с данни за данъчни измамници и си върна 4 млрд. евро. През 2010 г. банката \"HSBC\" обяви, че Ерве Фалсиани, бивш компютърен специалист в трезора, е откраднал клиентски данни, които са засегнали повече от 24 000 сметки в Швейцария, които сведения по-късно са били предадени на френските данъчни власти. Поучена от този горчив урок, швейцарската банка \"UBS\" забрани на своите служители да пътуват до Франция даже за покупки в супермаркетите. Чрез забраната банката иска да осуети задържането и разпитването на нейните служители. В публичното пространство и у нас се появи идея България да купи дискове с информация за българи, които са укривали приходи, но до реализацията й така и не се стигна. Преводите на швейцарските банкови институции на данъка върху лихвите по депозити на български граждани в полза на нашия републикански бюджет е не повече от имитация за приключване на проблема. Той остава! Понеже не е налице каквато и да е информация за първоначалния произход на авоарите. А е и съвсем сигурно, че данъци върху тези суми от десетки милиарди долари, изнесени нелегално от България, съвсем не са били плащани. Незаинтересоваността на властите у нас от имената на конкретните вложители - български граждани, в чуждестранни банкови институции, както и от размера на авоарите им, съдейства за перманентното съществуване на благоприятна среда за законови нарушения с цел финансова облага. Например само за периода от 2007 до 2010 г. недекларираните приходи от имотни сделки в България са близо 675 млн. лв., според данни на дирекция \"Управление на риска\" в Националната агенция по приходите. НАП е направила анализ на укриването на приходи от агенции и брокери на недвижими имоти, според който неплатените данъци за периода 2007-2010 г. са общо 122 млн. лева, като в това число не влизат местните данъци и такси, понеже те не се събират от НАП.  Според оценката на един от корифеите в швейцарския банков сектор - дългогодишния изпълнителен директор на банка \"Ю Би Ес\" Серджо Ермоти, в управляваната от него финансова институция има депозити на стойност между 13 и 32 млрд. щ. долара, които не са били обложени с данъци в държавите, откъдето е произходът им. Но както самата \"Ю Би Ес\", така и която и да е от останалите швейцарски банки не е инициирала проверки на депозити поради неясен произход. Да, и понастоящем е актуална саркастичната шега на Волтер, че ако видите швейцарски банкер да скача през прозореца, може смело да скочите след него - там непременно ще има пари. Първият масиран натиск за отпадане на тайната в банковия сектор на Швейцария беше предприет от законни наследници на лица - предимно евреи, - които са били репресирани от хитлеристкия режим както в самата Германия, така и в други държави, но са успели да прехвърлят парични средства по авоари в швейцарски банки. Мнозина от тях намират смъртта си в нацистките концлагери, без да успеят да информират своите наследници за точното местонахождение на банковите си сметки. Ето защо потомците им настояваха пред швейцарските власти да получат информация в коя банка евентуално притежават сметки. Изискванията им бяха частично удовлетворени. Много финансови експерти се надяват, че е въпрос само на време да бъдат въведени единни международни стандарти, в резултат на които автоматично ще се предава цялата информация за притежателите на депозити на данъчните власти в съответната държава. Но дотогава българските власти очевидно ще бездействат, без да проявяват каквато и да е инициатива да получат изчерпателна информация конкретно кои български граждани притежават авоари в чуждестранни - не само в швейцарски - банки, какви са размерите им, а после да бъде извършено разследване дали са били платени съответните дължими данъци при сдобиването с финансовите средства от притежателите им. Като и едновременно бъде извършено разследване как първоначално са били придобити тези финансови активи. Още повече че самата действаща в целия Европейски съюз от няколко години директива за спестяванията (ех, де да бяха наистина само спестявания), според която всички страни са длъжни да разменят информация помежду си за лихвите, получени от техни граждани от депозити в други държави членки на общността, не е изчерпателна и съвършена.  Както се казва, налице е голям излишък от недостиг на информация. Предвидливо и скрупульозно  планиран. Е, както са казвали древните римляни, \"Qui prodest?\", сиреч \"Кой има изгода?\".", "date": "2019.07.01", "title": "Кой има изгода?"}
{"url": "https://duma.bg/prof-lyudmil-spasov-takava-politicheska-pomiyarshtina-dosega-ne-e-imalo-n194944", "text": "- Политическа атака, безпрецедентна, каквато в най-мракобесните времена в България не е имало. Това, което се случва, е нещо ужасно. Едни световно неизвестни лица - онзи неподстриган журналист и някоя си Келбечева от Американския университет, искат да цензурират учебниците. Аз предлагам следното: излагам си научната продукция публично пред цяла България и тази госпожа да си изнесе своята и да видим кой кой е. Написал съм 12 учебника досега, от 1974 г. преподавам - от Силистра до Петрич имам учители мои студенти, от Видин до Свиленград. От една година пишем този учебник - създаването на учебник е адски трудна и сложна задача, но се появява да ни диктува какво да пишем някакъв журналист, който е световно неизвестен, не се знае какво му е образованието. И са си измислили тези двамата някаква служба по линия на министерството (кой им плаща?) - те извършват подготовката на учителите как трябва да се учи история в периода 1944-1989 г.! Като какви? Това е безпрецедентно - и Мусолини и Хитлер не са си позволявали такова нещо!  - Това не са историци, това е помиярска история. Най-много ме дразни, че хора, които са завършили в \"братския Съветски съюз\", сега са най-големите противници на Русия и най-големи критикари. Аз работя по българо-съветските отношения от 1974 г., от цялата работа с учебниците съм най-засегнат. Но има поговорка: умните хора не се сърдят, те си правят изводи. Тотално загърбен е професионалният исторически подход.  - Аз пиша периода 1878-1944 г., по моя период те не смеят нищо да кажат, защото нищо не знаят. Разберете, учебникът включва 1300 години история на България, има антична история, средновековна и т.н. Те там зъб не обелват, защото нищичко не знаят и не разбират. Аз не защитавам себе си и учебника на издателство \"Домино\", защитавам всичките си колеги. С изключение на един - доц. Стоянов на издателство \"Рива\". Той беше в Института за история, отиде в НБУ, а сега се изживява като Истината с голяма буква. Аз и него призовавам да покаже продукцията си и аз си показвам моята и да видим кой какво. Как така ще обижда той Жени Калинова или Искра Баева, проф. Огнянов, проф. Пламен Павлов, който е мой студент и е толкова талантлив човек! Над една трета от хората в авторските колективи на тези учебници са мои студенти. И трябва да ви кажа - това са най-талантливите. Високи професионалисти. Да се пише учебник е адски трудно и страшно отговорно. Това са отговорни хора, които не правят компромис със съвестта си, не внасят своите предпочитания в учебниците. Не може това правителство такова мракобесничество да върши. Трябва да кажа, че днешното ни поколение историци е на нивото на предходното, а у нас висшето образование започва с историята.   От една година пишем този учебник, зарязах си научните изследвания, лично време губя, а някакви лаици тръгнали да ни обиждат. Ами, като си толкова кадърен, вземи напиши шести учебник. Как тези хора се самоназначиха за цензори? Такава цензура по никое време не е имало или ако е имало - тя е била малко по-интелигентна. Това сега е просташка работа.  - Много изкривени неща се произвеждат. Колкото до фашизма, този термин ни го лепна Коминтернът и ние се скъсахме да повтаряме като папагали, че първото в света антифашистко въстание е септемврийското. Което е недостоверно и в моя раздел аз такива работи не съм писал. Не е уместно да ми говорят и за комунизъм, комунизъм в България и никъде не е имало - комунизмът е един идеал, който не е осъществен. Колегата, който е писал за този период в нашия учебник, е употребил термина \"държавен социализъм\". Има технология на писането на учебници, не може за периода на социализма да пишеш само за затвори, само за Държавна сигурност. Такива като този журналист Христов ходят по държавните архиви само това да четат и искат в целия раздел до 1989 г. да са само затвори и репресии. Не може така, имало е образование, култура, икономика и т.н.  - Има ги, аз съм ги написал, но не може да се напишат така подробно, понеже за една година се учи цялата история на България. Как учителите ще се оправят, това не знам. Но ако пишем само едната страна на историята за всеки период, ще излезе накрая, че в България е имало само убийства. Имало ги е, и във ВМРО и т.н. Но в България има и модернизация, имаме толкова неща, които трябва да кажем! Дори за Освобождението - Варна и Шумен кога бяха освободени и присъединени към България? Нищо не се прави - само плакати, плакати, плакати.        Но и нещо друго - събрала се някаква комисия да оценява учебниците. Абе, кажете кои хора са в тази комисия, с имената си да излязат, както аз излизам с името си. Някакви анонимници. Извинявайте, в България, докато не се научим да си ценим специалистите, нищо хубаво не ни чака.  - След Х клас тези деца повече история не учат. Това е нивото, до което те достигат в отечествената история. А историята е в основата на цивилизацията. След това тези млади хора стават инженери, лекари, компютърни специалисти - и ако не си знаят отечествената история, тежко ни и горко!", "date": "2019.07.01", "title": "Проф. Людмил Спасов:    Такава политическа помиярщина досега не е имало "}
{"url": "https://duma.bg/kratki-novini-n194949", "text": "Огромното натрупване на заявления за разрешения за пребиваване за граждани на държави извън ЕС, които инвестират поне 250 000 евро в гръцки имоти, принуди държавата да децентрализира компетенциите за нейното издаване. Гръцката програма \"Златна виза\" е критикувана от ЕС, но властите в Атина не смятат да я прекратяват като източник на свежи капитали. През 2018 г. в Германия е продължила да се засилва разузнавателната дейност на някои страни, като най-активно от всички против ФРГ са шпионирали Русия, Китай, Иран и Турция. Това се казва в доклад на Федералното ведомство за защита на конституцията. Екипът на венецуелския президент Никола Мадуро и лидерът на опозицията Хуан Гуайдо ще започнат отново преговорите, за да се опитат да разрешат кризата в страната. И двете страни все още не са решили дали да проведат дискусиите в Осло, където бяха проведени предишни разговори, или в Барбадос. Двама от тях коментират, че преговорите започват през седмицата. Калифорнийският сенатор Камала Харис, която е кандидат за президент от Демократическата партия на изборите в САЩ през 2020 г., получи повече от 2 млн. долара като дарения за кампанията си за един ден. Предишният рекорд беше от 1,5 млн. долара. Повече от половината от дарените над 2 млн. долара идват от американци, които за първи път даряват средства за политическа кампания. Вулканичните изригвания в Папуа Нова Гвинея (ПНГ) принудиха 15 000 души в североизточната част на страната да избягат от домовете си. Планината Улавун на североизточния остров Нова Британия изригна внезапно в сряда с колона от пепел на 18 км във въздуха. Не се съобщава за жертви, но изригванията разрушават домове.", "date": "2019.07.01", "title": "Кратки новини"}
{"url": "https://duma.bg/opasna-avantyura-n194948", "text": "Остана ли съмнение у някого за циничната продажност на правителството при готвената сделка за американските Ф-16? От няколко дни насам обърканите оправдания на властта за това какво точно ще ни се наложи да закупим се превръщат в опасна авантюра, която излага на риск не само боеспособността на родните ВВС, но и живота и здравето на пилотите.  Да се появи президентът отново в \"Панорама\" в рамките на по-малко от месец и да обясни с числа и факти това, което ни готвят, означава, че нещата са станали доста сериозни, и то в наш ущърб. Преговорите на работната ни група са обвити в пълна мъгла. Борисов публично изтърва числото 2.2 млрд. лв., което е по-високо от гласувания таван в парламента. И изведнъж - леден душ! \"3,45 млрд. лв. с ДДС и със 100% авансово плащане.   Няма преговори за сваляне на цената. Ако се свали цената, това означава жестоко орязване на пакета. Този самолет няма целеви способности, той е по-слаб от Су-25\", предупреди Радев. А той разбира най-много от авиация - в това съмнение няма. Да спориш с него по този въпрос, ако ти липсват съответното образование и опит, е, меко казано, невъзпитано и неуместно. Редно е управниците ни да отговорят къде се губи разликата между 3,45 млрд., за които съобщава президентът, и 2,2 млрд. по сведенията на Каракачанов и Борисов. И за чия сметка ще е тя? Вече дори не питаме за това, че по-рано Каракачанов смяташе, че цена над 2 млрд. е \"неразумна\". Дори допускаше преговорите да се провалят, защото някои от условията не ни изнасят. Оказа се, че могло да бъде и още по-лошо.  Министърът дължи още обяснения на българската общественост. И вместо да си позволява волности от типа \"Обади се на Тръмп и опитай да помогнеш\", най-добре да изкара на светло ръководителя на групата Атанас Запрянов, който се е покрил в миша дупка. Нека излезе и каже верни ли са думите на Радев, че правителството се опитва да свали цената, за да я направи \"приемлива\" чрез орязване на пакета, а летците и техниците ще трябва да изпълняват невъзможни задачи с осакатено оборудване? Вярно ли е също, че изграждането на инфраструктурата за Ф-16 в Граф Игнатиево ще е изцяло за българска сметка? Ако всичко това е факт, се очертава изключително нерентабилна и неизгодна сделка за България заради престъпното, късогледо и обслужващо чужди интереси поведение на властта. Така се започна още в началото, когато две трети от експертите и пилотите бяха против офертата за този тип самолет по време на обсъжданията. Никой обаче не ги послуша, а правителството взе политическо решение, като дори пренебрегна условията в обявения за целта конкурс. Сега наближава финалът, който успешно може да бъде записан като поредното национално предателство.  ", "date": "2019.07.01", "title": "Опасна авантюра"}
{"url": "https://duma.bg/kade-izbyagaha-turistite-n194941", "text": "Снимки на празни български плажове в началото на туристическия сезон наводниха социалните мрежи. Чадърите опънати, шезлонгите строени като войници на парад, но хора наоколо няма. Вероятно мнозина изпитват злорадство заради провала на очевидно некомпетентния министър на туризма, но нещата няма да се оправят с поредната оставка. Проблемът на българския туризъм е структурен.  На полуостров Касандра в Халкидики (по-близо е до София, отколкото Варна) се намира курортът Пефкохори. Нищо и никакво селце, но се пръска по шевовете от туристи - най-вече сърби, българи и румънци. Посреща десетки хиляди гости, а дори не е най-голямото в региона. Разликата с нашето Черноморие се дължи не толкова на солеността на морската вода или на размера на песъчинките по плажа. Дишаме пушилката на гърците, защото техният туризъм е семеен, а нашият - бетонен.  Познайте кой сектор на българската икономика плаща най-ниски заплати? Точно така, туризмът. По официални данни брутната месечна заплата там е едва 700 лв., независимо че според платежния баланс на БНБ между 2015 и 2018 г. приходите от международен туризъм са скочили с 35%.  Представете си каква е мотивацията на човек, обслужващ гости, които на ден харчат толкова, колкото той печели за половин месец. Добавете пълната липса на планиране в курортите, където хотели чудовища се блъскат да излязат на първа линия. Из въздуха се носи неповторима смес от сръбско, гръцко, чалга и пенсионирано диско. Разбъркайте с мътна морска вода, дължаща се на неадекватния капацитет на пречиствателните станции. Лимончето е прословутата алчност на сезонните предприемачи. Вече долавяте вкуса на коктейла \"Български масов летен туризъм\".  Пустеещите плажове и хотели сигурно ще станат повод за многомилионна помощ за бизнеса от държавния бюджет: пари на данъкоплатците ще се харчат за субсидии за чартърни полети и нескопосана международна реклама. И отново няма да се потърси дългосрочно решение на проблемите. А то не се крие във все по-ниските цени на все по-големите места за настаняване, а в отдавна забравената формула \"семеен бизнес\". Десетките хиляди гости на споменатото село Пефкохори, а и на стотици подобни места, пръснати из южната ни съседка, отсядат в къщи на един или два етажа, обградени от зелени градини. Собственикът познава гостите по име, носи им багажа, без да чака бакшиш, дава съвети, прави кафе. В курортното село никой бизнес не дръзва да шуми след позволения час, да хвърля боклук, да не говорим за нерегламентирани строежи. И на следващата година чужденците се връщат, като водят и приятели.   А туристите, попаднали в бетонните черноморски джунгли, населени с хищни сервитьори и отровни продавачи, се заричат да не повторят... Може би картината е пресилена, но в същността си е вярна. Затова всяка държавна подкрепа, която се оказва на българския туризъм, трябва да се насочва към малкия и семеен бизнес. Кой е по-добра реклама на България от лично заинтересувания съдържател на семеен хотел? ", "date": "2019.07.01", "title": "Къде избягаха туристите"}
{"url": "https://duma.bg/nay-golyamoto-letishte-v-sveta-e-v-pekin-n194951", "text": "Завърши строителството на най-голямото международно летище в света \"Даксин\" в Пекин. В строителството до момента са вложени около 60 млрд. долара. Пускането в експлоатация на летището с един терминал под формата на \"златен феникс\" от един милион квадратни метра е насрочено за 30 септември - в навечерието на 70-ата годишнина от основаването на Китайската народна република. Новото летище ще има четири писти, които ще могат да приемат до 620 хиляди полета годишно. Проектът предвижда до 2025 г. капацитетът му да бъде обслужването на 72 милиона души. Също така до 2025 г. новото летище трябва да обработва до два милиона тона товари годишно.", "date": "2019.07.01", "title": "Най-голямото летище  в света е в Пекин"}
{"url": "https://duma.bg/stud-skova-moskva-n194950", "text": "Нов температурен рекорд бе отбелязан в руската столица за 70 години измервания. В Москва температурата на въздуха беше едва 11 градуса по Целзий. Отбелязва се, че нормата за този период на годината е температура около 23 градуса.", "date": "2019.07.01", "title": "Студ скова Москва"}
{"url": "https://duma.bg/pak-sme-izvan-sveta-n194940", "text": "          След като някои архитекти обезобразиха столичната знакова улица \"Граф Игнатиев\" и стотици други улици по измъчената ни родина, се заеха и с Паметника на Съветската армия! Изглеждаше несериозно, но те го обявиха официално. Арх. Борислав Игнатов от Камарата на архитектите гордо обяви и неубедително аргументира необходимостта от \"трансформирането и преустройството\" на Паметника на Съветската армия. Щастливо и насърчително му се усмихваше Цвeтанка Ризова, а той вдъхновено обясняваше, че не е ясно как точно ще се свали скулптурната композиция със съветския воин, като на нейно място ще се постави гербът с трите корони, а  \"зад силуета на герба ще има камбана\"! Какво тук значи естетиката! Така нямало да се руши паметникът, за което имало решение в далечната 1992 г.! Зловещо се върнаха стари страсти и мераци да се руши и да се унищожават символи и историята ни. Толкова архаично, анахронично и жалко звучи вече това ехо от отминало време!  Не са бедни господа архитектите, да вземат да се разходят до Виена или до Берлин примерно, за да видят извисяващите се, почистени, излъскани и пазени паметници на Съветската армия. Тези дни научихме, че австрийските власти са възстановили позлатата върху мемориалните надписи на централния паметник на съветските воини освободители на Шварценбергплац във Виена. Нали и ние сме в Европа - учете се, господа,  ще научите много полезни неща за историята и новото време! Кризите на властта и на капитализма някога са решавани с фашистки режими. Този изход вероятно и днес ви влече. Но какво да очакваме, когато от учебниците по история тези теми дружно бяха изхвърлени без особена съпротива и възражения! Неотдавна в Кюстендил щяха да честват известен хитлерист, пречупените кръстове са част от пейзажа ни...  В мълчание е обгърната предстоящата 75-годишнина от освобождението на Югоизточна Европа от фашизма от победоносния ход на Съветската армия през 1944 г. Само след два месеца! Други страни и други народи вече подготвят и канят за участие в международни конференции и чествания, а ние позорно мълчим, сякаш географски, исторически и ментално сме в Югоизточна Африка! А в Европа върви предупреждението, че \"днес за левите особено важен е антифашизмът\".  Извън света сме. Ето затова нагло от телевизиите ще ни обясняват колко им пречи и колко \"недемократично е създаден Паметникът на Съветската армия\" в далечната 1954 г. Светът днес се променя всеки ден. Живеем в преходна епоха и както вече пишат, виждаме как изчезват очертанията на един свят и \"в мъглата се задава очертанието на бъдещия свят\", който често ни дава различни предупредителни сигнали. Затова внимателно да се пазим от рушителите на паметници, от архитектите реставратори на човеконенавистните, зловещи и опасни идеи на фашизма, чийто разгром преди 75 години по нашите земи предстои да честваме. В името и в паметта на нашите предци и заради бъдещето на България сме длъжни да не допуснем разрушители да сквернят годишнината!       ", "date": "2019.07.01", "title": "Пак сме извън света"}
{"url": "https://duma.bg/kseniya-margarit-pokazva-litseto-na-lyubovta-n194933", "text": "Изложбата \"Copy/Paste\" беше открита в УниКредит студио. Фотографската експозиция е дело на младата фотографка Ксения Маргарит. \"Copy/Paste\" е нестандартният опит на авторката да докаже, че когато двама души се обичат, те встъпват в процес на симбиоза. С помощта на огледало Ксения е снимала 20 влюбени двойки, като образите им са вплетени в един. Изложбата е част от Mесецa на фотографията.", "date": "2019.07.01", "title": "Ксения Маргарит показва лицето на любовта "}
{"url": "https://duma.bg/voleybolistka-stana-mis-asenovgrad-2019-n194931", "text": "177-сантиметровата естествена блондинка Мария Попова бе избрана за \"Мис Асеновград 2019\". След това признание синеоката красавица ще има възможност да вземе участие в националния конкурс \"Мис България\". 22-годишната волейболистка - възпитаничка на спортното училище \"Васил Левски\" в Пловдив, надви по хубост 10 други кандидатки за титлата. Лентата й бе връчена от кмета на Асеновград д-р Емил Караиванов, а \"Мис България 2018\" Теодора Мудева украси главата на победителката с разкошна корона. За първа подгласничка бе посочена Таня Александрова, която е на 23 години. Красавицата завършва магистърската си степен за фармацевт и работи в аптека в Асеновград. Таня грабна сърцата и на присъстващите във фоайето на Градската библиотека \"Паисий Хилендарски\". Така момичето бе удостоено и с титлата \"Лице на публиката\". Втора подгласничка стана 18-годишната Цветислава Киркова, която ще продължи висшето си образование по специалност \"Филмови науки\" в Англия. За трета подгласничка на победителката бе провъзгласена Радина Нейкова. 18-годишната чаровница се занимава професионално със спортни танци и скоро й предстои държавно първенство. Журито бе в звезден състав: \"Мис България 2018\" Теодора Мудева; \"Мисис Баба 2019\" Стефи Стаменова; \"Мисис България\" Станислава Андреева; \"Мис Интернешънъл Туризъм\" Рени Радева; бившият национал и настоящ треньор на волейболния тим Локомотив ПД Петър Узунов; дизайнерът Стоян Радичев; лайфстайл репортерката на вестник \"Марица\" Десислава Дамянова; спонсори и представители на общината. Момичетата се представиха в три тура - с луксозни италиански бижута, по бански костюми и със специално ушитите за конкурса тоалети на дизайнера от Асеновград Стоян Радичев. За бляскавата визия на претендентките се погрижи топ коафьорката от Пловдив Пепи Николова и гримьорите на Radiant. Между туровете пяха вокалната половинка на световноизвестния диджей Таркан - Нелита, и очарователната Боряна Баташова, която бе и водеща на конкурса. Всички момичета получиха подаръци от известни козметични марки, обучение по английски език с преподаватели от Чикаго, предоставено от волейболиста Петър Узунов, бижута от световноизвестен италиански бранд и прочута марка часовници.", "date": "2019.07.01", "title": "Волейболистка стана \"Мис Асеновград 2019\""}
{"url": "https://duma.bg/realna-dvoyka-se-vreche-v-lyubov-v-klipa-na-grafa-i-beloslava-n194930", "text": "Видеоклипът към новата песен на Графа и Белослава - \"Да\", чиято премиера се състоя преди няколко дни, даде възможност на млада двойка да сподели чувствата си, като се врече в любов на морския бряг. Веселина Добринова и Иван Шалев бяха избрани сред реални кандидати, които се включиха в предизвикателство в инстаграм. Част от специалното жури бяха Графа и Белослава. Песента е модерен фюжън от реге и дъб. Автори на текста са и двамата изпълнители. Музиката е на Графа с участието на Борислав Бояджиев-Борче, който е и автор на аранжимента на \"Да\". Романтика, пъстрота и емоции се преплитат по необичаен начин във видеото, чийто режисьор е Васил Стефанов. Два дни продължават морските снимки в с. Лозенец пред камерата на оператора Георги Марков. Идеята за клипа хрумнала на Графа и Белослава по време на тайния им концерт и е кулминацията на общата им кампания #КажиМиДа. Тракът е сред песните в излезлия преди седмици албум на Влади Ампов \"Страничен наблюдател\". Свежото парче ще бъде част от летните клубни участия и на двамата изпълнители. През октомври Графа тръгва на турне със своята банда в 6 български града. На 2 октомври са в Кюстендил, на 7-и - в Гоце Делчев, на 8-и - в Смолян, на 9-и - в Кърджали, на 10-и - в Шумен, на 11-и - в Казанлък. На 10 юни 2020 г. пък предстои първият голям концерт на Графа на открито - на стадион \"Българска армия\".", "date": "2019.07.01", "title": "Реална двойка се врече в любов в клипа на Графа и Белослава"}
{"url": "https://duma.bg/ella-i-pitr-pristigat-na-festival-v-plovdiv-n194932", "text": "Световноизвестните графити артисти Елла и Питр са в Пловдив - Европейска столица на културата 2019, от 1 до 5 юли по повод Фестивала на студентите франкофони \"Да творим заедно\". Те ще създадат изображение на площ от 5000 кв. м под мотото \"Заедно\". Елла Безнайу и Лоик Нива от Сент-Етиен, Франция, излизат на сцената на уличното изкуство през 2007 г. От 2013 г. започват да рисуват огромни хора, които наричат \"Спящите великани\". Гигантите се простират на площи от 5000 до 21 000 кв. м. Фестивалът ще събере 100 студенти франкофони от 16 държави, които ще работят заедно, обединени от своята принадлежност към френския език. Мястото, на което двамата ще работят със студентите, ще бъде открито за посещение на 3 и 4 юли.", "date": "2019.07.01", "title": "Елла и Питр пристигат на фестивал в Пловдив"}
{"url": "https://duma.bg/veselina-filipova-s-knizhovna-premiera-v-sofiya-pres-n194934", "text": "В двуезичната и богата на цветни илюстрации книга с пътеписи \"Винени пътешествия\" на Веселина Филипова (авторка на \"Италия - земя с душа\" и на сборника \"ХХ години Международен джаз фестивал Банско\") читателят е поканен да съпреживее вълнуващи откривателства по пътищата на България. Заедно ще посетим новите български изби. Ще се докоснем до магията на божествените еликсири, създавани през вековете с древни ритуали, а днес - със съвременни \"свещенодействия\". Ще чуем истински истории из лозята, разказани от винари, които осъществяват мечтите си - правят омайни напитки от \"сълзите на царкиня\". Ще обходим култови места в родината - манастири, тракийски гробници, средновековни крепости, древни олтари. Ще дегустираме забравени кулинарни вкуснотии, все още живи в някои краища на страната. Няма да пропуснем и да тропнем хорце на празника на Трифон Зарезан. Премиерата на изданието на \"БГ книга\" е на 3 юли от 18 ч. в галерия-книжарница \"София прес\", ул. \"Славянска\" 29.", "date": "2019.07.01", "title": "Веселина Филипова с книжовна премиера в \"София прес\""}
{"url": "https://duma.bg/datata-n194936", "text": "ДЖУЛАЙ МОРНИНГ. Най-традиционният хипи празник е вдъхновен от едноименната песен на \"Юрая Хийп\" от 1971 г. Въпреки че традицията е свързана с хипи движението в Америка, тя съществува в България от средата на 80-те години. На всеки 30 юни срещу 1 юли големи групи хора се събират по цялото Черноморие, за да посрещнат заедно изгрева на слънцето. С времето Джулай морнинг добива все по-широка популярност сред младите, като местата, на които се чества, вече са не само по Черноморието. 1877 - ЗАПОЧВА ПЪРВИЯТ ШАМПИОНАТ \"УИМБЪЛДЪН\". Най-старият турнир по тенис в света се провежда всяка година. Той е един от четирите турнира от Големия шлем и е единственият от тях, който се играе на трева. Победителят в турнира за мъже единично получава купа, изработена и връчена за първи път през 1887 г. На нея е изгравирано изречението \"Световен шампион на сингъл\". Традиционната закуска за зрителите на турнира са ягодите и сметаната. Средно 28 000 кг ягоди и 7000 л сметана се консумират всяка година през двете седмици на състезанието. 1911 - ОТКРИТИ СА ВИТАМИНИТЕ. Американският биохимик от полски произход Казимир Функ изолира от оризовите люспи съдържащо аминна група вещество (витамин В1), което лекува болестта бери-бери, и го нарича \"витамин\". Витамините са нискомолекулни органични вещества, необходими в минимални количества за нормалната жизнена дейност на човека и животните. Необходимостта от тях е обоснована през 1880 г. от руския учен Н. И. Лунин. Днес са известни около 30 витамина. 1921 - РАЖДА СЕ МАРГАРИТА ДУПАРИНОВА, АКТРИСА (УМИРА 2005 Г.). Съпруга на легендарния актьор Апостол Карамитев. Над 40 години е в Народния театър (1946-1990), на чиято сцена е изиграла десетки роли, между които Милкана в \"Майстори\", Антигона в \"Антигона\" на Софокъл, Жулиета в \"Ромео и Жулиета\" на Шекспир, Фру Алвинг в \"Призраци\" на Ибсен, Ксения в \"Егор Буличов и другите\" на Горки, Юрталаница в \"Снаха\" на Караславов и др. 1931 - РАЖДА СЕ МИРОН ИВАНОВ, ПИСАТЕЛ - ХУМОРИСТ И ФЕЙЛEТОНИСТ (УМИРА 1988 Г.). Известен с гротескно-сатиричния си роман \"Живей като другите и бъди благословен\". Автор на хумористични повести, разкази, комедии, радио- и телевизионни пиеси, сценарии. Превеждан е в почти цяла Европа. 1961 - РАЖДА СЕ ЛЕЙДИ ДАЯНА, ПРИНЦЕСА НА УЕЛС (УМИРА 1996 Г.). По баща графиня Спенсър, първа съпруга (1981-1996) на престолонаследника на Великобритания принц Чарлз. Скромната детска учителка бързо спечелва сърцата на британците и те галено я наричат лейди Ди. Тя е една от най-обичаните и уважаваните личности на Великобритания. Известна е с благотворителните и обществени каузи, с които се ангажира.", "date": "2019.07.01", "title": "Датата"}
{"url": "https://duma.bg/nazem-ot-mrezhta-n194937", "text": "- Нищо ново в съвременния свят. Когато нямаш съдържание, формата става съдържание. Позите и празнодумството са издигнати в култ. И нашият не прави изключение. А реалността вече започва да става страшна - равнището в училищата и болниците е възможно най-ниско, повсеместна престъпност, банков и енергиен произвол, но най-страшното е липса на визия какво да се прави оттук нататък! - Изгледах цялото филмче... У мен се затвърди усещането, че управлението на българската държава е на автопилот!!! Богът да пази България! Срамувам се от всеки кадър и всяка реплика в този клип. България - европейска държава? Имам чувството, че живеем в някакъв виц. - Най-окрадената, мафиотизирана и бедна държава - обаче бай ганьо качи ли се я на джипа , я на електрокара, и простичките герберски лелки и бабички изпадат в захлас и забравят за цялата помия на герб. - Откакто сме в ЕС, сме получили 46 милиарда евро, да - милиарда! После заем 16 милиарда евро и сега 400 милиона лв. Та приблизително 62,5 МИЛИАРДА ЕВРО. Ееее... къде са парите и за какво са похарчени? Ако бяха раздадени на всеки българин лично, СЕГА ЩЯХМЕ ДА СМЕ ВСИЧКИ МИЛИОНЕРИ (БЕЗ ИЗКЛЮЧЕНИЕ). Само не казвайте, че се строи нещо. Отделно нашите данъци. Абе, къде са парите? Къде са и докога лекарите от Карлуково ще търпят този пациент на свобода? - ТОЛ е собственост на \"КАПШ\". Каква печатница на пари, какви кинти сънува Борисов! Или нищо не разбира и онези около него, докато взимат комисионни, се подиграват на пълното му невежество, или отново и по навик се изявява като топ лъжецът на ЕС.  - Печатница за пари! Вкарвайте го и да се почва! Ето това е мечтата на гнусната и необразована мутра! Тиквата от Банкя се показва в истинската си светлина. Пак гласувайте за него ... - Тоя само се чуди от къде още да открадне и къде да завърти пералнята за повече влизане в джоба му... И на кого \"заповяда\" пак тоя????? Наистина ми се повдига вече от ежечастните му нахлувания благодарение на услужливите му медии на простащината на тоя. - Завиден НЮХ и афинитет има премиерът към паричните знаци! Надушва ги от далеко, години преди да са се появили. И винаги безпогрешно. Те винаги идват, идват навреме и навреме се усвояват - светкавично. И сега ще е така. - Нищо старо не е забравил Борисов и нищо ново не е научил. В България сутрин медиите започват с вожда на България и Западните Балкани Бойко Борисов, на обяд също той, вечер пак и накрая в последните новини разликата от соца е в перманентното нарастване на цените от 10 години та до днес. Човек не може да гледа нормално ТВ и да слуша радио,защото вождът е навсякъде до втръсване. - Кога направихте пътища, за да искате такси бе, нещастници? Има ли път, който да е издържал една година, след като е пуснат в действие (става въпрос за достроените последните 20 години)? - Нали е ясно, че тия допълнителни такси, дето ще им начисляват, няма да излязат от джобовете на превозвачите. Ще ги вкарат в цената на транспорта към клиентите си, а те ще ги вкарат в цената към нас и пак ние ще плащаме.", "date": "2019.07.01", "title": "Наз@ем от мреж@та"}
{"url": "https://duma.bg/razlichniyat-praznik-n194935", "text": "Бляскаво откриване на \"Опера оупън 2019\" на 8 юни в Античния театър в Пловдив. Бляскаво в прекия и преносния смисъл. Сериозна музикална програма, която отговаря на разбирането на доц. Нина Найденова и на Драгомир Йосифов за \"Огънят/Празникът\". Части от известни и по-малко известни произведения на Глук, Вагнер, Скрябин, Месиен, Верди, Димитър Ненов, Иван Спасов, Бетовен създават една неповторима музикална текстура, обговаряща по различен начин идеята за огъня и празника. Голямо преживяване заради избора на програмата и решението как тя да бъде структурирана и представена. По предложение на пиарите на Опера Пловдив е потърсена адекватна на музиката визия чрез партньорството отново с Петко Танчев и Атанас Динчев - студиото за дигитални експерименти \"SenseLab\". Триизмерните визуални ефекти върху Античния театър реагираха на живо чрез отчитане динамиката на музиката от оркестъра и изпълнителите - диригент бе Диан Чобанов, концертмайстор - Мичо Димитров. Необичайно решение беше смяната на местата - публиката, разположена върху античната орхестра, скенето и в двата крайни сектора на амфитеатъра, а изпълнителите срещу тях - солиращите певци върху мраморните седалки, хоровете в пространството между долните и горните зрителски сектори на театрона, оркестърът и солистите инструменталисти в граничната зона между публиката и седалките. Концертът беше зашеметяващ с експлозиите от цветове. Дори тези, които предпочитаме да слушаме с ушите си, а не с очите си, няма как да не отбележим някои много интересни изобразителни решения, свързани с изпълнението на музика от Ненов и Спасов например. Оценяваме трудността да намериш адекватно цветово решение на музикалните части и ритмически да осъразмериш звук и цвят. Великолепно представяне на двата хора - оперния, ръководен от диригента Драгомир Йосифов, и Академичния народен хор на АМТИИ с диригент проф. Костадин Бураджиев. Оперните певци-солисти седяха сред публиката, настанена в крайните сектори, и се появяваха оттам много естествено, което създаде особен сценичен ефект. Запомнящо се участие на Евгения Ралчева и Станислава Момекова в обработките на Иван Спасов на \"Конье, конье\" и \"Годи ме, мамо\", на Таня Иванова и Мариана Панова в Драгомир-Неновите \"Отишел ми Караджа\" и \"Седефинко ле, пиленце\", както и на квартета Елена Чавдарова, Вера Гиргинова, Ивайло Джуров, Георги Султанов във финала на Бетовеновата Симфония 9. Във финалната фуга из операта \"Фалстаф\" от Верди чухме Михаил Пулиев, Свилен Николов, Марк Фаулър, Александър Баранов, Момчил Караиванов, Евгений Арабаджиев, Александър Носиков, Светлана Иванова, Вера Гиргинова, Валерия Мирчева, Елена Чавдарова-Иса. По-малко известният на широката публика музикален авангардист Оливие Месиен с Х част от Симфония \"Турангалила\" за пиано и оркестър по индийски митове бе екзотика за пловдивските слушатели, но имахме шанса да чуем пианистката Дора Делийска, концертираща главно в чужбина, а в \"Прометей\" на Скрябин солист беше пианистът Димитър Наков. Диан Чобанов имаше трудната задача заедно с режисьорката Нина Найденова да спои отделните компоненти на сложния във всяко отношение концерт-спектакъл: музика и светлинна партитура. При изпълнението на \"Прометей\" от Скрябин се получи страхотен светлинен ефект - от пресечката на светлината от прожекторите и въздушната маса се очертаваха свещи към небето, оркестърът беше много добър в \"Заклинанието на огъня\" от Вагнер... Получи се различен празник. Такива музикално-сценични събития като откриването на \"Опера оупън 2019\" са редки и запомнящи се за цял живот. Но изключително зрелище беше и постановката на Стефано Пода \"Орфей и Евридика\" от Глук. Забележителен режисьор, художник и хореограф - майстор на силните изобразителни решения и с особено изтънчен музикален вкус, Стефано Пода за втори път след \"Силата на съдбата\" от Верди работи с трупата на Пловдивската опера - солисти, оркестър, хор и балет. Диригент на оркестъра Лучано ди Мартино, на хора - Драгомир Йосифов. Над 2000 души изпълниха от ръб до ръб Античния театър. Първото впечатление е от срещата на природните стихии - водата/реката с бързеи дори (Орфей е син на речния бог Еагър, но това е, разбира се, и свещената река Стикс, а може би Лета и всяка от петте митични реки, свързани с отвъдното, недалеч се вижда и носът на ладията на Харон), още пясъкът, белият пясък на пустинята, и после огънят. 20 тона пясък и истинска река с кораб, задвижен от голите тела на десетки гребци.  Загадъчното въртене на дервиша върху скенето в началото на действието е като завъртане на часовника на представлението, на историята за любовта на Орфей и Евридика. В забавен каданс, някак извън времето, сцената се запълва с човешки фигури, облечени в черни одежди. Орфей е преди всичко мит за мъката, за раздялата и за това как да се справим с нея, казва Стефано Пода. Пролазващи по белия мрамор на кавеата, хористи и балетисти влизат в образите на сенки, демони, фурии, духове. Черното и бялото и в много редки случаи червеното са основните и любимите цветове на Стефано Пода. Всяко движение в уж несложната хореография на разминавания и ритуални действия има своето значение, своята символика. В началото всичко това е безмълвно и постепенно музиката на Глук му придава звук и музикален обем и се чува необичаен глас, подобен на висок женски. Ролята на Орфей се изпълнява от знаменития контратенор флорентинеца Антонио Джованини. Евридика е Мария Радоева, българска певица с европейска кариера, а Амур - сопраното Светлана Иванова от пловдивската трупа. Дебют и на тримата отлични изпълнители в ролите. Изборът да се изиграе точно \"Орфей и Евридика\" на Глук на античната сцена в Пловдив и точно по време на \"Пловдив - ЕСК 2019\" е отличен извън всяко съмнение. Защото Орфей е свързан с тази земя, на която и ние живеем. Имахме нужда от такова мистериално представление за него. Сложен и постигнат баланс между всички компоненти и изпълнители в спектакъла. Красиво разгънати по цялата ширина и дълбочина на античната орхестра мизансцени с участието на хористи и балетисти. А своеобразна връзка с Тракия, с Родопите и с мита за Орфей и Евридика ни поднесе изпълнението на  песента \"Ела се вие, превива, мома се с рода прощава\", която най-неочаквано за всички ни се раздипли и сложи ефектен финал на представлението в горещата пловдивска нощ. Като някакво ехо. Ние творим история, ми казаха хора от трупата. Така е. Последваха \"Силата на съдбата\" от Верди, първата пловдивска постановка на Стефано Пода, и \"Звукът на Страдивариус\", предстои на 13 юли премиерата на \"Риголето\", режисьор Пламен Карталов.", "date": "2019.07.01", "title": "Различният празник"}
{"url": "https://duma.bg/regionalni-zhurnalisti-poluchiha-priznanie-za-rabotata-si-n194938", "text": "На официална церемония в Етнографския комплекс \"Българанъ\" Българската асоциация на регионалните медии (БАРМ) раздаде за 16-и път отличия, с които отбелязва добрата работа на журналисти от страната. Голямата награда \"Св. Константин-Кирил Философ\", както и първото място в категорията журналистическо разследване грабна Божидара Ангелова от вестник \"Нов живот\". Материалът, с който тя е впечатлила журито, е статията \"Язовир Кърджали пресъхва - кой е виновен\". Призът за фотожурналистика отиде при Георги Александров от врачанския вестник \"Конкурент\". Мила Кюлюмова от разградското издание \"Екип 7\" бе отличена в категорията за очерк, а Силвия Шатърова от \"Черноморски фар\" в Бургас получи приза за коментар. В категория \"Интервю\" БАРМ отличи Анатоли Петров от великотърновския вестник \"Янтра днес\". Писателят Владимир Зарев оглавява журито, чиято отговорна задача бе да оценява професионализма на регионалните журналисти. Членове на органа тази година бяха Алексения Димитрова от в. \"24 часа\" и главната редакторка на в. \"Янтра днес\" Златина Димитрова. Председателят на БАРМ и редактор на в. \"Нов живот\" Иван Бунков също поздрави всички номинирани и наградени журналисти.", "date": "2019.07.01", "title": "Регионални журналисти получиха признание за работата си"}
{"url": "https://duma.bg/svetoslav-kostov-oglavi-bnr-n194939", "text": "Българското национално радио вече има нов генерален директор. На последното си заседанието Съветът за електронни медии спря избора си на настоящия шеф на радио \"София\" Светослав Костов. Той успя да получи необходимите му гласове още на първия вот по избора. В последната фаза Костов се състезаваше с предшественика си Митко Димитров, който обаче остана втори. Досегашният шеф на БНР Александър Велев, бившият Валерий Тодоров и отговорният редактор на програма \"Христо Ботев\" Даниела Манолова така и не бяха гласувани. Новият генерален директор на БНР бе подкрепен от председателката на СЕМ София Владимирова, Бетина Жотева и Розита Еленова. Техният основен аргумент беше, че Светослав Костов е натрупал нужния опит и може да намери баланса между запазването на традициите и въвеждането на нови технологии. Ивелина Димитрова и Иво Атанасов от СЕМ изразиха предпочитанията си за Митко Димитров.  В концепцията си Костов набляга на необходимостта от административна и програмна реформа в БНР. Той мотивира участието си в конкурса с желание да намали \"напрежението между отделните дирекции и звена\", както и да върне \"нормалната обстановка за работа и производство на качествен продукт\". При изслушването си в СЕМ Костов направи заявка, че ще възстанови напълно радио \"България\". В момента то съществува само като сайт, но концепцията на новия директор е то отново да бъде радио с многоезична мултимедийна и многоканална програма. На изслушването стана ясно, че той ще опита да го превърне в част от европейски мултимедиен проект, за да се бори с хибридната война. Стратегията за развитие на радио \"България\" и предложенията как да стане това би трябвало да са готови до 6 месеца след встъпването му в новата длъжност. Шефът на БНР предвижда и създаването на регионална радиостанция във Велико Търново, ако получи допълнително финансиране. В концепцията си той отбелязва, че често програмните схеми на регионалните радиостанции на обществената медия копират тази на \"Хоризонт\". Според Костов по подобие на БНТ и БНР трябва да развие свое общо \"регионално\" предаване, което да се излъчва от всички структури в страната. Предвижда и повече изнесени студиа в малки населени места и отдалечените райони. Нововъведение е предвиденото от новия директор радио \"Омбудсман\". Целта е в ефир да се решават проблеми, свързани с администрацията и институциите. При представянето си пред СЕМ Костов заложи на привличане на повече млада аудитория и нуждата от административна и творческа реформа. Стана ясно, че на щат в радиото в момента има 1364 служители, предстои анализ колко от тях предстои да се  пенсионират. Ще бъде създаден и отдел за анализ и развитие, чиято основна цел ще е да следи новостите на медийния пазар и тенденциите в развитието на радиооператорите. В развитието на БНР ще се наблегне на повече технологии, социални медии и подкасти. Костов заяви, че е харесал някои от идеите на конкурентите си и планира да се среща с тях, за да обсъдят дали биха могли да работят заедно. Новият генерален директор ще управлява БНР в следващите три години, но се очакват дебати по измененията в Закона за радиото и телевизията, според които мандатите на генералните директори на БНТ и БНР да бъдат по пет години. ", "date": "2019.07.01", "title": "Светослав Костов оглави БНР"}
{"url": "https://duma.bg/tsvetovete-vliyayat-na-nastroenieto-n194929", "text": "81% oт жителите на световните модни столици Милано и Лондон вярват, че цветовете около тях влияят на настроението им и често, когато желаят да са позитивни, избират синьо облекло и подобни аксесоари. Хората обаче рядко забелязват всички нюанси около тях, защото са заети, разсеяни или забързани. Например едва под 30% от запитаните обръщат внимание на значението на цветовете в тяхното всекидневие. Това показва неотдавнашно изследване на Honor. Според резултатите му 66% от хората вярват, че цветовете на облеклото им създават добро първо впечатление, а 53 на сто са убедени, че цветът, който избират за облеклото си, е фактор при формирането на мнението на другите за тях. Модният експерт Джулс Стандиш споделя, че силата на цветовете идва от това, че те пораждат по-скоро емоционална, отколкото рационална, реакция у нас: \"Първото впечатление е много важно и най-добрият начин да покажете на света кой сте е чрез модата. Облеклата и аксесоарите в синьо се асоциират с доверие, дипломатичност и надеждност и са подходящи за интервю за работа. На първа среща черният цвят се асоциира с мистерия и показва, че сдържате емоциите си с нагласата да разкриете повече за себе си впоследствие. За сравнение, изборът на червения цвят на първа среща показва страст и вълнение, но и нужда от внимание.\" https://www.facebook.com/BulgariaHonor/ https://www.instagram.com/honor_bulgaria/ https://www.instagram.com/honorglobal/ https://www.youtube.com/honorglobal", "date": "2019.07.01", "title": "Цветовете влияят на настроението"}
{"url": "https://duma.bg/mariya-ilieva-posveshtava-pesen-na-pochitatel-n194928", "text": "Удостоената с титлата \"БГ изпълнителка\" за 2019 г. ще покани един щастливец на сцената при нея и ще му посвети песен. Незабравимото преживяване, което звездата ще подари на феновете си, ще се случи по време на концертите от турнето \"Всичко - най-доброто от Мария Илиева\". Певицата ще зарадва почитатели на 9 юли в Пловдив, на 14-и - в Бургас, на 16-и - във Варна, а на 22 октомври ще пее в София.  Мария Илиева отправи покана към феновете си в социалните мрежи да качат снимки с билетите си за съответните дати от турнето й. За да избере късметлията във всеки град. \"Това е нещо, което никога досега не съм правила, но съм си мечтала да се случи на мен като фен на любимите ми изпълнители. \"Всичко - най-доброто от Мария Илиева\" е много специално турне за мен, затова реших да го направя и специално за феновете си\", разкри певицата. Любимката на почитателите на качествена българска музика споделя и кадри от репетициите с музикантите, които вече текат усилено. На сцената до Мария ще бъдат Георги Янев (музикален директор и китарист), Мартин Ташев (тромпет), Милен Кукошаров (аранжименти и пиано), Васил Вутев (барабани), Евден Димитров (бас китара), Волен Милчев (беквокали и синтезатор), Владислав Мичев (тромбон и синтезатор), Пламен Денчев (синтезатор и беквокали). Билети за \"Всичко - най-доброто от Мария Илиева\" се продават на www.eventim.bg, както и на касите по места. https://www.facebook.com/mariailievaofficial/ https://www.instagram.com/maria_ilieva_official/ https://www.youtube.com/StereoRoom", "date": "2019.07.01", "title": "Мария Илиева посвещава песен на почитател"}
{"url": "https://duma.bg/legenda-v-basketbola-se-nuzhdae-ot-pomosht-n194920", "text": "Дългогодишният капитан на националния отбор се лекува от тежко онкологично заболяване в пловдивска клиника и се нуждае от средства, с които нито тя, нито семейството разполагат. Стоянова спечели с отбора на България бронз от Олимпиадата в Монреал 1976 и сребро от Москва 1980. Игра на 8 европейски първенства, от които също има медали - сребърен от Варна 1972 и бронзов от Клермон Феран 1976. Попада на 3 пъти в сборния отбор на Европа. Играе само за Марица на клубно ниво, като с този отбор има 2 финала за Купа \"Ронкети\" и 3 титли на България. За помощ на легендарната спортистка дъщеря й Теодора Красимирова Бонева е открила сметка:  ПИБ - Карлово В полза на: Теодора Красимирова Бонева Номер на клиент: 000214214", "date": "2019.07.01", "title": "Легенда в баскетбола се нуждае от помощ"}
{"url": "https://duma.bg/ivanov-e-shampion-na-dvoyki-v-setubal-n194921", "text": "Симон-Антони Иванов спечели титлата в турнира на двойки за мъже в Сетубал,  Португалия (награден фонд от $15 000). Във финала Иванов и Хенри Крейг (САЩ) победиха с 6:4, 4:6, 10-6 Ерик Чепалди (Ит) и Роберт Стромбах (Гер). Това е първа титла за Симон в турнир на ITF за мъже. Той спечели 2 мача и стигна 1/4-финал на сингъл в Сетубал.", "date": "2019.07.01", "title": "Иванов е шампион на двойки в Сетубал"}
{"url": "https://duma.bg/verstapen-narushi-dominatsiyata-na-mertsedes-n194923", "text": "Макс Верстапен стана първият пилот, нарушил доминацията на Мерцедес във Формула 1 през сезона. Холандският пилот на Ред Бул спечели Гран при на Австрия, 9-и кръг от световния шампионат. Досега през сезона 6 победи изтръгна 5-кратният световен шампион Люис Хамилтън и 2 - съотборникът му Валтери Ботас.  На старта на пистата \"Ред Бул Ринг\" пилотът на Ферари Шарл Леклер запази първата си позиция, като бе сериозно подпомогнат от изключително слабия старт на Верстапен. Холандецът за малко не изгаси болида си и това забавяне го прати на седма позиция. От грешката му се възползваха двамата пилоти на Мерцедес Валтери Ботас и Люис Хамилтън, които изскочиха на втора и трета позиции. Най-голям скок направи другият пилот на Ферари Себастиан Фетел. 4-кратният световен шампион само за 6 обиколки от девета позиция успя да изпревари 5 болида и излезе четвърти. До 10-ата обиколка Верстапен също успя да изпревари 2 болида и изскочи пети. Фетел обаче бе провален от механиците в бокса на Ферари, които не бяха готови с новите му твърди гуми и му се наложи да чака да ги изнесат от бокса и да ги монтират на болида му. Заради забавянето той загуби 4 позиции и се върна на пистата едва осми.  В 31-вата обиколка за първи бокс влезе и Хамилтън, който освен за смяна на гуми смени целия нос и предното крило на болида. Това го забави с 11 секунди и той се върна на пистата след Верстапен и Фетел. В 48-ата обиколка Верстапен настигна Фетел и започна да го притиска с много по-доброто темпо на своя болид. Той загуби ценни секунди зад германеца, който се защитаваше много добре с по-бавния болид на Ферари, но в 50-ата обиколка успя да го изпревари. В 67-ата обиколка Верстапен настигна и лидера Леклер. Последва много мъжка битка между двамата млади пилоти. Първо Макс успя да се “гмурне” при спирането пред Шарл, но пилотът на Ферари успя да си върне първата позиция заради по-мощния двигател на Ферари и по-доброто ускорение на излизане от завоя. В предпоследната обиколка обаче Верстапен не се отказа и показа, че е най-бързият пилот на пистата - с втора атака, при която изпревари Леклер и поведе колоната. При атаката двамата дори докоснаха гумите си, но без по-сериозен инцидент.  За Верстапен не беше проблем да отвори преднина и да финишира пред Леклер, отнемайки първата победа на монегаска в кариерата му на пилот във Формула 1. След финала обаче стюардите веднага обявиха, че провеждат разследване на ситуацията при изпреварването на Макс срещу Шарл.  В класирането продължава да води   Люис Хамилтън със 197 т. пред Валтери Ботас 166, Макс Верстапен 126,  Себастиан Фетел 123, Шарл Леклер 105 и др. 10-ият кръг е на 14 юли на \"Силвърстоун\" за Гран при на Великобритания. ", "date": "2019.07.01", "title": "Верстапен наруши доминацията на Мерцедес"}
{"url": "https://duma.bg/grisho-shte-igrae-na-kort-%E2%84%9615-na-uimbaldan-dnes-n194922", "text": "Най-добрият български тенисист Григор Димитров (№48) ще започне участието си на \"Уимбълдън\" днес срещу Корентен Муте (Фр, №85) в света. 20-годишният тенисист е 11-а ракета на Франция и премина през квалификациите. Мачът им от I кръг в третия турнир от Големия шлем е трети в програмата на Корт №15. От 13.00 ч. на корта излизат Янко Типсаревич (Сърб, №286) и Йошихито Нишиока (Яп, 67), а после в турнира при жените Маркета Вондрушова (Чех, №20) и Мадисън Бренгъл (САЩ, №85).", "date": "2019.07.01", "title": "Гришо ще играе на Корт №15 на \"Уимбълдън\" днес"}
{"url": "https://duma.bg/levski-vdigna-tsenata-na-kostov-n194926", "text": "Левски е заковал цена от 700 000 евро на нападателя Станислав Костов. До момента няколко клуба са проявили интерес към голмайстора на Първа лига за миналия сезон, но офертите от 500 000 евро не задоволяват клуба, а нито един отбор не бил склонен да плати желаната от \"сините\" сума. Отборите са от Турция, но от \"Герена\" не бързат да се разделят с Костов и дори искат да се подсилят с поне още един нападател. 26-кратните шампиони привлякоха австриеца Дени Алар, но треньорът Петър Хубчев държи да бъде взет още един играч за върха на атаката, а освен това крило и ляв бек. Костов е наказан и ще пропусне първия мач в Лига Европа срещу словашкия Ружомберок на 11 юли. ", "date": "2019.07.01", "title": "Левски вдигна цената на Костов"}
{"url": "https://duma.bg/shahtor-d-udari-i-tsska-sf-n194925", "text": "Българският вицешампион ЦСКА отстъпи с минималното 0:1 на украинския първенец Шахтьор Донецк в контрола в Австрия. Това беше третата проверка за „червените“ на лагера в Австрия, където те сразиха изпадналия от чешкия елит Прибрам с 3:0 и загубиха с 0:1 от унгарския шампион Ференцварош. В сряда пък украинският гранд срази с 3:0 неизменния шампион на България в последните 8 години Лудогорец. Шахтьор започна по-офанзивно и пръв създаде опасности в мача. Сериозният натиск на украинския шампион даде резултат в деветата минута, когато Данило Сикан провря топката във вратата на Витаутас Черниаускас. Литовският страж отрази удар на Манор Соломон, а при добавката на Виктор Коваленко Сикан отклони топката в мрежата. Младокът вкара и за крайното 3:0 срещу Лудогорец през седмицата. 10 минути по-късно Али Соу пропусна да изравни. След центриране на Жеферсон той стреля с глава, но прати топката над вратата на Андрий Пятов.  Тиаго стреля опасно от фаул в 23-тата минута, а отново той имаше възможност да изравни в 39-ата, но не успя да порази целта. Минута преди почивката „червените“ успяха да прострелят украинския ветеран, но голът на Соу беше отменен заради засада. В добавеното време на първата част Соу се възползва от рисковано излизане на вратаря на Шахтьор далеч от наказателното поле и му отне топката, подаде я на Евандро, който обаче не успя да улучи празната врата от сериозна дистанция. На почивката бяха направени 4 смени - Томаш, Занев, Пинто и Давидов замениха Гълъбов, Жеферсон, Тиаго и Кери, а после в игра се появиха Бусато, Антов, Митков и Уот. Шахтьор отново имаше предимство, но българският вицешампион обаче показа много добра игра в защита и не допусна сериозни опасности пред вратата си. В 70-ата минута Стойчо Атанасов подаде към Соу, но ударът му беше спасен от резервния вратар Алексей Шевченко. Петима футболисти на ЦСКА не взеха участие в мача с Шахтьор. Капитанът Николай Бодуров има възпаление на ухото. Жанио Бикел е с настинка, а Енрике Рафаел е с лека контузия и предстои да му бъде направен преглед. Иван Турицов и Илия Шаламанов също лекуват травми. В сряда тимът на Добри Митов играе с австрийския гранд Ред Бул Залцбург и се завръща у нас. ЦСКА-Сф: 30.Витаутас Черниаускас (67-12.Густаво Бузато), 2.Стойчо Атанасов, 4.Божидар Чорбаджийски, 28.Пламен Гълъбов (46-24.Нуно Томаш), 3.Жеферсон Телес (46-11.Петър Занев), 15.Кристиян Малинов (к), 21.Диего Фабрини, 20.Тиаго Родригес (46-6.Рубен Пинто), 10.Евандро (78-9.Тони Уот), 8.Греъм Кери (46-7.Денис Давидов), 22.Али Соу.", "date": "2019.07.01", "title": "Шахтьор Д удари и ЦСКА-Сф"}
{"url": "https://duma.bg/balgarin-transformira-izobrazheniya-v-muzika-n194927", "text": "Димитър Христов е българинът, създал приложение, което превръща картини в музика. Развива идеята повече от 3 години. Прави анализ на изключително много визуални изображения и на много звукови произведения. Взаимодействието между цветове и музика идва от творчеството на Паул Клее. Приносът му в изкуството се сравнява с това, което е направил Нютон във физиката, смята Димитър.  Основата на разработката му стъпва върху цветното и музикалното колело. Важно е да знаем, че имаме три основни цвята и три вторични. Смесвайки се, те самите създават третични цветове, които са 12 на брой. Тези 12 цвята образуват едно наистина годно за използване цветно колело. Имаме и 12 музикални тона - когато и тях поставим в колело, подобно на цветното, и съпоставим двете колелета, бихме могли да ги транспонираме едно спрямо друго, обяснява принципа Димитър. И добавя: по този начин може да си композираме на място, докато стоим в парка, с цветето, което сме заснели преди малко. Колкото гениално, толкова и просто - не колкото, разбира се, алгоритъмът, който изчислява всичко. Софтуерът работи на този принцип: анализира изображението, извлича съответните цветни стойности и ги съпоставя с музикалното колело. От този момент нататък всеки човек може сам да ги транспонира, ако желае. Освен забавната страна на приложението то всъщност е доста ценно за сценичните изкуства - там, където има преплитане между цвят и звук. Вариантите са много, но крайната цел е постигане на максимално въздействие, цялостно усещане и взаимодопълване. Приложението Vivid Harmony е достъпно за всички потребители на Андроид устройства и е свободно за сваляне. тпс Освен забавната страна разработката на Димитър Христов е доста ценна и за сценичните изкуства Снимка dariknews.bg", "date": "2019.07.01", "title": "Българин трансформира изображения в музика"}
{"url": "https://duma.bg/balgariya-zavarshi-s-18-medala-v-minsk-n194924", "text": "Каратистката Ивет Горанова (55) спечели 18-ия български медал в Минск.  На финала 19-годишната българка надделя с 4:3 т. над считаната за фаворитка Анджелика Терлюга (Украйна), лидерка в световната ранглиста и еврошампионка. Ивет постигна 4-а победа срещу именитата си съперничка, от която има само 1 загуба. Горанова стигна финала след като съперничката й в полуфинала Дженифър Уорлинг (Люксембург) не се появи на татамито заради контузия. Това е първа титла за българката, която в кариерата си има бронзови медали от световно и европейско първенства. България приключи участието си на Игрите с 3 златни, 7 сребърни и 8 бронзови отличия и завърши на 16-о място в класирането по медали.  Лидер е Русия с общо 109 медала (44, 23, 42), пред Беларус 69 (24, 16, 29), Украйна 50 (15, 17, 18), Италия 40 (12, 15, 13) и др. В Игрите участваха над 4000 спортисти от 50 страни, които си разпределиха общо 200 комплекта медали (91 за мъже, 89 за жени и 20 в смесени дисциплини).   Вторите Европейски игри бяха закрити снощи на стадион \"Динамо\" в беларуската столица. Знаменосец на българската делегация на церемонията беше шампионката в бокса Станимира Петрова. Спортният министър Красен Кралев изригна по повод съдийската сеч спрямо България на Европейските игри в Минск. Той бе крайно възмутен след загубата на боксьора ни Даниел Асенов (52) на финала. \"Боксьорите донесоха втората титла и още едно сребро за България от Европейските игри в Минск! След титлата на Мария Оряшкова в самбото Станимира Петрова (57) добави нов златен медал към актива на нашата страна, побеждавайки във финала ирландката Михаела Уолш с 4:1, 28-годишната боксьорка от Асеновград добави нова перла в короната си след световната и двете си европейски титли. Браво, Стани!\", написа Кралев във фейсбук. \"В мъжкия турнир, който е със статут на европейско първенство, Даниел Асенов (52) остана със среброто, след като отстъпи на испанеца Даниел Ескобар с 1:4 съдийски гласа в много оспорван сблъсък. Тайсъна от Кукорево, който има 2 европейски титли при мъжете и общо 6 в неговата кариера, не успя да защити златото си от шампионата на Стария континент през 2017. Личното ми мнение е, че съдиите, ръководени от престъпната клика, управляваща АИБА, ощетиха жестоко българския боксьор\", коментира Кралев.  \"За облекчение на всички МОК суспендира лиценза на АИБА и квалификациите за Токио, както и самият олимпийски турнир ще бъдат администрирани от олимпийската централа\", добави Кралев.   \"Браво на българските боксьори, които спечелиха за България пълен комплект медали – злато на Станимира Петрова, сребро на Даниел Асенов и бронз на Габриела Димитрова. Преди 4 години на Първите игри в Баку нашите спортисти спечелиха общо 10 медала - 1 златен, 4 сребърни и 5 бронзови\", припомни спортният ни министър. Ивет Горанова (вдясно) атакува украинката Анджелика Терлюга, която победи във финала в Минск Снимка БОК ", "date": "2019.07.01", "title": "България завърши с 18 медала в Минск"}
