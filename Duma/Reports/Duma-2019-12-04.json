{"url": "https://duma.bg/bosi-i-nevezhi-n204777", "text": "Преди три години се ужасихме, че 41,5 на сто от 15-годишните у нас не разбират какво четат и не могат да изразят писмено логична мисъл. А сега какво да кажем, като станаха 47%! Според МОН това било стабилно развитие. Министърът пък обещава продължаващ срив в четенето и науките, вини \"старата система\" и \"забавените реформи\". Хич да не гъква, щото преди демократите да започнат да реформират \"старата система\", учениците ни бяха в челните пет места на световната класация, сега са последни в ЕС и много под средното ниво за света. Ония охулвани американци - Ран и Ът, през 1990 г. ни казаха да не пипаме образователната си система, понеже е еталон за Европа. Сега пак американци - тия, дето никнат \"за България\" под път и над път, ни викат: зле ви е образованието.  Е, как няма да е зле, като циганчетата ни вече са роми и не ходят на училище. И трябва ли международната PISA да ни казва, че бедността е довела до рязка разлика в знанията на децата в града и на село? Знаем си: богатите учат чедата си на частно и в чужбина, а бедните ще си умрат прости. Хем не се раждат деца, хем остават неграмотни. Направо козируваме на \"доктрината Дълес\": от младите да направим циници и простаци.        ", "date": "2019.12.04", "title": "Боси и невежи"}
{"url": "https://duma.bg/sportat-po-televiziyata-dnes-n204793", "text": "Гледайте 21.30 Ман Юнайтед - Тотнъм по Диема спорт 2 22.15 Ливърпул - Евертън по Нова спорт 21.30 Челси - Астън Вила по Ринг 20.00 Сент Етиен - Ница 22.05 ПСЖ - Нант по Макс спорт 4 13.30 Касъмпаша - Ванспор 19.45 Галатасарай - Тузласпор по Макс спорт 3 11.00 Екзаджъбашъ - Минас (жени) 14.00 Гуанджоу - Конелиано (жени) 23.00 Зенит Казан - Ал Раян (мъже) Снукър 20.45 UK Open", "date": "2019.12.04", "title": "Спортът по телевизията днес"}
{"url": "https://duma.bg/rosen-malinov-stana-deputat-ot-bsp-n204771", "text": "Бившият областен управител на София Росен Малинов вече е депутат от ПГ \"БСП за България\". Той влиза в парламента на мястото на покойния проф. Стефан Данаилов. В началото на заседанието народните представители почетоха с минута мълчание паметта на проф. Любен Корнезов, който почина в събота. Проф. Корнезов беше стожер на парламентаризма, един от създателите на Конституцията на Република България, припомни зам.-председателят на ПГ \"БСП за България\" Крум Зарков. Той подчерта, че неведнъж проф. Корнезов е озарявал пленарната зала. Професорът си отиде, но вярваме, че поведението му ще остане модел на подражание на нас и на тези след нас, посочи Зарков.", "date": "2019.12.04", "title": " Росен Малинов стана депутат от БСП"}
{"url": "https://duma.bg/polovinata-15-godishni-ne-razbirat-kakvo-chetat-n204775", "text": "Близо половината от 15-годишните ученици у нас не разбират какво четат, показват данните от международното проучване PISA за 2018 г. То е изследвало основно четивната грамотност на децата, както и уменията им по математика и природни науки. Проучването показва спад в резултатите на деветокласниците и в трите области в сравнение с 2015 г. Тенденцията сочи още, че от 2000 г. досега резултатите по четене само един път са били по-ниски от тези през 2018 г. Сега 47 на сто от  деветокласниците не покриват минималното ниво на четивна грамотност и на практика не разбират какво четат. Преди три години процентът им е бил 41,5.  Проучването се прави на всеки три години, като през миналата е изследвана основно четивната грамотност на децата. 6900 15-годишни български ученици са се явили на препитването през април и май 2018 г. от 197 училища в цялата страна.  Резултатите сочат, че нашите ученици заемат между 50-о и 60-о място сред 79 държави, като са получили средно 420 точки по четене, 436 т. по математика и 424 т. по природни науки. И в трите области се отбелязва спад в оценките им спрямо проучването през 2015 г., най-съществен е той в природните науки, съобщиха от МОН. Справка в сайта на ОИСР, която провежда PISA, обаче показва, че деветокласниците ни по четене са на 86-о място сред връстниците си от 128 държави. Резултатите им са най-ниските в ЕС и в Европа изобщо, като само децата от Косово са след тях.     Тенденцията сочи още, че от 2000 г. досега резултатите по четене само един път са били по-ниски от тези през 2018 г., а спадът от 2015 г. досега е с 12 т. По математика слизането е с пет пункта, а по природни науки българчетата от 446 падат на 424 точки. Въпреки това, според МОН, България запазва стабилни резултати през целия период на участие в проучването за 18 години.  Данните показват, че 47 на сто от нашите деветокласници не покриват минималното ниво на четивна грамотност (т.е. не разбират какво четат), а през 2015 г. са били 41,5%. Увеличението е с 5,5 процента. За математиката този процент сега е 44. Най-високите две равнища по четене - пето и шесто, са покрили едва 2% от учениците. Около 5 на сто от децата попадат в последните две поднива на първо равнище, което показва, че те са на практика напълно неграмотни. В последното проучване са били включени въпросници, които да покажат как средата влияе върху оценките на децата. Според резултатите у нас социално-икономическите фактори оказват много силно влияние върху успехите на учениците, т.е. колкото е по-бедно семейството, толкова по-зле се справят децата. Необразованите родители също оказват негативно влияние върху резултата на учениците. Същото важи и за деца от семейства, в които се говори на език, различен от българския. По-ниски резултати традиционно имат 15-годишните от непрофилираните и професионалните училища.  Министър Красимир Вълчев определи резултатите като разочароващи, но не и изненадващи. Те са инерция на старата система, а не дъно, коментира той. Според него е налице голямо закъснение на промените, от които се нуждаело образованието. Министърът призна, че българската система е настроена да дава знания, но не и умения, и затова резултатите от PISA са такива. Вълчев оправда лошите оценки и с дълги ваканции, недостиг на часове, промяна в етнокултурния профил на учениците, в чиито семейства липсва интерес към образованието.  От ведомството отбелязват, че съпоставка с изследването PIRLS на четвъртокласници показва, че след началното образование нивото на учениците спада съществено. \"Къде се губят децата по пътя?\", се питат от МОН и признават, че подобна тенденция в другите изследвани държави липсвала. От МОН не отбелязаха, че последното изследване PIRLS показа спад в резултата на децата ни и в началното училище. За поредна година класацията в PISA водят учениците от Китай, Сингапур и Финландия, като този път се намесва и Естония. В дъното на таблицата са Филипините.", "date": "2019.12.04", "title": "Половината 15-годишни не разбират какво четат"}
{"url": "https://duma.bg/tsatsarov-shte-rezhe-chinovnitsi-v-kpkonpi-samo-7-tam-razsledvali-koruptsiya-n204773", "text": "Фаворитът на властта за шеф на КПКОНПИ Сотир Цацаров смята, че Дирекция \"Антикорупция\" трябва да се подсили за сметка на администрацията и да има изнесени работни места в страната. Само 7% от служителите на комисията се занимават с противодействие на корупцията, броят им трябва да се увеличи, заяви той при изслушването му пред ресорната комисия в парламента. Цацаров отговаря близо час на въпроси на депутати и неправителствени организации, докато вторият номиниран за поста Симеон Найденов от \"Воля\" говори само няколко минути. Ниският рейтинг на КПКОНПИ е заради обвиняеми и кръгове, които и в момента атакуват избора на нов главен прокурор, смята Цацаров. Кристина Сидорова от БСП го попита кой е \"приспал\" антикорупционната комисия и как смята да я събуди, на което той отговори, че \"КПКОНПИ трябва да бъде събудена, не защото е неефективна изначално, а защото е останала без ръководство и е изпаднала в състояние на административно замиране\". Той предлага да се създаде Консултативен съвет с утвърдени юристи и учени, които да работят по законопроектите на изпълнителната власт. Първостепенната му задача ще е приемането на единни правила за попълване на декларации за имущества и интереси, защото липсата на такива \"довела до голямо объркване\". 85% от държавните институции поглъщат много, но не дават нищо, каза Цацаров, запитан от \"Правосъдие за всеки\" какво показва анализът между съотношението на ресурсите, които комисията поглъща и дейността, която извършва.  Цацаров обеща \"абсолютно равно третиране на всички медии и равен достъп до информация на всички\", макар че като читател не харесвал всички.", "date": "2019.12.04", "title": "Цацаров ще реже чиновници в КПКОНПИ,   само 7% там разследвали корупция"}
{"url": "https://duma.bg/slavyanskoto-druzhestvo-stana-na-120-g-%09%09%09%09%09-n204769", "text": "На 4 декември 1899 г. в София 57 български родолюбци учредяват славянското културно-просветно и благотворително дружество - писатели, журналисти, учени, учители, лекари, инженери, военни, свещеници. За председател е избран опълченецът Илия Куртев, а за почетен председател - митрополит Климент Търновски (Васил Друмев). Това бяха едни от първите, които запалиха искрата по събуждането на безсмъртната славянска идея по нашите земи. При всички превратности на времето и днес Славянското дружество с хиляди последователи в страната последователно отстоява славянската същност на българския народ, принадлежността му към голямото славянско семейство, бори се за сближаването с другите славянски народи. То има структури в над 25 града. Това напомня в обръщение Управителният съвет на славянското дружество към обществеността във връзка със 120-годишнината от създаването му.  През май 2020 г. в София ще се проведе ХІІ конгрес на Международния славянски съюз. Дружеството участва активно и в международната фондация \"Форум на славянските култури\" със седалище в Любляна, Словения. Дейността му е изключително важна в условията на глобализиращ се свят, когато сме свидетели на явни и прикрити опити за дискредитиране на славянската цивилизационна идентичност. Напоследък осезателно се активизира агресията с лавинообразно нарастващи опити да се сблъскат помежду си славянските народи, предупреждава УС на дружеството.     ", "date": "2019.12.04", "title": "Славянското дружество стана на 120 г. \t\t\t\t\t"}
{"url": "https://duma.bg/borisov-otricha-za-tormoz-nad-mediite-n204772", "text": "Дълго отлаганата среща на Бойко Борисов с \"Репортери без граници\" най-сетне се състоя, а премиерът очаквано се впусна да отрича, че у нас няма тормоз над медиите. Международната организация го призова да поеме конкретни ангажименти за подобряването на медийната среда в България. Това се случи в лична среща на Борисов с генералния секретар на \"Репортери без граници\" Кристоф Делоар и ръководителя на офиса за ЕС и Балканите Полин Аде-Мевел. Делоар напомни, че България е на последното място по медийна свобода в ЕС и има нужда от конкретни усилия за подобряването на ситуацията. По думите му тормозът над медии, осъществяван чрез законови механизми, е една от основните причини България да е на 111 място по свобода на словото. Аде-Мевел акцентира върху правния и административен натиск, оказван над медии в България, а сред ключовите проблеми изтъкна липсата на редакционна независимост, на прозрачност за медийната собственост, както и наличие на конфликт на интереси. На срещата е поставен въпросът с избрания нов главен прокурор Иван Гешев, чиито изявления по адрес на медии будят тревога, че тормозът над медиите, извършван чрез законови механизми, може да се засили. \"Репортери без граници\" са поискали пътна карта за решаване на тежкия проблем с медийната среда и защитата на журналистите. В организацията не са съгласни с мнението на премиера, че обществените медии в България работят свободно.", "date": "2019.12.04", "title": "Борисов отрича за тормоз над медиите"}
{"url": "https://duma.bg/upravlyavashtite-sami-si-prieha-byudzheta-na-nzok-n204776", "text": "След близо 4-часови дебати народните представители приеха Закона за бюджета на НЗОК за догодина със 120 гласа \"за\" и 88 \"против\".  \"Закон за прекопиране на разходите на НЗОК и наливането на нови средства без промяна във философията на управлението на здравеопазването в Република България\" нарече нормативния акт депутатът от БСП проф. Георги Михайлов. Той попита министъра на здравеопазването Кирил Ананиев защо, след като преди 2 години заяви, че \"системата е болна\", през следващите години не е имало съществени промени в бюджета на НЗОК. Проф. Михайлов за пореден път попита какво става с парите за лечение в чужбина, които почти наполовина са намалени, при положение че има тенденция за увеличаване на нуждаещите се от лечение извън България. Според него от частта за болнична помощ не става ясно какво става със заплатите на медицинските сестри. Приети бяха част от предложенията, които БСП направи между първо и второ четене. С 6 млн. лв. са увеличени парите за първична извънболнична помощ, с по 3 млн. лв. са увеличени и парите за специализирана извънболнична помощ и за изследвания. Левицата настояваше с по 6 млн. лв. да бъдат увеличени парите за направления за специалист и за изследвания. Не бе прието обаче предложението да се увеличат парите за лекарства със 130 млн. лв., с което да бъдат осигурени безплатни медикаменти за децата до 14 г.  Един от най-разискваните проблеми бе свързан с лекарства за лечение на рак и онкохематологични заболявания. В крайна сметка депутатите преразпределиха и 99,9 млн. лв. за лекарства, които са изключение от общия механизъм за даване на отстъпки. Предложението бе на Даниела Дариткова, но тя го оттегли след опасенията на проф. Михайлов, че е възможно производителите да ги дерегистрират и това да принуди пациентите да ги купуват от чужбина. Министърът на здравеопазването Кирил Ананиев заяви, че нямал никакви различия за това, че профилактиката, ранната диагностика, лекуването в доболничната помощ, долекуването трябва да бъдат приоритет, но според него \"всяко по-рязко движение би довело да хаос и объркване в системата\". Все пак той бе категоричен, че няма да се откаже от реформа в нея.", "date": "2019.12.04", "title": "Управляващите сами си приеха бюджета на НЗОК"}
{"url": "https://duma.bg/na-raba-izbraha-sacheva-za-ministar-n204774", "text": "Въпреки правилата на парламента, управляващите вмъкнаха в дневния ред на вчерашното извънредно заседание точка за приемане на оставката на министъра на труда и социалната политика Бисер Петков и назначаването на Деница Сачева. След двучасов дебат 114 депутати от ГЕРБ, ВМРО и НФСБ гласуваха \"за\" рокадата, 106 от БСП, ДПС и \"Атака\" бяха против, а трима от \"Воля\" се въздържаха, с което постът на Сачева бе подсигурен от едва 5 гласа в повече. Кандидатурата на бъдещия социален министър лаконично бе представена от вицепремиера Томислав Дончев.  Какво значение имат кадровите промени, когато е сбъркан моделът, попита от парламентарната трибуна Корнелия Нинова. Председателката на БСП припомни, че смяната на здравните министри така и не осигури реформа в сектора. За оставката на социалния министър винаги има поводи, изненадва ме, че цялото правителство не си подава оставката, заяви Георги Гьоков. Той бе категоричен, че икономическата и социалната политика са в катастрофа, неравенствата стават все по-големи, бедността се увеличава, доходите са ниски, населението застарява, образованието е неадекватно, а управляващото мнозинство няма никаква визия за социалната сфера и не може да решава проблемите, които се задълбочават.  МТСП е единствен източник на надежда за мнозина и не е без значение кой ще го оглави, категоричен бе Крум Зарков. Той припомни, че 1,5 млн. пенсионери живеят под прага на бедността. В това министерство няма никаква идея какво трябва да се случи утре, убеден е зам.-председателят на ПГ \"БСП за България\". Левицата прогнозира, че Сачева ще върне \"джендър идеологията\" на политическото поле.    \"Смяна на министри на принципа \"стани да седна\" не решава нито един от въпросите в социалната сфера. Сачева ще завари същите проблеми в МТСП\", категоричен бе Хасан Адемов от ДПС.  Припомняме, че още през пролетта на 2017 г., когато се сформираше това правителство, Сачева бе сочена за евентуален социален министър, а в края на кабинета \"Борисов 2\" за около година бе социален зам.-министър. Довчера Сачева бе зам.-министър на образованието и науката и отговаряше за приобщаващото образование, което засяга политиките за уязвими групи деца, отговаряше и за механизма за връщане на отпаднали ученици. През 2013 г., тогава като кандидат за депутат от ДСБ, тя водеше яростна кампания срещу ГЕРБ. \"Директори на общински и държавни фирми по места са принуждавани да стават членове на ГЕРБ, за да запазят работата си - точно както в комунизма. Фирмите са мачкани и рекетирани, както никога досега. Така наречената подкрепа за ГЕРБ се основава на страх от репресии\", твърди Сачева само преди няколко години.", "date": "2019.12.04", "title": "\"На ръба\" избраха Сачева за министър"}
{"url": "https://duma.bg/borisov-pak-obeshta-avtomobilen-zavod-n204767", "text": "Ние сме готови за завод за автомобили, в момента дори няколко от големите компании се колебаят коя да дойде. Убеден съм че с всичко това, което правите, догодина ще има такъв инвеститор. И куп други неща в този бранш, който у нас има над 250 завода. Само можем да се гордеем и да го показваме. Това заяви премиерът Бойко Борисов при откриването на развоен център на световната компания \"Вистеон Електроникс\" в София. Премиерът видя революционния 3D i-Cockpit, покара електромобил и каза, че колата е доста широчка и за него. Зарадва се, че голяма част от заводите за автомобилни части у нас той ги е открил и изрази убеждение, че като дойде президентът Тръмп, ще го докара тука. \"Вистеон Електроникс\" е водещ световен автомобилен доставчик на дигитални инструментални клъстери. Развойният му център в София е най-големият за компанията в света. В него работят над 800 инженери, които разработват високотехнологичен софтуер с технологии за автомобилите на утрешния ден. В началото започнахме да шием седалки, табла, впоследствие минахте на най-умното нещо, което може да се направи в един автомобил - електрониката и софтуера, хардуера, коментира Борисов. \"Да, притеснително е, че бяхме с най-ниското заплащане, но за това сме си виновни ние, защото години представяме  България като страна с най-евтината работна ръка. Но вече променяме това и се наваксва\", допълни той.", "date": "2019.12.04", "title": "Борисов пак обеща автомобилен завод  "}
{"url": "https://duma.bg/koruptsiyata-i-byurokratsiyata-osnovnite-prechki-za-predpriemachite-n204768", "text": "Корупцията и нормативната нестабилност в България са сред основните пречки пред бизнеса. Това стана ясно от направено анкетно проучване на Българската стопанска камара (БСК) \"2019 г. през погледа на бизнеса\". От изследването, представено от председателя на работодателската организация Радосвет Радев на поредното издание на Българския икономически форум, стана ясно, че 72% от анкетираните смятат, че липсата на квалифицирана работна ръка пречи на българския бизнес. Веднага след това е корупцията. Според 61% от участниците в анкетата това е причината родният бизнес да не се развива. Бюрокрацията и некачественото образование също са сред причините. България губи 9 позиции в класацията на Световната банка \"Doing business 2019\" по показателя \"Лекота на правене на бизнес\" с инвестиции, съответно 61 и 47% от анкетираните са на това мнение. Липсата на доверие и негативизъм спрямо бизнеса - 17%, лоша инфраструктура - 12%, и граждански натиск върху инвестиционни проекти - 5%, са другите пречки пред бизнеса според анкетираните. Според Радосвет Радев, при оценката на бизнес средата трябва да бъдат отчитани външни и вътрешни фактори. Сред външните фактори са икономическите проблеми с геополитически измерения, като продължаващият търговски конфликт между САЩ и Китай и Брекзит, както и рискът от глобална рецесия. Вътрешните фактори са основно административно-правни (липсата на електронно правителство, нереформирани здравна и осигурителна система, често променяща се нормативна уредба, времеемки процедури по издаване на документи), демографски (застаряващо население и необходимост от внос на квалифицирани работници) и образователни. Като пример за нормативна нестабилност Радосвет Радев посочи, че само през последните 11 месеца Кодексът на труда е бил променян 10 пъти, а Кодексът за социално осигуряване - 4 пъти. По три пъти са били променяни Данъчно-осигурителният и процесуален кодекс, Кодексът за застраховането, Търговският закон и Законът за концесиите, а Законът за устройство на територията е изменен шест пъти. България губи 9 позиции в класацията на Световната банка \"Doing business 2019\" по показателя \"Лекота на правене на бизнес\" - от 50-то тя вече заема 59-то място. За започване на бизнес у нас са необходими 23 дни и преминаване през седем процедури, издаването на разрешително за строеж преминава през 19 процедури и отнема 97 дни, а за включване към електрическата мрежа са необходими 262 дни. Това нарежда България на 147-мо място сред 190 държави в класацията. Според Радев данните красноречиво показват защо едва 3,9% от българите възнамеряват да стартират бизнес през следващите три години, при средно 26% за останалите държави от групата на т.нар. инвестиционно-обусловени икономики (вкл. Хърватия, Унгария, Полша, Латвия, Румъния и Македония).", "date": "2019.12.04", "title": " Корупцията и бюрокрацията - основните пречки за предприемачите"}
{"url": "https://duma.bg/novi-protesti-sreshtu-krizisniya-tsentar-v-kv-zaharna-fabrika-n204770", "text": "Жителите на столичния кв. \"Захарна фабрика\" продължават да протестират срещу настаняването на бездомни в кризисния център в района. От началото на декември той отново работи. По данни на ръководството на центъра през нощта срещу вторник 56 души са потърсили подслон. Оттам увериха, че в района има засилено полицейско присъствие. Жителите обаче се страхуват да не бъдат нападнати от психично болни и алкохолици и твърдят, че грижата за бездомните хора е само през нощта, докато през деня те се оставят без надзор. Кметът на район \"Илинден\" Иван Божилов също подкрепял недоволството на хората. От Столичната община твърдят, че на този етап няма къде да преместят центъра за временно настаняване.", "date": "2019.12.04", "title": "Нови протести срещу кризисния център в кв. \"Захарна фабрика\""}
{"url": "https://duma.bg/nyakoy-drug-n204758", "text": "В \"Младост\" протестират срещу настаняването в двора на болница \"Света Анна\" на центъра за наркомании. Прекалено близко бил до блоковете им, в съседство някак. Неприятни мисли им навявали зависимите, докато вървят към центъра, за да получат метадона си. Нищо, че всъщност това са хора, които искат да се излекуват. Имало опасност от престъпления, кражби имало. С прости думи - махайте ги оттук, да не ги виждаме! В \"Захарна фабрика\" протестират срещу факта, че отвори отново врати Кризисният център за бездомници в един от блоковете на квартала. Искат хората да не гледат и да не се разминават по улиците с мръсни несретни клошари. И тука имало опасност от престъпления, кражби имало. С думи прости - да ги няма, да не ги виждаме! Кметът на района подкрепя, видите ли, недоволството на хората и вика, че трябвало \"по-общо решение\". Какво да е по-общото решение, г-н кмете? Да натоварим всички бездомници, които в минусовите температури чукат на вратата на единия от общо двата кризисни центъра в столицата, за да пренощуват, на рейсове и да ги качим на Мусала?! Че гледката им да не дразни мнозинството от чисти, спретнати, стоплени, напапани жители? Какво да правим с наркозависимите в София? Къде \"някъде другаде\" да ги лекуваме? Колко по-далеч от нас, здравите, да ги изолираме? Ако искате, направо всички на стадиона и веднъж завинаги, а? Лесно е да си състрадателен и благотворителен, когато злото не е в дома ти, в семейството ти. Лесно е да цъкнеш някой друг есемес, докато си на топло пред телевизора, от който през декември все те призовават да помогнеш на нуждаещ се \"в тихата свята нощ\". Колкото да изпереш гузната си съвест. Обаче ония другите - клошарите, бездомните, мърлявите, наркоманите, зависимите, далеч от дома ми. Далеч от уюта ми. Далеч от погледа ми. Далеч от съвестта ми. Тя е изпрана. Някой друг да се оправя с тях - по-общо. Кой някой?", "date": "2019.12.04", "title": "Някой друг"}
{"url": "https://duma.bg/barzata-kuchka-n204759", "text": "На бърза ръка ГЕРБ се отърва от поредния си социален министър. Управляващото мнозинство дори не се съобрази със закона и тихомълком вмъкна в дневния ред на извънредно заседание на НС точката за избор на нов социален министър. Защо е това бързане? Какви нескопосани свои дела иска да замете правителството? Как може смяната на един човек с друг да реши проблема с бедността, примерно? Може ли от днес или утре 1,5 млн. пенсионери с по-малко от 363 лв. на месец изведнъж да заживеят с пари поне на нивото на прага на бедност? Може ли от днес за утре да бъдат решени проблемите на пазара на труда и как обезкуражените ще бъдат върнати на него? Как ще бъдат накарани работодателите да изпълняват квотите за наемане на хора с увреждания, след като дори нямат интерес към парите за адаптиране на работни места? Ще може ли министърът на труда и социалната политика да повлияе на управляващите да увеличат парите за гледане на дете до 2 г.? Колко време още е необходимо, за да се изчисти имиджът на България по отношение на деинституционализацията? Дълга дума, на практика  изпразнена от съдържание, защото през последните 9-10 години децата с тежки увреждания просто са изведени от едни големи, стари и мръсни сгради и скрити в нови и малки, но за тях самите не е направено почти нищо, а животът им продължава да зависи от добрата воля и доброто сърце на хората, които се грижат за тях.  Рано е да бъдат предвидени конкретните стъпки на новия социален министър. Какво планира да направи, как и кога ще го осъществи, предстои да се види. Същественият въпрос е дали изобщо ще получи карт бланш идеите му да видят бял свят или е просто поредният герберски министър, който трябва да имитира народополезна дейност. За да може секторът да вегетира, докато Бащицата се опитва да целуне Тръмп, да тества електромобил или да реже лента на поредната магистрална отсечка.", "date": "2019.12.04", "title": " Бързата кучка..."}
{"url": "https://duma.bg/prodazhbite-na-nesabiraemi-krediti-nadhvarliha-12-mlrd-lv-n204764", "text": "Двойно повече несъбираеми кредити(основно потребителски) са успели да продадат банките и другите финансови институции през отиващата си година, като тяхната стойност стигна 1,2 млрд. лв. Тази тенденция ще се повтори и през 2020 г., прогнозира  Лилия Димитрова, изпълнителен директор на  Frontex International и зам.-председател на Асоциацията на колекторските компании. Според нея през 2019 г. има спад в задълженията, които се възлагат за външно събиране. Причина са желанието, основно на банките, сами да се справят с проблема, както и продажбата на необслужваните заеми на по-ранен етап. В много от държавите от ЕС съществуват т.нар. кредитни бюра – частни структури, където всички фирми дават информация за просрочените задължения на своите клиенти – това са не само банки и финансови институции, но и телекоми, ютилити компании. При поискване кредитните бюра предоставят подобна информация. По този начин всеки длъжник става откриваем, твърди Димитрова.  Според профила, направен от Frontex, длъжникът у нас той е на средна възраст – между 40 и 49 години, като дължи средно 2750 лева. Размерът на задълженията е по-голям при хората между 50 и 59 години, които представляват 22% от всички длъжници. Те изпадат в затруднение да платят средно просрочие от близо 3000 лева. Преобладаващата част от потребителите – 70%, изпадат в невъзможност да погасят само едно задължение. Малко над 21% имат по два заема, с чието изплащане срещат затруднения, докато три кредита имат почти 7% от хората. Едва 2% от задлъжнелите лица имат 4 или повече „лоши” заема. ", "date": "2019.12.04", "title": " Продажбите на несъбираеми кредити надхвърлиха 1,2 млрд. лв."}
{"url": "https://duma.bg/shefat-na-kozloduy-nyama-avarii-a-neizpravnosti-po-oborudvaneto-n204763", "text": "Множество публикации, свързани със зачестилите напоследък аварии в АЕЦ \"Козлодуй\", повдигнаха въпроса има ли причини за притеснение в работата на централата. Асоциацията за свободен енергиен пазар излезе с писмо, адресирано до Агенцията за ядрено регулиране, в което изказва своите притеснения от зачестилата аварийност на съоръженията. \"Случилото се не са аварии, а неизправности по оборудването. Обяснявал съм много пъти, че АЕЦ \"Козлодуй\" е един огромен механизъм с хиляди разнообразни по обем и качество машини и съоръжения\", коментира изпълнителният директор на АЕЦ \"Козлодуй\" Наско Михов, цитиран от Нова тв.  \"Ние се опитваме да предвиждаме и събития, които да не водят до такива планови спирания. Категорично заявявам, че притеснения за хората по отношение на ядрената безопасност няма. За изправността на централата следят 3500 души, които са специалисти от висок клас\", заключи Михов.", "date": "2019.12.04", "title": "Шефът на \"Козлодуй\":   Няма аварии, а неизправности по оборудването"}
{"url": "https://duma.bg/kratki-novini-n204760", "text": "Огромна стачка срещу пенсионните реформи на президента Еманюел Макрон се очаква във Франция. Служителите на метрото и железопътните гари в Париж ще напуснат работата от четвъртък. Това е най-новото изразяване на недоволство от широка част от френското общество, от полицията и пожарникарите до учителите и служителите в болниците - както и от движението на „жълтите жилетки“, изискващо подобряване на жизнения стандарт.  Ръководството на Сърбия реши да преустанови по-нататъшните покупки на оръжие и да се заеме с реформата на армията, заяви президентът Александър Вучич по време на визитата на белоруския лидер Александър Лукашенко. \"Ще започнем допълнителна реформа на нашата армия. Ще я направим още по-мобилна, бърза в системно отношение, но не в смисъл покупка на оръжие, както мисли нашият народ, напротив - дори преустановяваме покупките на оръжие\", каза Вучич. Представител на Северна Корея обяви, че САЩ се опитвали да протакат преговорите за ядрената програма на Пхенян заради президентските избори през 2020 г., като настоя Вашингтон да ограничи исканията си и напомни, че в края на годината изтича срокът, който Пхенян даде на Вашингтон да изготви компромис за преговорите, който да е приемлив и за двете страни. \"Всичко, което може да се направи сега, е избор на САЩ и само от САЩ зависи какъв коледен подарък ще изберат да получат\", подчерта севернокорейският представител. Републиканците от Камарата на представителите публикуваха 123 страници опровержения срещу обвиненията на демократите в рамките на разследването за импийчмънт на президента Доналд Тръмп, предаде СиЕнЕн. \"Посочените от демократите доказателства не потвърждават нито едно от твърденията им и нето един от свидетелите им не потвърди факти за корупция, изнудване или каквото и да е тежко престъпление или правонарушение\", се казва в документа.", "date": "2019.12.04", "title": "Кратки новини"}
{"url": "https://duma.bg/radev-ohranata-na-makedonskoto-nebe-e-nash-dalg-n204762", "text": "\"България не трябва да пропуска историческата възможност да охранява въздушното пространство на Република Северна Македония\", заяви президентът Румен Радев, преди да отлети за двудневната срещата на върха на НАТО в Лондон. По думите му \"това е не само в наш национален интерес, но и дълг към братската Република Северна Македония и израз на отговорност\". Радев смята, че тази задача ще се изпълнява без допълнителни разходи от базата в Граф Игнатиево. Той припомни и диалога с Атина и Скопие за включването на България във въздушната охрана на Северна Македония.  За военноморския координационен център във Варна президентът ни заяви, че е много важно да се използва точната терминология. \"Това не е нито база, нито е логистична. Решенията не се вземат нито във Вашингтон, нито в Лондон, те се вземат в централата на НАТО в Брюксел. България отдавна е заявила своята позиция\", поясни Радев. За да се се превърне ЕС във фактор на световната заедно със САЩ, Русия и Китай, президентът Радев смята, че \"ЕС трябва да има собствен отбранителен потенциал, бързи механизми за изпълнение на тяхното решение, да подхожда не само от позицията на общ пазар, но и на общ политически блок\". По повод срещата в Лондон, на която алиансът ще отбележи своята 70-годишнина, генералният му секретар Йенс Столтенберг даде интервю за полския в. \"Жечпосполита\", германския \"Зюддойче цайтунт\" и испанския \"Ел Паис\". В отговор на въпроса дали Русия е враг на НАТО, той увери, че съюзът \"не квалифицира Русия по този начин. Ние просто реагираме, когато има такава нужда\". \"На първо място, НАТО няма списък с врагове. Защото не виждаме непосредствена заплаха за нито един от нашите съюзници. Въпреки това виждаме все по-несигурна и непредсказуема среда за сигурност. Ето защо ние променяме потенциала си за реакция, включително на кибер заплахи или в космическото пространство\". Засягайки засиленото присъствие на НАТО на източния фланг, Столтенберг каза: \"С присъствието си в Полша и балтийските страни силите на НАТО изпращат много мощен сигнал към Русия: в случай на атака срещу Полша или балтийските страни целият съюз ще отговори. Първо, ние имаме планове да защитим този регион. Второ, ние имаме не само планове, но и бойни възможности, които са по-големи от всякога. Планираме нови решения за повишаване нивото на бойна готовност в този контекст в Лондон. Не става въпрос само за факта, че ще има повече сили, но и за възможността за бързото им придвижване до този регион. Това е всичко, което мога да кажа\". Турският президент Реджеп Ердоган заяви, преди да отлети за Лондон, че \"ако НАТО не признае онези (кюрдски) групировки, представляващи заплаха за Турция, като терористични организации, тогава няма да променим позицията си по отношение на плана на алианса за защита на Балтика\". На свой ред военният министър на САЩ Марк Еспър призова Турция да спре с пречките срещу отбранителния план на НАТО за Прибалтика и Полша. В интервю за агенция Ройтерс той заяви, че САЩ не подкрепят квалифицирането на сирийските кюрди за терористи.  Ердоган смята също, че \"обновяването на НАТО е неизбежно. Турция очаква съюзниците да търсят начини за разширяване на сътрудничеството, вместо да търсят алтернативи. Всички страни от НАТО са задължени да подкрепят реформата на алианса. Това ще позволи по-принципна и решителна борба срещу терористичните организации\". Според него Турция \"е незаменима държава в НАТО\". Ердоган смята още, че \"Русия е един от основните партньори на Турция. Но нашите отношения с Русия не са алтернатива на отношенията с други съюзници, напротив, те взаимно се допълват\". Той добави също, че Русия е важен участник на световната политическа арена. \"Очаква се срещата на върха да обсъжда отношенията на страните от НАТО с Русия и Китай. Ние подкрепяме продуктивното сътрудничество с Китай, когото считаме за нарастваща сила. Русия е един от основните играчи в нашия регион и на международната сцена\". НАТО ще обсъди в Лондон изграждането на съвременни отбранителни способности, финансовите средства, отделяни за отбрана от държавите членки, засилването на ролята на алианса в борбата с тероризма, стратегическите приоритети в областта на кибер отбраната, политиката на отворени врати на НАТО и други теми.", "date": "2019.12.04", "title": "Радев: охраната    на македонското   небе е наш дълг"}
{"url": "https://duma.bg/unikredit-shte-sakrati-8000-sluzhiteli-v-zapadna-evropa-n204766", "text": "Италианската банка Уникредит (UniCredit) обяви, че ще съкрати 8000 позиции на пълно работно време и ще затвори 500 банкови клона, за да понижи разходите си с 1 млрд. евро, предаде Франс прес. Това ще доведе до намаляване на персонала с 12 процента и със 17 процента на броя на клоновете в Западна Европа. Откакто застана начело на Уникредит през лятото на 2016 година, французинът Жан-Пиер Мюстие проведе голяма реорганизация на банката, намалявайки вече персонала с около 14 хил. души и затваряйки 900 клона. Тези нови съкращения на работни места ще се проведат в рамките на стратегически план 2020-2023 година на банката, представен вчера пред инвеститори в Лондон. Съкращенията ще позволят на \"Уникредит\" да намали разходите си в Западна Европа с 1 млрд. евро през периода на изпълнение на плана, уточни водещата италианска банка по активи.", "date": "2019.12.04", "title": "Уникредит ще съкрати 8000 служители в Западна Европа"}
{"url": "https://duma.bg/sasht-prodalzhavat-targovskite-voyni-n204761", "text": "Съединените щати заплашиха да въведат 100% мита върху редица вносни френски стоки, съобщават световните агенции. Общата стойност на подготвяната мярка е близо 2,4 милиарда долара. Това е ответна мярка на САЩ, след като през юли Франция обяви данък върху дигиталните услуги, което според Вашингтон е дискриминация спрямо американските компании. Новите заплахи на САЩ да наложат мита върху определени френски продукти са лошо нещо за световната икономика и Франция разчита на солидарността на европейските си партньори за отговор. Така коментира френският финансов министър Бруно льо Мер съобщението на Белия дом. \"В случай на нови американски санкции ЕС ще бъде готов да отговори\", каза Льо Мер пред радио Classique. Президентът на САЩ Доналд Тръмп заяви още, че може би е по-добре да се изчака и търговското споразумение с Китай да бъде сключено след американските президентски избори през 2020 г. Това означава, че търговската война между САЩ и Китай може да продължи още една година. По-рано Тръмп обяви също, че САЩ налагат мита върху вноса на стомана и алуминий от Бразилия и Аржентина, след като обезценяването на валутата направи износа им за САЩ по-конкурентоспособен. \"Надявам се, че той разбира и няма да ни санкционира\", каза президентът на Бразилия Жаир Болсонаро в радио интервю в понеделник. ", "date": "2019.12.04", "title": "САЩ продължават търговските войни"}
{"url": "https://duma.bg/avtobusni-prevozvachi-iskat-osvobozhdavane-ot-tol-taksite-n204765", "text": "От началото на месеца автобусните превозвачи са в протестна готовност. Те искат освобождаване от тол таксите и поправки в Закона за автомобилните превози. Настояват и за борба с нерегламентирания превоз. Основният проблем е, че не можем да коригираме цените, защото всички общини възлагат превозите чрез обществена поръчка, а не чрез концесия, което реално лишава превозвача от това да регулира цените на пазара, коментира пред \"България он ер\" Магданела Милтенова от Конфедерацията на автобусните превозвачи. Тя напомни, че пред превозвачите е имало поет ангажимент от страна на правителството, че автобусите, които имат договори с общините, ще бъдат освободени от тол таксите, но в момента това не фигурира в проекта за тол системата. Преди няколко дни бе оповестен анализ на Световната банка, направен по поръчка на Агенция \"Пътна инфраструктура\", според който заради тол таксите се очаква поскъпване на храните с 2 ст. на килограм и на билетите за автобусен превоз - с до 1 лв. Милтенова обаче не се ангажира с предположение за процентното увеличение на цените на автобусните билети. Според нея то е относително и ще зависи от обхвата на тол системата и пътникопотока. Основният проблем обаче по думите на експерта от Конфедерацията на автобусните превозвачи не е тол системата, а липсата на мерки за борба с нерегламентирания превоз. \"Този проблем датира повече от 15 години. Това, което се случва, е, че не можем да постигнем резултати с административни мерки. Ако това деяние бъде криминализирано, можем да очакваме резултати\", категорична е Милтенова. Тя е на мнение, че държавата трябва да защити направените инвестиции и да създаде контролен орган, който да може сам да извършва проверките. От 13 декември превозвачите започват предупредителни стачни действия, а ако исканията им не бъдат чути, от 13 януари ще започнат ефективни стачки. Влизането на тол системата в експлоатация ще доведе до фалити малките карго превозвачи у нас, прогнозира пред economic.bg Красимир Лалов, зам.-председател на Националното сдружение на българските превозвачи (НСБП).", "date": "2019.12.04", "title": "Автобусни превозвачи искат освобождаване от тол таксите"}
{"url": "https://duma.bg/donka-mihaylova-shte-poddarzhame-sotsialno-priemlivi-danatsi-n204749", "text": "- Троян не може да е недоволен от резултатите на местните избори. Спечелихме трети мандат за кмет още на първи тур. БСП има 10 общински съветници от общо 29 и постигнахме поставените цели. И Троян не беше пощаден от тревожното явление, което вече придобива полуофициален характер - купуването на гласове. Предварително бяхме разчели, че това ще се случи и бяхме планирали стъпките си. Неприятно е, че купуването на гласове вече се случва и в общини като нашата, където традиционно населението не приема подобни явления. Троянци обаче отново показаха морал. - Винаги съм залагала на позитивната кампания, която е ориентирана към проблемите на хората, с конкретни идеи за развитие на общината. Не приемам острите конфронтации и черния пиар, не приемам намесата в личния живот на опонентите и троянските избиратели винаги са оценявали този ход. В голяма част от случаите подминавах клеветите и незаслужените обвинения, защото знам, че моите съграждани виждат направеното. Те знаят, че община Троян се развива и върви напред. Познават добре мен и моето семейство, знаят начина ми на живот и сами могат да оценят направеното. - До голяма степен предизборната платформа беше в съзвучие с платформата, която прие Националният съвет на БСП. Тя всъщност е отговор на очакванията на гражданите на Троян. Важен приоритет, който поставяме в центъра на бъдещите си действия, е задържане на нивото на заетост такова, каквото успяхме да постигнем в рамките на последните 8 години, и ръст в доходите на хората. Във фокуса на бъдещата си политика поставяме ограничаване на негативните демографски тенденции в общината и подобряване на качеството на живот. В последните 8 години успяхме да намалим безработица на 4,5%, при положение, че я заварихме на 7,2%. И това е безработица, която ще се опитаме да поддържаме, включително и в условията на задаващата се криза. Посочихме конкретни стъпки, които могат да доведат до повишаване на доходите на хората. Част от тях са насочени към създаване на конкурентна среда на пазара на труда, която сама по себе си трябва да стимулира бизнеса за повишаване на доходите, да предлага по-добри социални придобивки. Част от мерките ще бъдат заложени в общинските бюджети. Поемаме ангажимент да поддържаме социално приемливи данъци. В последните 8 години не увеличихме данъците в общината, като чувствително увеличихме приходите в общинския бюджет. Поехме ангажимент пред избирателите, че общинският бюджет ще финансира поне 50 на сто от таксите в детската млечна кухня, детските ясли, детските градини, домашния социален патронаж. Изградихме фондове, насочени към най-зле живеещите групи от населението, като подкрепяме сериозно млади семейства с репродуктивни проблеми, хора с ниски доходи, които имат нужда от средства за лечение. Осигуряваме стипендии на студенти по медицина срещу условието след завършване те да се върнат в общината и други подобни мерки. По отношение на качеството на живот прилагаме последователност в приоритетите. В първия мандат реконструирахме изцяло образователната структура на територията на общината. Във втория направихме това с културната инфраструктура на територията на града. Приоритет за третия мандат е спортната инфраструктура. Предложихме на нашите съграждани конкретни проекти за още по-зелена и красива градска среда. Започваме работа по програми за обновяване на селските читалища, за реконструкция на водопроводната мрежа в малките населени места, за изграждане на паркинги в градската част на общината и доста други дейности, които са очаквани от троянци. - Нерешените проблеми са много. В момента работим изключително активно по подобряване на системата на управление на отпадъците, изграждаме сепарираща и компостираща инсталация, търсим средства за нова клетка на депото за твърди битови отпадъци. Имаме проблем със състоянието на републиканската пътна мрежа, реконструкцията на която Агенция \"Пътна инфраструктура\" отлага за следващата година. Съществуват проблеми и с управлението на минералните води в част от курортните зони на града. Това са предизвикателства, за които имаме отговори и които ще бъдат в центъра на вниманието ни през следващите четири години. - Да, Троян се утвърждава като туристическа дестинация. Опитваме се да концентрираме усилия и ресурс за подобряване на инфраструктурата в курортните зони. Особен привлекателен център е Троянският манастир, с който работим в много добро взаимодействие. В момента разработваме сериозен проект, свързан с културното наследство, за който вече търсим финансиране. Предизвикателство са и зоните  с минерални води. През последните години успяхме да придобием правото да управляваме минералните води в село Шипково. Разработваме модел за публично-частно партньорство за реконструкция на туристическа инфраструктура и управление на минералните води там. Работим и по рехабилитацията на водоснабдителната мрежа в утвърден курорт като село Чифлик. След няколко месеца ще възложим и проект за цялостно естетизиране на курорта. - Осемгодишният ми опит като кмет показва, че изключително важно за управлението на общината е постигането на баланс между отделните политики. Хората се чувстват добре, когато могат да намерят в своята община добро образование за децата си, добро медицинско обслужване, отговарящ на потребностите им културен живот, социални услуги, добра инфраструктура и най-вече - подходяща работа и доходи. В този смисъл винаги сме се стремели да постигнем хармония в отделните политики, за да може хората да живеят на уютно място, което отговаря на всички техни потребности. Всички български граждани очакват от своите управленци уравновесеност, спокойствие, доброта и обич. Винаги съм се стремяла - и в мое лице, и в лицето на групата общински съветници от БСП, троянци да намират точно тези качества. За което вече 8 години те ни се отплащат с доверие. Благодаря им за това доверие. Това е моята рецепта за успешен кмет и тя винаги дава положителни резултати.", "date": "2019.12.04", "title": "Донка Михайлова: Ще поддържаме социално приемливи данъци"}
{"url": "https://duma.bg/proglezhda-li-nato-n204757", "text": "Показателни, макар и двузначни, сигнали взе да изпраща НАТО. Съюзът не квалифицира Русия като враг, НАТО няма списък с врагове, защото не вижда непосредствена заплаха за нито един от съюзниците. Ето такива фрази изрече генсекът на алианса Йенс Столтенберг преди започналата вчера среща на НАТО в Лондон. И в същото време ето други фрази от същия Столтенберг, но от противоположния полюс: \"С присъствието си в Полша и балтийските страни силите на НАТО изпращат много мощен сигнал към Русия: в случай на атака срещу Полша или балтийските страни, целият съюз ще отговори\". Столтенберг оглави НАТО през 2014 г., в разгара на украинския конфликт. Наричал е Русия главна заплаха, предизвикателство, винеше я несправедливо за конфликта и за анулирането на договора за ракетите със среден и малък обсег. Но със сегашното си изявление, както и с други подобни оценки напоследък, той държи да се дистанцира от възприемането на Русия като враг. Вероятно иска да дистанцира и НАТО. Явно е разбрал грешката \"Украйна\", разбрал е, че Крим е естествена геополитическа реакция за самосъхранение на Русия, че немалко страни членки на НАТО и ЕС искат диалог с нея и признават глобалната й роля.  Един генсек трябва да търси баланса и Столтенберг го намира в това да не сатанизира Москва. Впрочем, в свои изявления той е предпазвал алианса от крайни позиции към Кремъл и винаги е оставял отворена врата за диалог с него.  А защо тогава говори за защита на Балтика и Полша в случай на атака от Русия? В НАТО има плесеняло мислене от времето на Студената война. Конфронтационната тенденция не иска да отстъпва. Самият Столтенберг може и да не я харесва, но като политически лидер е длъжен да балансира между водещите тенденции в пакта. Фактът, че генсекът на НАТО не признава Русия за враг, без украинският конфликт да е разрешен окончателно, е нещо ново, най-малкото е показателно. Дали това ново ще се затвърди?", "date": "2019.12.04", "title": " Проглежда ли НАТО?"}
{"url": "https://duma.bg/ploshtad-sveta-nedelya-istoriya-s-glazura-n204756", "text": "Проектът на архитектурното студио на известния италиански архитект Масимилиано Фуксас получи най-много гласове от международното жури, което трябваше да оцени кандидатите. Победителят бе обявен преди дни, а вече предизвика разнопосочни оценки както сред професионалните среди, така и сред аматьорските - в лицето на обикновените столичани. Коментарите са показателни за интересните времена, които предстоят около реализирането на проекта. А според него площадът около църквата \"Света Неделя\" ще бъде изпълнен със стъклени високотехнологични навеси, които едновременно ще служат като лампи и като система за събиране на дъждовна вода за напояване. Освен това те ще произвеждат електричество чрез фотоволтаици, което ще осветява пространството през нощта. Събраната дъждовна вода в тях пък ще отива за напояване. Зад храма и пред хотел \"Балкан\" ще пръскат фонтани, а около него стъклен похлупак ще пази археологическите разкопки. Предвидена е нова настилка, цветно озеленяване, а трамвайната линия ще бъде запазена и ще разделя пространството на две. Според проектантите целта на дизайна е да се възроди духът на антична Сердика от римския й период. От общината очакват работният проект да е готов през следващата година, а реализацията му да започне през 2021 г. и да завърши през 2024 г. Осъществяването му ще глътне около 17 млн. лева.  Компютърната визуализация на архитектурния екип представя бъдещия облик на площада с глазура и блясък. Само че, както знаем добре от скорошния друг грандиозен проект - за Графа, на картинка нещата са едни, на практика - други. Първият знак, че красотата може да е измамна и да е демонстрирана на неподходящо място, дойде от един от участниците в журито, който се подписа с особено мнение. Арх. Борислав Игнатов, общински съветник и кандидат за кмет на София, смята, че проектът ще е скъп за поддръжка, а стъклените осветителни тела ще трябва всеки ден да се \"бършат от прах и кал\". Последвалите коментари на столичани засега варират от \"нереалистично\", през \"изчанчени и екстравагантни приумици и концепции\", до \"просташки панаирджийски кич\". Хората се обединяват основно около заключението, че проектът не е в унисон със старинната архитектура на храма и околните сгради.  Подобна теза застъпва и общинският съветник от БСП Милка Христова. Според нея и най-добрият проект няма да предизвика нужния ефект, ако не бъде приет масово от хората. \"Представях си визия, която ще запази духа на градския площад, ще се съобрази с наличието на църквата и площада, ще предложи ретро лампи, повече възможности за отдих на гражданите и зеленина\", коментира Христова пред ДУМА. Тя приема за странен избор поставянето на прозрачните фунии на знаковото пространство, както и някои предложения за промяна в организацията на движението.  \"Колкото по-малко намеса има в зоната, толкова по-добре. Начинът, по който подхождаме към една толкова голяма реконструкция, води към загуба на духа на стара София. Ако продължим със същото темпо, скоро няма да позная града, в който съм израснала\", заяви още Милка Христова. Развитието на обновлението на площада й напомня за работата на ул.\"Граф Игнатиев\" и според нея и този път се повтаря същата грешка. Затова съветничката е категорична, че преди да се пристъпи към провеждането на какъвто и да е конкурс, трябва да се проучат сериозно нагласите на столичани. \"Стана ясно, че критериите и усещанията за градска естетика са различни между софиянци и една част от творците. Затова е нужно и широко обществено обсъждане на различни варианти\", обобщи общинската съветничка от левицата. Несъгласие с начина на провеждане на процедурата по конкурса изразяват, и то не от вчера, и от Съюза на архитектите. Затова оттам обявиха паралелен конкурс за новата визия на площада, насърчиха в него да участват български колективи, включително и студенти. Подадените проекти се оказаха над 20, а за победителя бе обявена парична награда. Всъщност, по този начин професионалната общност у нас показа отношението си към официалния конкурс на общината, с чието обявяване тя на практика противопостави българските срещу чуждестранните архитекти.  Всъщност още при първото състезание през 2013 г., което завърши без присъждане на първа награда, стана ясно, че няма да е лесно да се намери просто решение за облика за площада. Вторият сериозен опит за провеждане на успешна процедура бе през 2018 г., но се оказа, че тя сериозно ограничава включването на български еикипи заради финансови ограничения и изисквания за професионален опит. След дискусии с професионалните среди, които се оказаха формални, общината продължи по начертания си път и в крайна сметка допусна до оценяване седем екипа архитекти, от които едва един бе български. Именно от тези седем кандидати бе излъчен тези дни и италианският победител. А тясната база за участие и дискриминационното отношение обедини архитектурните среди и накара Съюзът на архитектите да започне за събира и насърчава проекти, като инициативата придоби алтернативния си характер. \"Площадът е духовен център на София и там се преплитат сложни архитектурни и градоустройствени проблеми. Спецификата налага да се работи повече върху концептуалната част, преди да се стигне до строителни дейности\", коментира председателят на съюза арх. Тодор Булев. Той е категоричен, че не бива да се бърза, защото поправките са скъпи и не трябва да се повтаря опитът с ул. \"Граф Игнатиев\" в още по-тежък вариант.  Паметта на властта в кметството обаче очевидно е къса. Провалите, изглежда, не оставят силен отпечатък върху нея и непрекъснато трябва да им се напомнят грешките в миналото, за да се избегнат в бъдещето. Този път от \"Московска\" 33 явно залагат на схващането, че ако победителят в конкурса е световно известен архитект, то критиците към работата му ще са по-малко. Сега остава от общината да намерят и чужд изпълнител, който да реди плочки и да слага стъклените фунии. Така качеството ще е гарантирано. ", "date": "2019.12.04", "title": "Площад \"Света Неделя\" - история с глазура"}
{"url": "https://duma.bg/zaradi-greshno-obyavena-tsena-shvedi-zagubiha-11-miliona-n204736", "text": "Шведска компания за красота съобщи, че е загубила близо 11 милиона долара поради погрешно обявена цена в своята система за онлайн пазаруване за Черния петък. Въпреки това от бранда оповестиха, че всички купувачи ще получат поръчаните продукти и няма ад се наложи да доплащат. Грешната стойност бе публикувана на уебсайта на компанията за два часа на 29 ноември. Приспособлението за масажиране и грижа за лице през тези критични 120 минути било продавано за смешните $9,99, вместо за 279 долара. \"Въпреки че загубихме повече от 10 милиона долара, спечелихме около 40 000 нови купувачи, което е доказателство, че всяко зло за добро, заяви основателят на компанията. Продадени са били 38 575 от приспособлението за масажиране с цена $9,99, което струва на компанията 10,7 милиона долара.", "date": "2019.12.04", "title": "Заради грешно обявена цена шведи загубиха $11 милиона"}
{"url": "https://duma.bg/nov-sort-yabalki-se-pazi-v-hladilnika-edna-godina-n204735", "text": "Нов сорт ябълки, за чиито плодове се твърди, че могат да бъдат държани една година в хладилника, се появи на пазара в САЩ. За селектирането му били необходими две десетилетия. Сортът Cosmic Crisp е хибрид на Honeycrisp and Enterprise и за първи път е отгледан от учени в Университета на Вашингтон през 1997 г. Търговското развитие на този сорт хрупкави и сочни ябълки струва 10 милиона долара. Фермерите в щата Вашингтон имат изключителното право да отглеждат този сорт през следващите 10 години. \"Това е ултра чиста, доста твърда и сочна сладко-кисела ябълка“, каза Кейт Евънс, която ръководила програмата за подбор на щама в щатския университет. Според нея плодовете от този сорт много бавно губят червения си цвят по време на съхранение и запазват отличния си вкус, когато се пазят в хладилник за 10-12 месеца. Към днешна дата в щата са засадени над 12 милиона ябълкови дървета от този сорт, а строгата лицензионна система не позволява плодът да расте извън Вашингтон. Сортът първоначално е бил известен под наименованието WA38, а името Cosmic Crisp се появи поради изобилието от бели петна по повърхността на ябълката, напомнящи звездно небе. Вашингтон е най-големият производител на ябълки в Съединените щати, но най-популярните сортове, отглеждани тук - Golden Delicious и Red Delicious - се сблъскват с твърда конкуренция от Pink Lady и Royal Gala. Ябълките са втората по големина плодова култура в САЩ, на второ място след бананите.", "date": "2019.12.04", "title": "Нов сорт ябълки се пази в хладилника една година"}
{"url": "https://duma.bg/ralitsa-i-vanya-burovi-s-obshta-izlozhba-n204741", "text": "\"Нека ти разкажа\" - изложба на Ралица Бурова и Ваня Бурова, е подредена в столичната галерия \"ЛИК\" до 23 декември. Официалното откриване е днес, 4 декември, от 18.30 ч. Софийските художнички Ваня и Ралица Бурови гостуват в галерия \"ЛИК\" за първи път със своята обща изложба. Стилово различни, но емоционално близки, двете сестри разказват за своите светове, чувства, вълнения и мечти. Техният светоглед е нежен, чувствен, изпълнен с багри, красота и страст. Всяка от тях следва свой собствен път в изкуството, но двете се допълват чудесно. Любовта към изкуството им е наследство от баща им - известния пловдивски художник и плакатист Рачо Буров. ", "date": "2019.12.04", "title": "Ралица и Ваня Бурови с обща изложба"}
{"url": "https://duma.bg/romantichnata-ekshan-komediya-divi-i-shtastlivi-napalni-kinosalonite-n204739", "text": "\"Диви и щастливи\" е най-гледаният български филм за 2019 г. досега, по резултати от първия уикенд на филма в кината. Летящият старт на романтичната екшън комедия е подкрепен от стотици ревюта на зрители, които го определят като \"чисто забавление\" и \"различен от всички български филми до момента\". Продукцията е дело на екипа Яна Маринова и Александър Сано като продуценти и Мартин Макариев - режисьор и изпълнителен продуцент. Сценарият е на Борислав Захариев. Първият им филм \"Привличане\" разби боксофиса през 2018 г., припомня Биляна Еленкова.", "date": "2019.12.04", "title": "Романтичната екшън комедия \"Диви и щастливи\" напълни киносалоните"}
{"url": "https://duma.bg/nay-preeksponiranite-dumi-vlyazoha-v-top-15-n204737", "text": "В специално направена анкета бяха определени 15 от най-преекспонираните думи у нас. Това са (по азбучен ред): алтернатива, визия, екосистема, ексклузивен, етичен, ивент, иновация, истински, ключов играч, колаборация, проактивен, прозрачен, статукво, уникален, устойчив. Своите предложения споделиха над 200 души, които имат професионално отношение към комуникациите. За да повдигнем темата за изхабените думи, избрахме различен, леко самоироничен подход. Съвместно с Китодар Тодоров създадохме видео, в което класическия текст на разказа \"Една българка\" от Иван Вазов \"обогатихме\" с 15-те от най-преекспонираните думи. Ефектът, разбира се, е трагикомичен. Но целта ни е не само да повдигнем темата, а и да образоваме. Кампанията ще продължи в рамките на 15 седмици, като във всяка от тях ще представяме по една от тези \"15 златни\" думи с нейното значение от тълковния речник и чрез визия, разработвана като карикатура, за да привлечем внимание и съпричастност към темата, сподели Яворка Петрова, PR директор на V+O Communication. Агенцията за стратегически комуникации отбелязва 15-годишнината си в България, като с дигиталната кампания \"Думите имат сила\" насочва вниманието върху правилния им подбор, техния смисъл и сила за създаване на адекватни съобщения. \"Думите са в сърцето на общуването. Всяка носи енергия. Превръщането на някои от тях в модерни, прекомерната им употреба и пришиването им в неправилен контекст ги изхабява и обезсмисля. \"Изхабените\" думи внасят само шум, но не й стойност. Това ни пречи. Затова си пожелавам всички, които се занимаваме с комуникация, да подбираме внимателно и с грижа думите. Само тогава една история става интересна и достоверна, а това не излиза от мода. Същото мнение споделиха много колеги от гилдията и журналисти\", коментира Светлана Савова, управляващ директор на V+O Communication България.", "date": "2019.12.04", "title": " Най-преекспонираните думи влязоха в топ 15"}
{"url": "https://duma.bg/aleksandar-petrov-v-galeriya-arte-n204744", "text": "Картините на Александър Петров (1916-1983) за първи път от 80-те години на миналия век влизат в частна галерия. След голямата изложба в Националната галерия тази година, зрителите могат да видят забележителното му творчество и в \"Арте\". Изложбата се открива днес, 4 декември, от 18 ч. в арт салона на ул. \"Бузлуджа\" 31. Ще покажем почти всички основни цикли в творчеството му - \"Лавандула\", \"Розобер\", \"Море\", \"Средна Азия\", \"Париж\", \"Младост\", \"Маски\", като важно е да подчертаем, че повечето от картините в настоящата изложба са каталогизирани, уточнява галеристката Гергана Борисова. Експозицията е предоставена от семейството на художника и е съпътствана от каталог на Националната галерия, осъществен с подкрепата на галерия \"Арте\". \"Богатата живописна култура на Александър Петров, несъмненият природен дар спрямо цветове и тонове, извлечени както от недрата на националните традиции, така и от опита на изкуството от ХХ век, и високата \"мяра\" спрямо самостойната естетика на картината дават възможност на автора да осъществи на практика този почти уникален синтез в нашето изкуство. В този смисъл Александър Петров \"конвертира\" своята живопис, без да излиза извън рамките на установените конвенции. Яркият му живописен талант и впечатляващата ерудиция намират начин да съчетаят в едно органично, вътрешно непротиворечиво цяло, в една своеобразна сплав народностното, фолклора, традициите и модерното, пише проф. Чавдар Попов. ...Мястото на Александър Петров в нашето изкуство е твърде осезаемо, значително и важно. Със своето живописно творчество той има определени заслуги за приобщаването на нашата живопис към модерното изкуство и за извисяването на естетическите и художествените критерии на картината до степен на универсални пластически стойности. И то в епоха, когато това далеч не беше безпроблемно и саморазбиращо се. Без него не би било възможно да очертаем и да завършим в пълнота сложната и богата, същевременно и достатъчно противоречива картина на нашето изобразително изкуство от втората половина на миналото столетие\", допълва изкуствоведът.", "date": "2019.12.04", "title": "Александър Петров  в галерия \"Арте\""}
{"url": "https://duma.bg/detskiyat-hor-na-bnr-i-fuyuki-enokido-zakrivat-dnite-na-yaponskata-kultura-n204742", "text": "Концерт в чест на приятелските отношения между Япония и България е заключителното събитие на 30-ите юбилейни дни на японската култура. На 6 декември от 19 ч. в зала \"България\" публиката ще има уникалната възможност да се наслади на съчетанието между красивите гласове на Детския хор на БНР и звуците на традиционния японски инструмент кото в изпълнение на Фуюки Енокидо. Входът е с покани от Рекламно-информационния център на БНР. Концертът се организира от Асоциацията на завършилите Токайския университет в България и посолството на Япония у нас. Хорът ще демонстрира таланта си в програма от избрани образци от японската, българската и световната хорова съкровищница. ", "date": "2019.12.04", "title": " Детският хор на БНР и Фуюки Енокидо закриват Дните на японската култура"}
{"url": "https://duma.bg/datata-n204745", "text": "1642 - УМИРА АРМАН ЖАН ДЮ ПЛЕСИ ДЬО РИШЕЛЬО, ФРЕНСКИ ПОЛИТИК (Р. 1585 Г.). Посветен за епископ през 1607 г., той навлиза късно в политиката, ставайки държавен секретар през 1616 г. Бързо се издига в църквата и в държавното управление, като става кардинал на Католическата църква през 1622 г. Често е наричан Главен кралски министър и поради това се смята, че е първият министър-председател в историята. 1798 - УМИРА ЛУИДЖИ ГАЛВАНИ, ИТАЛИАНСКИ ЛЕКАР АНАТОМ И ФИЗИОЛОГ (Р. 1737 Г.). Един от създателите на учението за електричеството, основоположник на електрофизиологията. Неговите опити са обяснени правилно от италианския физик и химик Алесандро Волта и способстват за създаването на галваничния елемент, който представлява електрическа верига от два различни метала, чиито противоположни краища са потопени в солен разтвор. 1881 - В ПЛОВДИВ СЕ РАЖДА ЕЛИСАВЕТА КОНСУЛОВА-ВАЗОВА, ХУДОЖНИЧКА (УМИРА 1965 Г.). Съпруга е на Борис Вазов, най-малкия брат на писателя Иван Вазов, и майка на художничката Бинка Вазова. Завършва живопис при Ярослав Вешин. Първата й изложба през 1919 г. в София е и първата самостоятелна изложба на жена художничка в България. Следват изложби в Прага, Пилзен и Братислава. 1904 - В СОФИЯ Е ОТКРИТО ПЪРВОТО МУЗИКАЛНО УЧИЛИЩЕ В БЪЛГАРИЯ. Това става с подкрепата на тогавашния министър на просветата Иван Шишманов. Първоначално училището е частно, подпомагано от държавата. През 1912 г. НС приема закон, с който Софийското музикално училище се превръща в държавно. От 1918 до 1920 г. начело на училището е Добри Христов, а през 1921 г. към него е учреден Висш отдел, който се превръща в Държавна музикална академия. От 1974 г. учебното заведение носи името на големия български композитор Любомир Пипков. 1908 - В СОФИЯ Е ОТКРИТ ПЪРВИЯТ КИНОСАЛОН В БЪЛГАРИЯ. \"Модерен театър\" на бул. \"Мария-Луиза\" е и вторият киносалон в Европа. Еуфорията е голяма и купуването на билети е съпроводено с блъсканици на касата. Документалните филми постепенно са заместени от игрални, които създават магията на седмото изкуство. 1947 - VI ВЕЛИКО НАРОДНО СЪБРАНИЕ ПРИЕМА КОНСТИТУЦИЯ НА НАРОДНА РЕПУБЛИКА БЪЛГАРИЯ, известна като Димитровска. Под председателството на Васил Коларов конституцията е приета от 364 депутати. Обнародвана е в \"Държавен вестник\" на 6 декември и остава в сила до 18 май 1971 г., когато е приет нов основен закон на страната. 2009 - УМИРА ВЯЧЕСЛАВ ТИХОНОВ, РУСКИ АРТИСТ (Р. 1928 Г.). В България е популярен предимно от филма \"Седемнадесет мига от пролетта\", където играе съветския разузнавач, работещ в нацистка Германия - Щирлиц. Незабравими за българската публика са и ролите му в \"Те се сражаваха за родината\", \"ТАСС е упълномощена да заяви\", \"Белият Бим черното ухо\", \"Изпепелени от слънцето\" и др.", "date": "2019.12.04", "title": "Датата"}
{"url": "https://duma.bg/mera-spored-mera-bez-mera!-n204747", "text": "Заглавието на отзива на Мерсия Макдермот в сп. \"Общество и право\" за филма на Георги Дюлгеров \"Мера според мера\" (1981), разказващ за Илинденско-Преображенското въстание по романа на Свобода Бъчварова \"Литургия за Илинден\", покрива подлярското двуличие на днешния македонизъм. 38 години, откакто Дилбер Танас ми заговори на Енидже-Вардарски диалект с гласа на Руси Чанев, кални личности ми го пробутват, насилствено посърбен, за \"македонски език\". Колкото и да е противоестествено, защото такъв няма, както няма и македонска нация - поне до 1944 г., а днешната е с български корени. Има официален език според македонската конституция, съчинен и кодифициран през 1945-а върху основата на западните български говори. Тази българска позиция отскоро по-твърдо се отстоява. \"Правим смешни работи, ще ни се смее целият учен свят!\", възкликва поетът Венко Марковски, член и на втората комисия, натоварена да \"състави\" азбуката на новата държава. По-професионалното решение за първата азбука е забранено, не се оповестява и не се обсъжда (проф. Ангел Димитров в \"История.bg\", 11.11.2019) - твърде българско е. Срамно несамостоятелна след 9.IХ.1944 г., та чак до 10.10.2019 г., когато 44-то НС небезусловно подкрепи европрисъединителния й процес (подлежащ на реформиране по настояване на Франция), българската политика към \"най-югославската от всички югославски републики\" (доц. Лъчезар Стоянов) следваше генералната линия на ограничения и преотстъпен днес суверенитет. Водачите на малкия народ със славно минало и избледняло самочувствие отмъкваха от интернационалното, сега global-началство, облаги за верност и послушание с прегръдки и целувки като между еднополови любовници. Гъненето им пред САЩ и ЕС, отнесено към новоназованата ни съседка, като че ли не открадна нищо от достойното поведение на Янош Кадър и Виктор Орбан. Евроинтегрираните бивши от източния блок зауреждаха и Западните Балкани, засега неприласкани. \"Ние ке се залагаме на Запад\", зачуруликаха и те с ръждивото голословие на старите грехове. Слава богу, вицепремиерът Красимир Каракачанов, съзрял неуважение в \"европейското кипрене\" и в почти безплодната работа на смесената \"историчарска\" комисия, поведе тежко воеводско хоро малко преди френската команда \"Свободно! Поправи се!\" (добре, че беше тя). Осмото й заседание в Охрид, точно преди френската \"историческа грешка\" на 17 октомври, и деветото в София на 28 и 29 ноември, завършиха без напредък за Средновековието, учебниците и Гоце Делчев, а следващите се замразяват до май 2020 г., въпреки уж уговорката за сериозни резултати до края на годината. В интервюто си за \"Неделя 150\" на 13 октомври министърът порица дебелоочието, загрижено да втвърдява коминтерновско-югославските идеологеми на македонската историография,  Към милата ни сестрица (с нея Яворов благуваше - вяра зарад вяра) \"винаги сме демонстрирали абсолютно благоразположение и добронамереност, а за благодарност сме получавали, с малки изключения, обиди, удари под кръста и опити за злепоставяне\", каза Каракачанов. Тя отрича българския характер на историята си до 1944 г., налага чужда идентичност с вълни от репресии през 1944-1948 г. (\"23 хиляди българи са убити, над 30 хиляди минават през лагери и затвори, а 130 хиляди са изселени\") и тормози изявилите българската си принадлежност. Не стига, ами поддържа в Международния съд по правата на човека претенции за признаване на македонско малцинство и изучаване на македонски малцинствен език в Благоевградска област; финансира (въпреки т. 2 на чл. 11 от договора за приятелство, добросъседство и сътрудничество) сепаратистки \"групички като \"ОМО Илинден\" и печатните им издания; държи в учебниците по история за V и VI клас да пише, че българите са татари; че македонската държава започвала от цар Самуил; че сме окупатори и фашисти; чества като национален празник \"въстание против българския окупатор\" - терористичния акт на 11.10.1943 г., когато 4-5 млади момчета, повлияни от марксистката идеология, убиват с граната полицай, на пост пред общината в Прилеп. И всичко това, след като първи прибързано между първите я подкрепихме за НАТО, подарихме й тежко въоръжение, дадохме \"зелена светлина\" на европейската й перспектива. Били сме длъжни да я дадем с подписването на договора, смята премиерът Зоран Заев, отчел на 14 октомври т.г. \"постигнатото\" от комисията. Да, тя препоръчва общо честване на славянските просветители, отметнати били четири глави, Самуил е български цар (\"но се легитимира като македонец\"); античността в учебниците ще бъде подобрена, но достатъчно ли е? Македонски интелектуалци изригнаха на 15 октомври във в. \"Нова Македония\" срещу \"политическия диктат на договора\" и декларацията на НС. Те не искат да признаят фактите: общата ни история не е споделена или преплетена; Мизия, Тракия, Добруджа и Македония, стотици години доминирани от българи, са били едно в миналото; царството на Самуил е българско; тайната ВМРО е създадена от българите в Македония и Одринско, за да се освободят от османската власт; всичките й официални документи са на литературен български, а водачите й - чисти българи, не са борци против България. Противното е една пренаписана и малодушно търпяна от нас манипулация за промиване на мозъци. Недобросъседска е и лятната издънка на президента Стево Пендаровски: Гоце Делчев, \"един от темелите на македонската държава\" (съществуваща съвсем отскоро на картата) не се чувствал българин, а се декларирал като такъв, защото през 1901 г. нямало как да се пише македонец. Нямал друга възможност, като да речем днешните домогващи се до европаспорт македонски граждани. нищо, че и Гоце, и семейството му, и всички несърбизирани българи в Македония (обявени за македонци от следовници на Стоян Новакович) са казали ясно, че са българи. В прекрасния свят, в който живеем и ни учат да живеем, няма място за примирителна отстъпчивост по македонския въпрос. Като тази на \"стоте интелектуалци\", подписали се под  защото, поднесено от Явор Стаматов, \"България остава назад във външнополитическите приоритети на Македония\"(!?). Естествено, ако не спрат хулите и присвояването на история, еврочленството на държава с нерешени междусъседски спорове ще бъде отклонено не само от България. Не й помага и председателят на ВМРО-ДПМНЕ Християн Мицкоски. Навън той е \"за\" договора, а в страната си го отхвърля като вреден. \"Докато спорим дали Гоце Делчев е българин или македонец, решение няма да има, не е потребно да го знаеме\" (!?), каза един наш професор преди дни. През мъгла и слънцето свети зловещо. Време е македонският елит да захвърли куфарчето с двойното дъно. Вече не сме контузено улично коте. Отлагането е възможност общоисторическите и образователни въпроси да бъдат решени с отдавна безспорни, неизсмукани от мегаломанията и геополитически егоизъм научни аргументи. Този път българските политици трябва да са на страната на народа си. А той \"сака да знае\" и до май 2020 г. \"ке се разбере \"ке игра ли Митре царот, али нема да игра\".", "date": "2019.12.04", "title": " Мера според мера, без мера!"}
{"url": "https://duma.bg/120-godini-v-sluzhba-na-svyato-delo-n204748", "text": "главен секретар на Славянското дружество в България В края на ХIХ в., на 4.12.1899 г., в София, в сградата на училище \"Патриарх Евтимий\", е учредено Славянското дружество. Съмишлениците, посветили се на святото славянско дело, произлизат от всички среди на следосвобожденското българско общество. Голяма част от тях са активни участници в националноосвободителните борби на народа за освобождение от турско робство. Мнозина са завършили средно и висше образование в Русия, където са придобили завидни за времето си професии. За председател на дружеството е избран опълченецът Илия Куртев. С пълно единодушие присъстващите избират за почетен председател  митрополит Климент Търновски (писателят Васил Друмев) - един от най-ревностните радетели за създаване на организацията. Основаването на Славянското дружество става известно  то има отзвук и в редица европейски страни. В. \"Петербургски ведомости\" помества статия за това събитие с подчертан доброжелателен тон. В. \"Одески листок\" публикува насърчително писмо и се обръща с молба към основателите на Славянското благотворително дружество да изпратят своите фотографии. Граф Николай Игнатиев, председател на Петербургското славянско благотворително общество, изпраща специално писмо до председателя на новосъздаденото славянско дружество в България, в което изказва своя възторг от \"навременното му основаване\". През годините начело на дружеството са били такива бележити хора като Иван Е.Гешов, народният поет Иван Вазов, най-дългогодишният председател проф. Стоян Бобчев, проф. Никола Станев, акад. Методий Попов, проф. Любомир Радуилски, акад. Емил Георгиев, проф. Стоян Радев, акад. Никола Попов и др. С избирането на народния поет Иван Вазов за председател на дружеството в началото на 1902 г.  се внася нов стил и дух на работата. Голямата личност на писателя естествено налага своя начин на мислене и поведение. На преден план се извеждат светлите страници от историята на държавата, любовта на народа към освободителката от османско иго Русия и широка пропаганда на достиженията в науката, просветата и културата на славянските народи, из средите на които се налагат едни от най-ярките личности на Европа. Така дружеството в България се утвърждава като голяма родолюбива школа на славянското единство и братство, достойно представяна в неговото ръководство от по-ново време - акад. Кирил Братанов, акад. Петър Динеков, акад. Димитър Ангелов, акад. Николай Тодоров, акад. Радой Попиванов, чл.-кор. проф. Борис Спасов, проф. Иван Ненов, проф. Кирил Григоров, проф. Йоно Митев, проф. Вл. Кутиков, проф. Младен Генчев, проф. д-р Стоян Радев, акад. Никола Попов и още много други известни учени, дейци на културата и политици. 120 години изминаха от онези първи дни и  При всички повратности на времето, със сполуки и радости, понякога и с огорчения, Славянското дружество в България неизменно и последователно служи на принципите, целите и задачите, залегнали в основополагащите документи и наложени от опита и традициите на неговите създатели. То отстоява ревностно и убедително славянската същност на българския народ, неговата принадлежност към голямото славянско семейство, бори се за сближаването със славянските народи, за тяхното по-добро единение и културно сътрудничество. На тези идеи служеха и служат неговите ръководители от деня на учредяването му та до днес. Днес дружеството е авторитетно средище на разнообразна научна културно-просветна дейност, провеждана в съответствие с нашия устав и програмата ни. Всички форми на работа напълно съответстват на 120-годишната традиция, като се обляга предимно на авторитетни и подготвени учени и публицисти. Ръководството на дружеството подбира значими и полезни теми и привлича за лектори добри познавачи на разглежданите проблеми. За целта то поддържа връзки и сътрудничи с научни, културни и обществени организации, с Българската академия на науките, с Института по история към БАН, с Българската православна църква, с творческите съюзи, с читалища и бизнесмени, с отделни общественици, писатели и публицисти. През последните няколко години Славянското дружество в България съдейства за изграждане на славянски дружества и на територията на цялата страна - в Благоевград, Панагюрище, Перник, Хасково, Бургас, Пловдив, Варна, Кюстендил, Дупница, общо в повече от 25 града. В началото новия ХХI век, въпреки трудностите от различно естество, славянската идея намира нов ярък израз из цяла България.  също се очертава да бъде изпълнено с големи противоречия, наложени от глобализиращия се свят. Усещането за една световната общност, за едно семейство на всички етноси и нации на планетата, е много трудно и нещо съвсем далечно, дори утопично - въпреки наличието на ООН, но законите на развитието го изискват. Трудно е да се признаят и уважават всички, но истинската, ефективно работещата глобализация не би могла да функционира без това условие. Славянското дружество пожелава и очаква, горещо мечтае дори, животът през новото време столетие да се промени, да стане по-разумен и всички противоречия да се решават с мъдрост и справедливост. За отбелязване на нашия юбилей на 7 декември организираме научна конференция на тема: \"120 години в служба на славянското единение\". В нея ще вземат участие с доклади  учени от София и страната. Ние сме съучредители на Международната фондация \"Форум на славянските култури\" със седалище в гр. Любляна, Словения. Дружеството е съучредител  и на Международния славянски съвет, в чиято работа вземаме дейно участие. През май 2020 г. в София ще се проведе ХII конгрес на МСС, на който ние ще бъдем домакини. Славянското дружество подчинява своята родолюбива дейност  и традиции, създадени още в Средновековието на българска земя от двамата безсмъртни солунски братя  Св. Св. Кирил и Методий и техните следовници. Без тяхното уникално дело не би просъществувала и средновековната българска държава, наречена през ХХ век от големия руски учен и приятел на България акад. Дмитрий Лихачов \"Държава на духа\". Сега Славянското дружество е изправено пред нови предизвикателства. То трябва да работи в условия на глобализиран свят и на явни и прикрити отрицания на славянската цивилизационна идентичност. В началото на новото хилядолетие осезателно се активизира агресията с лавинообразно нарастващи опити да се сблъскват помежду си славянските народи. Днес ние живеем при условия, които възпроизвеждат чудовищни форми на порочна цивилизация, която насажда норми на живот и поведение, дълбоко чужди на принципите на славянското братство и единство. Но за да говорим за глобализация - това означава да се създадат правила и закони, при които всеки народ да живее свободно и свободно сам да си определя бъдещето в условия на равнопоставеност и справедливост, а не да му се натрапва \"демокрация\" с ракети и снаряди. В славянската цивилизация на преден план доминират човекът, човечността, човеколюбието, задружността. Тя е най-висшият и последователен тип хуманистична цивилизация, позната на историята. Тези качества закономерно и естествено произтичат от условията и пътищата, по които тръгва славянската цивилизация. и глобализиращият се свят поставят и нови задачи. Славянските страни и обединена Европа представляват значителна част като население и територия. Западната и източната цивилизация се срещат в обединена Европа. Те все повече ще се влияят взаимно, особено ако в близко бъдеще Украйна, а по всяка вероятност в определен бъдещ период и Русия, заемат полагаемото им се място в обединена Европа. Влиянието на двете цивилизации няма да попречи на запазването на националната идентичност на отделните страни. Големите очаквания са в обединена Европа да отпадне противопоставянето между отделните държави, като на преден план излязат обединяващите фактории на общочовешките ценности, на единението на европейските народи. И при тези трудни съвременни условия, дружеството ни ще следва заветите на неговите основатели, които в единството между славянските народи виждаха сигурна гаранция за тяхното бъдеще.", "date": "2019.12.04", "title": "120 години в служба на свято дело"}
{"url": "https://duma.bg/imperiyata-tryabva-da-umre-ot-mihail-zigar-predstavyat-v-sofiya-n204740", "text": "Издателство \"Жанет 45\" организира представяне на книгата \"Империята трябва да умре\" от Михаил Зигар днес, 4 декември, от 18.30 ч. в Академия \"Никола Тесла\" в София, бул. \"Цариградско шосе\" 17. Превод от руски Здравка Петрова, редактор Доротея Табакова, оформление Милена Вълнарова. Изданието ще представи Евелина Келбечева, историк. \"Империята трябва да умре\" излиза в Русия през 2017 г. и веднага се превръща в национален бестселър. Въпреки документалната й точност, тя по-скоро наподобява криминале, отколкото исторически роман или учебник, посочват издателите. ", "date": "2019.12.04", "title": "\"Империята трябва да умре\" от Михаил Зигар представят в София"}
{"url": "https://duma.bg/obviniha-pensioner-v-telefonen-terorizam-n204734", "text": "71-годишен пенсионер от Япония беше арестуван за телефонен тероризъм. Мъжът направил 24 хиляди обаждания, за да се оплаче от мобилен оператор. Акитоши Окамото непрекъснато звънял на безплатната линия за препоръки, оплаквания и похвали на компанията KDDI. Жителят на Страната на изгряващото слънце смятал, че доставчикът на услугата е нарушил условията по договора му с него и настоявал да дойдат да му се извинят. \"Веднага след като кажел оплакването си, затварял телефона\", съобщиха от компанията на полицията. Официалната причина за ареста му е \"мошеническо възпрепятстване на бизнес\". Япония е изправена пред нарастващ проблем с нелогично или опасно поведение на застаряващото население. Възрастни шофьори често предизвикват тежки катастрофи, а служителите на железниците подават все повече оплаквания за агресия срещу тях от недоволни пенсионери.", "date": "2019.12.04", "title": "Обвиниха пенсионер в телефонен тероризъм"}
{"url": "https://duma.bg/mesi-s-shesta-zlatna-topka-n204732", "text": "Лео Меси заслужи рекордна шеста \"Златна топка\" в бляскавата си кариера. Аржентинският маестро е първият в историята с толкова успехи в най-авторитетната индивидуална надпревара. Суперзвездата на Барселона изпревари големия си съперник Кристиано Роналдо, който остана с пет отличия, а тази година се нареди едва трети. Меси победи със 7 т. останалия втори Върджил ван Дайк, като събра 686 т., а защитникът на Ливърпул е с 679. Роналдо е с 476 т. Това е най-малката разлика, с която нападателят триумфира с наградата в сравнение с предишните си пет успеха. През сезона Меси заби 51 гола и 22 асистенции в 50 мача. Той стана играчът с най-много попадения и голови подавания в Европа. Меси получи наградата на ФИФА \"The Best, както и \"Златната обувка\". Всичките му изяви обаче бяха достатъчни само за титлата на Барса в Испания. \"Чувствам се горд от това, щастлив съм и благодарен. Благодаря на всички, които са гласували за мен, на моите съотборници, година след година те ми помагат\", каза Меси. Той беше въведен по червеното килимче в Париж от легендата на българския футбол Христо Стоичков, който е кавалер на отличието за 1994 г. \"Винаги когато Роналдо печели, той присъства на церемонията и е усмихнат. Щом обаче е втори или трети, не се явява. Това показва какъв човек е. Така не уважава труда на другите момчета и на отборите. Мисли само за себе си\", заяви Ицо след церемонията, на която Роналдо не присъства. Ибериецът си остана в Италия, за да получи наградата за №1 в Серия А. \"Горд съм от постигнатото, защото никога не съм очаквал да бъда сред призьорите. Това ме кара да работя още по-здраво, защото искам да съм тук и след година\", каза Ван Дайк. Холандецът е първият бранител от 13 г., който влиза в призовата тройка. Наградата \"Копа\" за най-добър млад футболист спечели защитникът Матайс де Лихт. Холандецът беше в основата на силното представяне на Аякс в Шампионската лига, преди да премине в Ювентус. За най-добър сред вратарите беше избран Алисон Бекер (Ливърпул). При жените \"Златна топка\" взе Меган Рапиноу, която помогна на САЩ за световната титла.", "date": "2019.12.04", "title": " Меси с шеста \"Златна топка\""}
{"url": "https://duma.bg/sofiyskata-filharmoniya-sviri-vav-viena-n204743", "text": "Софийската филхармония ще свири на 5 декември в прочутата зала \"Музикферайн\" във Виена под диригентството на Найден Тодоров. Програмата включва знаменитата Рапсодия Вардар на Панчо Владигеров, сюита из балета \"Жар птица\" на Игор Стравински и Девета симфония на Антонин Дворжак. Междувременно от Софийската филхармония съобщиха, че в навечерието на Коледа ще зарадват почитателите на класическата музика с нови атрактивни цени. До 31 декември може да се ползва 30 на сто намаление на цените на абонаментните цикли и 20 процента намаление на цените на отделните концерти от целия 91-ви музикален сезон (изявите до края на юни 2020 г.). Меломаните ще може да се наслаждават на изпълненията на световно признати виртуози като Иво Погорелич, Шломо Минц, Шарон Кам, Кшищоф Пендерецки, Антони Вит, Шарл Дютоа, Юлиан Рахлин, Светлин Русев, Людмил Ангелов, Веско Ешкенази, Ервин Ортнер, Евгени Божанов, Клаус Петер Флор и много други. Промоционални билети може да се купят на касата на зала \"България\" и в eventim.bg, научи ДУМА от Кремена Николова-Флор, реклама и връзки с медиите на СФ.", "date": "2019.12.04", "title": "Софийската филхармония свири във Виена"}
{"url": "https://duma.bg/mis-ukrayna-iska-promyana-za-mis-svyat-n204733", "text": "\"Мис Украйна 2018\", на която беше отнета короната и не й позволиха да се състезава за \"Мис Свят\", е започнала съдебни действия срещу конкурса в Лондон. Дамата твърди, че организаторите му нарушават условията на Закона за равенство от 2010 г., който защитава от дискриминация въз основа на определени характеристики, включително бракът, майчинството и полът. \"Изискваме промяна на правилата, позволяващи на всички жени да участват\", заяви 24-годишната Вероника Дидусенко в своя профил в инстаграм. И даде началото на кампания, наречена #righttobeamother (#правото да бъдеш майка). Красавицата бе детронирана и дисквалифицирана, след като организаторите разбраха, че има 5-годишен син и съпруг. Правилата на \"Мис Свят\" забраняват на майките и омъжените да участват в конкурса за красота и задължават състезателките да подпишат съответно споразумение. Дидусенко обвини организаторите в \"дискриминация\" и смята, че глобалните конкурси за красота \"изглежда са останали в мрачните векове\". \"Не искам короната да се върне\", написа хубавицата в социалните мрежи. И добави: \"Нека има възможност за участие в конкурса на по-широка група.\"", "date": "2019.12.04", "title": "\"Мис Украйна\" иска промяна за \"Мис Свят\""}
