{"url": "http://duma.bg/node/155737", "text": "Най-ефективната инвестиция на държавата не е в насърчаването на раждаемостта и в отглеждането на деца. Дори това да ви прозвучи грубо и цинично, с това съм абсолютно наясно, трябва да минат 20 години, за да стане пълноценнно това дете и да влезе на трудовия пазар. Това каза вицепремиерът по икономическата и демографска политика Валери Симеонов вчера на конференция на тема \"Ефективността на политиките на ЕС за малките и средни предприятия\". \n\"Съжалявам, че ще изразя несъгласие с по-голямата част от изказванията. Както се казва на български \"сори\", каза още Симеонов по повод изказванията на представителите на бизнеса за проблемите в работата им. Вицепремиерът изрази съмнение и към оповестените от тях статистически данни.   \n", "date": "2017.11.10", "title": " Валери Симеонов:  Не е ефективно да плащаш за раждаемост"}
{"url": "http://duma.bg/node/155722", "text": "Бързо полицейско производство е започнато в Кюстендил срещу 45-годишен мъж от с. Жиленци. Той нападнал и нанесъл телесна повреда на медицинска сестра от кюстендилската болница, уведомен е дежурен прокурор. \"Имаше посегателство. Ние се обадихме в полицията и реакцията беше мигновена\", коментира д-р Александър Величков, управител на болницата. \n    \n", "date": "2017.11.10", "title": " Мъж удари медицинска сестра в Кюстендилската болница"}
{"url": "http://duma.bg/node/155723", "text": "Пореден обир на банкомат, този път в Сапарева баня, предизвика масирана полицейска акция за издирване и задържанe на заподозрени.  \nУстройството е разбито и ограбено в нощта срещу четвъртък. Бягайки от полицията с краден черен джип, заподозрените се отправили към пернишкото село Боснек, където са забелязани и им е организирана блокада. Те обаче я избегнали и изоставили колата си в дере в гориста местност край селото. По първоначални данни в автомобила е открита и открадната касетка с парите. \nВ последващата операция участваха хеликоптер на \"Гранична полиция\", полицейски кучета, както и барети от Специализирания отряд за борба с тероризма. Жандармерията блокира целия район, а при търсеното на извършителите бяха използвани и дронове. В града също имаше полицейска акция с множество обиски. Първоначално бе задържан един от заподозрените обирджии, а по-късно още двама.    \n", "date": "2017.11.10", "title": " Трима задържани за поредния обир на банкомат"}
{"url": "http://duma.bg/node/155724", "text": "Под мотото \"Да спрем машината на неравенството\" граждани ще внесат в НС повече от 30 000 подписа с искане за преразпределение на данъчната тежест в България. За да се случи това, инициаторите предлагат две стъпки - въвеждане на необлагаем минимум за доходите в размера на минималната работна заплата и въвеждане на намалени ставки на ДДС от 9% за базови стоки - вода, детски храни, хляб, учебници, книги и лекарства. \nПрипомняме, че специален гост на една от тематичните дискусии в София беше гръцкият евродепутат с български произход Костадинка Кунева, която също подкрепи с подписа си петицията за промяна на данъчната система в у нас. Гражданската инициатива започна в средата на септември. След като подписката бъде внесена в Народното събрание, комисията по бюджет и финанси ще трябва да я разгледа и да се произнесе.   \n", "date": "2017.11.10", "title": "Внасят в НС подписка за промяна на данъчната система"}
{"url": "http://duma.bg/node/155725", "text": "Българските осмокласници са на последно място в Европа по ниво на гражданското образование, показва международното изследване ICCS за гражданското образование при 14-годишните. То е проведено през 2016 г. сред децата от VІІІ клас в 24 държави. Резултатът на нашите ученици е 485 точки при средно 517 точки за участвалите страни. \nБългарските ученици нямат достатъчно познания за гражданската активност и не правят връзка между действията на институциите и законните начини за граждански контрол върху тях, показва изследването. Макар резултатът на нашите ученици да се е повишил малко спрямо предишното изследване през 2007 г., всички, участвали в изследването, европейски страни са преди нас. Голям процент от осмокласниците ни попадат в групата на учениците, чийто резултат е на най-ниското ниво в последната от четирите групи, в които са класирани децата. Момичетата се представят по-добре от момчетата. \nЗатова пък българчетата са първи по участие в доброволчески акции, особено за опазване на природата. Повечето от тях имат доверие в политическите институции - правителството, парламента и съда, както и на медиите.   \n", "date": "2017.11.10", "title": " Нашите осмокласници последни в Европа по гражданско образование "}
{"url": "http://duma.bg/node/155726", "text": "Неправителствени организации алармираха за незаконна сеч в Борисовата градина. Коалицията от организации и граждански групи \"За да остане природа в България\" и Българското дружество за защита на птиците (БДЗП) заявиха, че планираните от Столичната община сечи на сухи, гнили и опасни дървета в парка са незаконни и надвишават необходимото за осигуряване сигурността на гражданите. \nПроверка установила, че за сеч и кастрене са маркирани 844 дървета. Общината пък била оповестила за сечта само на 489 дървета. Според организациите едва 110 от дърветата са маркирани за обезопасяване чрез кастрене. Предвижда се останалите над 700 дървета да бъдат отсечени. \nПроверката е направена, тъй като общината потърсила съдействие от БДЗП във връзка с проект за обновяване на Борисовата градина. \nПредставители на БДЗП и Коалиция \"За да остане природа в България\", заедно с представители на Института за гората към БАН и Лесотехническия университет, били включени от Столичната община в комисия по приемане на маркирани за сеч дървета на база на проведената през 2016-2017 г. инвентаризация на лесопарковата част. Тя обаче се оказала незаконна, защото е извършена по Закона за горите, а той не се отнася до урбанизирани територии. При проверката комисията открила много дървета, маркирани за сеч, които не били нито гнили, нито сухи, нито опасни. \nОрганизациите са разтревожени, че не е направена инвентаризация по Закона за биологичното разнообразие, действащ на територията на цялата страна. \n    \n", "date": "2017.11.10", "title": " Организации алармират за незаконна сеч в Борисовата градина"}
{"url": "http://duma.bg/node/155727", "text": "Общинските съветници от БСП в София поискаха на мястото на мавзолея в центъра на града да бъде издигнат паметник на хан Аспарух и се въздържаха да подкрепят изграждането на арт инсталацията, наречена Бронзовата къща на мястото. По казуса се разгоря бурна дискусия, в която се спореше за намеса на идеология, мумии и мястото на социалистическите паметници. От БСП поставиха акцент върху законността на инсталацията и финансирането, което общината трябва да осигури за застраховка, охрана и демонтажа му след една година. Ще има ли охрана и за другите паметници в София, попита лидерът на червените Калоян Паргов, визирайки честите посегателства на различни паметници от времето на социализма. Той предложи на мястото на мавзолея да се издигне паметник на хан Аспарух или периодично да се излагат произведения на изкуството.  \nМилка Христова от БСП определи доклада като несериозен и попита как се очаква инсталация с площ от 49 кв. м да се използва за концерти или театрални постановки, както е предвидено в решението. Според нея вносителят така и не уточнява дали така наречената Бронзова къща е архитектурна сграда, инсталация или друго съоръжение. Тя припомни, че авторът на проекта се е опитал да го осъществи преди време във Велико Търново на Самоводската чаршия, но му е било отказано, тъй като не подхожда на обстановката. Ние обаче решаваме, че ще се впише чудесно в сърцето на стара София, коментира още Милка Христова. Социалистите се въздържаха при гласуването на предложението.  \nАвтор на спорната творба е живеещият в Австрия български художник Пламен Деянофф. Според него тя ще е скулптурна сграда - едновременно произведение на изкуството и функционален обект, висок между 12 и 14 м. и съставен от над 1000 масивни бронзови елемента, които препращат към силуети и орнаменти от българската архитектура.    \n", "date": "2017.11.10", "title": " БСП в София иска паметник на хан Аспарух вместо Бронзова къща  "}
{"url": "http://duma.bg/node/155728", "text": "\n- За да падне правителството, са нужни гласовете на 121 от 240 депутати. БСП, ДПС и евентуално \"Воля\" биха събрали 116 гласа (80 - БСП, 25 - ДПС и \"Воля\"-11). А за сформиране на ново правителство са нужни 120 човека. Тъй че целият вот се обезсмисля отвсякъде, тъй като няма алтернатива на сегашното правителство. \n- В момента в България има неофициална анархия, просто защото всички органи на реда и министерства си правят каквото си искат, тъй че официална или не е все тая. За служебно правителство на Радев не ми се вярва, шанс за разпускане на НС няма. \n- Няма случай да е минал вот на недоверие, но ние знаем поговорката, че винаги има първи път. Този вот на недоверие ще мине на 100%, поради няколко причини. Първо - няма обществена подкрепа третият кабинет на Борисов, второ - управляващото мнозинство е изключително крехко и ако двама или трима, било то от ГЕРБ или \"Обединени патриоти\", се разболеят или са в командировка, като ги няма в парламента е свършено, трето - имаше президентски избори и народа ясно каза, че иска БСП и ДПС да управляват. Партиите издигат кандидатите за президент. И четвърто - видяхте ли реакцията на управляващите за вота на недоверие каква е? Тя беше повече от притеснителна, защото те знаят, че мнозинството им е калпаво, рехкаво и много слабо и е на ръба. Така, че истината е следната - до Коледа ще има служебно правителство, понеже вота на недоверие ще е минал, а февруари-март нови избори. И това го знае цяла България. Недейте да се връзвате на коментарите, че нямало да има предсрочни избори предвид председателството. Голяма работа е това председателство, то няма как да бъде причина да няма избори. Ясно е, че по-голяма част от народа ги иска тези избори. Аз не съм от тази част, но анализирам обективно. Това е истината, защото народа обича БСП! Само че го е срам да си го признае \n- Глупости, ще си кютат, докато мине председателството. На никой не му стиска да ядоса чужденците. А и тия, дето искат вота, май ги е страх какво ще наследят и май взеха да се отказват. \n- Мутрите се подкрепят, а Марешки е наясно, че при следващи избори ще гледа Парламента през крив макарон, освен ако не се лепне за ГРОБ. Същото важи и за обединените мафиоти. \n- След като Марешки подкрепи на изборите за президент Ц.Ц., от която после даже банкянския негодник се отрече, някой очаквал ли е петролния аптекар да подкрепи вот срещу герберастката шайка? Марешки добре знае, че след като свърши мандата на този парламент, идва и края на неговото парламентарно участие. При нови избори са аут. \n- Какви добри резултати, като пак се говори за взимане на заем? Какви добри резултати, като имаме най-богатата земя в Европа, а купуваме полски домати? Демагогията на управляващите няма мярка. Бас ловя, че свършат ли европейските фондове, веднага ще загубят интерес към властта и ще я сдадат на други. А те нека се справят с оставеното им наследство. \n- София ще председателства и ще яде домати. Провинцията ще яде корени на домати и ще ръкопляска. Скандиране ще има ли на гладно КПСС-БКП (грешка, то беше едно време). Сега е ГЕРБ и ЕНП, ГЕРБ и ЕНП. Вечна дружба - безкрайна кражба, ние лъжем - те мажат. Ураааааа. \n- Да супер е: нито една реформа, корупция навсякъде, хората емигрират, престъпността се шири, съдебната система е в колапс, глад и мизерия, а дебилите се делят на червени, сини, зелени, пембени, русофили, американофили и те така ,честито на печелившите. \n- Тъй, тъй, Цурко - \"добрите резултати\" в икономическите и финансови параметри на държавата се визуализират във \"видими резултати\" на изходните терминали на Родината, нали? \n- Добрите резултати са видими само в джобовете на цецо, кумецо, тиквоня, лили и другите крадливи герберасти. \n- Потвърждавам - наистина постигнахме много добри резултати в пълненето на банковите ни ГЕРБ сметки, осигуряването на калинки с подходящи топли местенца, усвояването на евросредства от нашите фирмички, сега и Цветелинка ще я уредим с каквото иска, щото 84% акции в Пампорово не й стигат!  (Запазен е оригиналният правопис)   \n", "date": "2017.11.10", "title": "Наз@ем от мреж@та"}
{"url": "http://duma.bg/node/155729", "text": "Организация \"Репортери без граници\" обяви на специална церемония носителите на тазгодишните си награди за журналистика. Отличията бяха връчени съвместно с френската телевизия ТВ 5 Монд, а почетен гост при обявяването на тазгодишните носители бе 27-годишният френски независим журналист Лу Бюро, който прекара 7 седмици арест в Турция и бе освободен след машабна кампания на \"репортерите\". Отличията на \"Репортери без граници\" и ТВ 5 Монд се връчват на журналисти и медии, отличили се в защитата и насърчаването на свободата на словото и на правото на хората да бъдат информирани. Носители на тазгодишните отличия са полякът Томаш Пьонтек, иранският фотограф Сохейл Араби, който е в затвора, и турската онлайн телевизия Медиаскоп Ти Ви. Общо 18 бяха номинираните тази година. \n43-годишният полски разследващ журналист Пьонтек работи за в. \"Газета виборча\". Пьонтек е спечелил признание, след като публикува книгата си \"Мачеревич и неговите тайни\". В нея се разобличават предполагаеми връзки на полския министър на отбраната Антони Мачеревич с руското разузнаване. Заради творбата си Пьонтек бе съден от военен съд в родината си. От излизането на книгата журналистът е обект на кампания от обиди в проправителствени медии и на сериозни заплахи, отбелязват от \"Репортери без граници\". \n32-годишният ирански фотограф Араби получи отличието в категорията \"гражданска журналистика\". През 2015 г. той получи присъда от седем години и половина затвор в Иран по обвинения за обида на исляма. В затвора е от 2013 г. и премина през дълга съдебна драма. Първоначално получи 3 г. затвор, 30 удара с камшик и тежка финанснова глоба. По-късно присъдата бе заменена със смъртна присъда, а пред 2015 г. тя бе намалена на 7,5 г. затвор. Съпругата му бе арестувана за седмица през юли т.г. От края на август Ааби обяви гладна стачка. \"За това, че информирах и се борих срещу невежеството, прекарах най-хубавите си години в затвор... Продължавам да се съпротивлявам\", заявява Сохейл Араби в послание, написано в затвора и прочетено по време на церемонията. Наградата му беше връчена символично на генералния секретар на \"Репортери без граници\" Кристоф Дьолоар. \nНаградата в категорията \"медии\" бе връчена на независимата турска интернет телевизия Медиаскоп Ти Ви. Тя е създадена през 2015 г. от журналиста Рушен Чакър. В нея се изявяват журналисти, които бяха маргинализирани по време на репресиите след опита за преврат, и колеги, защитаващи граждански позиции. Някои от програмите на медията са достъпни на кюрдски, немски и френски. Има и седмично издание на английски \"Седмицата в Турция\". \"България он ер\" пуска \"Фамилно\" с Доника Ризова \nТелевизия \"България он ер\" се сдоби с ново съботно-неделно токшоу. \"Фамилно\" ще бъде излъчено за първи път на 18 ноември, а след това ще бъде в ефира всяка събота и неделя от 10,30 до 12,30 часа. Водеща на предаването е Доника Ризова, на която е поставена задачата да представя любопитни семейни истории, прагматични съвети от специалисти от различни области за по-пълноценен семеен живот, разнообразни идеи за фамилни пътувания из непознати места в България, интересни занимания за уикенда за малки и големи, както и кулинарни рецепти и традиции с рубрики за здравето и дома. С интересни срещи извън студиото ще се включва и репортерът Асен Манасиев, а Аспарух Йорданов ще представя неизвестни факти за известните световни фамилии от миналото до днес. \n\"Фамилно\" е предаване за цялото семейство, уверяват от \"България он ер\". Двучасовото шоу ще показва наследниците на известни български фамилии и ще представя интересните семейни истории на чужденци, които живеят в България. \"Ще водим зрителите на семейни екскурзии до непознати красиви кътчета наблизо и далеч. Ще следим новите филми, театрални постановки и концерти, подходящи за малки и големи, ще търсим \"извънкласни\" занимания за децата през уикенда. Ще се запознаем с домашните любимци на обичани българи. Ще готвим, ще ремонтираме, ще търсим отговори и посоки, но най-вече ще се забавляваме заедно. Като една голяма българска фамилия\", анонсира предаването Доника Ризова. Балканска кухня с български кулинар тръгва по 24kitchen От 17 ноември кулинарният канал 24kitchen ще завърти в ефира си нова българска продукция, която ще предлага на зрителите традиционни балкански ястия. Водещ на вкусното предаване ще е Божана Кацарова, която стана победител в третия сезон на \"Мастършеф\" в България. Екипът обещава рецептите да представят балканската кухня по нов и различен начин - толкова красива, колкото и вкусна. \n\"Новата балканска кухня с Божана\" поставя акцент върху елемента на изненадата, твърдят авторите на формата. Предаването ще покаже как да се приготви традиционно меню, което борави с познати и често употребявани продукти, съчетани в неочаквана и разтърсващо вкусна комбинация. 20-те епизода ще предложат напътствия за ефектно представяне на ястията, съвети за подходящо съчетаване на храната с напитка и полезни хитрини за съхранението и подготовка в домашни условия. \nВсеки от епизодите ще има специална тема, като някои от тях ще са фокусирани върху определен продукт, който ще бъде представен в необичайни комбинации. Някои издания ще са посветени на поводи и празници, за които визията на трапезата е също толкова важна, колкото и неустоимите вкусове в чиниите. \nПредаването \"Новата балканска кухня с Божана\" ще бъде в ефира на 24Kitchen всеки петък от 13 часа.   \n", "date": "2017.11.10", "title": "\"Репортери без граници\" раздадоха традиционните си награди   "}
{"url": "http://duma.bg/node/155730", "text": "\"Воля\" няма да подкрепи вота недоверие към кабинета. Поздравяваме Цветан Цветанов. Добре си е свършил работата\". Това обяви вчера зам.-председателят на ПГ \"БСП за България\" Жельо Бойчев след среща между левицата и партията на Веселин Марешки. \n\"Не срещнахме разбиране за подкрепа на нашата парламентарна инициатива. От \"Воля\" заявиха, че разбират, че темата за корупцията е важна за обществото, но считат, че един вот за недоверие няма да помогне за решаване на проблема\", обобщи Бойчев. По думите му искането за оставка на кабинета определя ясно кой в парламента подкрепя правителството на Борисов и кой е опозицията. \"Вотът на недоверие по темата за корупцията поставя разделителна линия кой иска истинска промяна, кой иска смяна на модела на управление на страната и кой е за запазване на статуквото, което продължава да ограбва всеки българин. Дебатите не са безсмислени и тепърва предстоят в обществото\", обясни Бойчев. Според него това ще е разговор за всеки лев, който не се събира в бюджета и който продължава да се харчи по начина, по който го правят управляващите и близките до тях. БСП има силата и волята да го води, а за поведението на останалите партии можете да си направите изводите, категоричен е Бойчев. Той подчерта, че според БСП борбата с корупцията е тема, която ощетява и касае всеки български гражданин. \nЩе гласуваме \"въздържали се\", заяви лидерът на \"Воля\" Веселин Марешки. Припомняме, че в началото на новия политически сезон той първи обяви, че ще иска вот на недоверие. \"Всички тогава ни убеждаваха, че това е безсмислен ход, който нищо няма да допринесе. Подадохме ръка и казахме, че сме готови дори да участваме във вот на недоверие, ако е ясно какво следва и какъв е крайният изход\", обясни аптекарят. Марешки заподозря конспирация за съставяне на кабинет между БСП, ДПС, \"Атака\" и ВМРО.     \n", "date": "2017.11.10", "title": " \"Воля\" няма да подкрепи вота на недоверие, Цветанов добре се справя, обяви Жельо Бойчев"}
{"url": "http://duma.bg/node/155731", "text": "\"Бюджетът за 2018 г. на \"Борисов 3\" е паралелният бюджет на паралелната държава. Това е бюджет на застоя\". Това заяви вчера лидерът на БСП Корнелия Нинова от трибуната на НС при дебатите за финансовия план на държавата. По думите й държавата на управляващите гледа отвисоко и не иска да вникне в ежедневните проблеми на хората, не иска да чуе как може да ги реши. Управляващите казват, че това е единствено възможният бюджет. Но не е, има и друг - не на застоя, не на числата, не паралелният, а на промяната, на развитието и на реалния живот, обясни Нинова. Тя обяви, че \"БСП за България\" ще внесе своя алтернативен бюджет между първо и второ четене. (цялото изказване - на стр. 5)  \n\"ГЕРБ претендират за интеграция на хората с увреждания, но ги пращат на кино. Те продължават да бъдат най-отхвърляната част от обществото. От 326 млн. лв. за социална интеграция им давате 270 хил. лв. Или не знаете смисъла на думата \"интеграция\", обърна се към мнозинството депутатът от \"БСП за България\" и параолимпиец Михаил Христов.  \nСоциалистът Стоян Мирчев определи като краен геноцида в науката. ЕК препоръчва двойно увеличение на средствата, а НСИ отчита срив в научната дейност, припомни той. Мирчев подчерта, че нормативната база в образованието, зададена от ГЕРБ, е неадекватна. Той обясни, че на фона на недофинансирането на висшите учебни заведения продължаването на модела \"парите следват студента\" и липсата на средства в цялата система няма да доведе до нищо положителнo. Само за година чуждестранните инвестиции са намалели с 54% и бюджетът няма да реши този проблем, предупреди Димитър Данчев от БСП. \n Бюджетът не е финансово-счетоводен баланс на приходите и разходите на една държава, а е основен инструмент за правене на политики, коментира депутатът от ДПС Йордан Цонев. По думите му в бюджета за догодина наистина няма реформи. Анализът на ДПС показвал опасност от \"прегряване\" на икономиката и крещяща нужда от вътрешни и външни инвестиции.   \nВ началото на дебатите финансовият министър Владислав Горанов похвали бюджета и го определи като \"изпълним, който се грижи през разходната част за младите, осигурява, макар и не винаги достатъчно за тези, които сами не могат да се грижат за себе си, възрастните хора и без да отнема от активните, тези, които създават блага\". Той дори цинично нарече бюджета крайно ляв. \nМенда Стоянова от ГЕРБ пък скастри опозицията и квалифицира изказванията на нейните представители като \"брътвежи\". Според нея това е бюджет на растежа. Стоянова за пореден път обвини за финансовото състояние на страната БСП и конкретно управлението на Орешарски. \nНезависимо от критиките, бюджетът за догодина беше приет на първо четене със 126 гласа на мнозинството и \"Воля\". 96 депутати от БСП и ДПС се обявиха против. Един народен избраник се въздържа.  \nТова е бюджет на добрите пожелания и заклинания, заяви в отрицателен вот социалистът Таско Ерменков. Ще вземате от най-бедните да раздавате чрез преразпределение на най-близките до вас, обърна се той към мнозинството. Дора Янкова обясни, че е гласувала против заради това, че европарите не влизат в малките населени места и общини и не е нормално да се наливат милиони в инфраструктура, а хората да нямат вода с месеци.  \n    \n", "date": "2017.11.10", "title": " Бюджетът на \"Борисов 3\" е паралелният на паралелната държава "}
{"url": "http://duma.bg/node/155681", "text": "\nСъществуват немалко любопитни факти по темата, които може да са интересни както на възрастните (с голям \"стаж\" в употребата на цигари), така и на подрастващите, на които им предстои да решат: да пушат или не. \nНаркотикът, известен с названието никотин, е кръстен на френския посланик в Португалия - Жан Нико. Именно той през 1560 г. изпраща от Бразилия до Париж на Екатерина Медичи малко тютюн и семена като средство срещу мигрена. В страната на фадото това растение попада благодарение на многобройните пътешественици. Постепенно започват и да го отглеждат - първи в Стария свят. Родината на Балзак, Юго, Флобер и много други прочути литератори също припознава листата на тютюна като отлично лекарство, което заздравява раните - не душевните, а физическите. \nЕстествено, Nicotiana tabacum бързо се разпространява из цяла Европа. Любопитното е, че тютюневият храст е от същото семейство, към което принадлежи картофът и пиперът. Никотинът е изолиран в чист вид за първи път от тютюн през 1828 г. от лекаря Вилхелм Хайнрих Поселт и химика Карл Лудвиг Райман от Германия, които първоначално го смятат за отрова. Емпиричната му химична формула е установена от Мелсенс през 1843 г. За първи път е синтезиран изкуствено шест десетилетия по-късно. \nТерминът \"пушене\" се появява едва в края на ХVII век. Дотогава афинитетът към цигарите се нарича \"сухо пиянство\". \nТютюневите компании често щедро спонсорират появата на пушещи герои в кадри от филми и дори в анимации. Почти всички със сигурност ще се сетят за култовата сцена с Шарън Стоун в \"Първичен инстинкт\". Едва през 2015 г. корпорацията \"Дисни\" обяви пълна забрана на цигарите във всички нейни бъдещи продукции, предназначени за детската аудитория. Докато Великобритания забранява телевизионната реклама на тютюневи изделия половин век по-рано. \nCamel се записва в историята като първата марка, която започва широко да прилага целенасочен маркетинг за въвличането на деца в тютюневия бизнес. Повелителите на рекламата през 1987 г. превръщат не много привлекателната камила, изобразена върху кутията на бранда, в богат, симпатичен и стилен персонаж, който води безгрижен живот: участва във \"Формула 1\", залага в казино, лети с изтребител. Естествено, с цигара в устата. Странно, но факт: този рисуван образ веднага се харесва на подрастващите. \nИзвестните брандове Coca-Cola и Marlboro открай време съперничат помежду си за званието на най-високодоходната търговска марка, предлагаща стоки от всекидневна необходимост. Любопитно е, че през 80-те и 90-те години на миналия век първенството държи цигареният гигант, който по онова време се оценява на 30 млрд. долара. \nХората днес знаят наистина много за вредата от пушенето. Но в самото начало, когато то започва да се разпространява с невиждани темпове сред жителите на Стария континент, съществува съвсем друго мнение по въпроса. Не само търговците, но и лекарите, и дори свещениците убеждават хората, че тютюнът е полезен за физическото здраве и духовната чистота. Смята се, че димът отблъсква злите сили и не позволява на демоните да вредят на хората, а самият тютюн едва ли не е обявен за панацея за четири дузини болести, сред които е и сифилисът. А в началото на ХХ век медици предписват цигари на бременните като средство срещу напълняването. Също така свойството на никотина да намалява риска от развитието на Алцхаймер е мит, измислен от търговците и производителите. \nЕксперти твърдят, че днес в цял свят се произвеждат над 5,5 трлн. цигари годишно. Не е за вярване, но тютюневият отрасъл е изключително примамлив източник на доходи за доста държави и благодарение на него напълно легално се решават всички проблеми с изплащането на пенсии и обезщетения за инвалидност. И още няколко числа: смята се, че на планетата ни живеят 1,1 млрд. пушачи, а всяка минута се купуват 10 млн. цигари. \nДобре е да се знае, че леките са по-вредни от обикновените, категорични са специалистите. Зависимите подсъзнателно се стремят да си осигурят определено ниво на никотин в кръвта, за да се почувстват в хармония. Статистиката потвърждава, че за целта те пушат по-често и вдишват дима по-надълбоко, за да постигнат по-голям ефект за организма, но така всъщност до дробовете им стига повече отрова. \nФасът на цигара, изпушена в последните секунди преди в Нова Зеландия да встъпи в сила забраната за тютюнев дим на обществените места, впоследствие е продаден на интернет аукцион за немислимата сума от 5300 долара. И така се превръща в най-скъпата угарка в света. \nДа откажеш цигарите е по-лесно, отколкото изглежда, категорични са специалистите. Над 60% от бившите пушачи твърдят, че ако знаеха колко безболезнено и неусетно ще загърбят зависимостта от никотина, щяха да го направят много по-рано. За да живеят дълго и щастливо.   \n", "date": "2017.11.10", "title": "Да пуша или не, или за \"ползите\" на цигарите  "}
{"url": "http://duma.bg/node/155721", "text": "Традиционно, при гледане на бюджет в НС, управляващи и опозиция се позоваваме на числа и проценти, разменяме алтернативни разбирания за ръст на БВП, дефицит, бюджетно салдо - професионален разговор, който заслужава уважение. Днес предлагаме друг подход, дори се позовавам на думите на г-н Горанов, според когото това е бюджет за народа. Предлагам да погледнем на бюджета от гледна точка на тези, за които го правим. Ще се позова на четири проучвания от различни агенции в последните месеци, които питат народа - кои са най-важните нерешени проблеми. Хората казват - здравеопазване, образование, доходи и бедност, сигурност. Това са четирите политики, за които очакват решение от политическата класа. \nХората казват, че най-важното за тях е, че извън големите градове нямат достъп до болници. Общинските болници или са фалирали, или нямат лекари, или нямат консумативи и хората нямат достъп до здравеопазване. Предлага ли Бюджет 2018 на правителството решение на този проблем? Не, никакво решение! Няма политики по отношение на държавно и общинско здравеопазване в районите, извън 3-4 града. \nВтори проблем - скъпите лекарства. Има ли в този бюджет решение - не! Нещо повече - предвиждате увеличение в политиката по лекарства и медицински изделия с 32 000 лв. А за администрация 1 млн. и 600 хил. лв. Хората не се тревожат от администрацията, а от \nцените на лекарствата но бюджетът не предлага решение на този проблем. Трето - недостиг на медицински сестри и лекари. Има ли в бюджета държавна политика за изграждане на кадри и за тяхното задържане в България? Нищо подобно няма като предложение! \nХората казват, че искат тези три проблема да се решат, но правителството на Борисов им казва - не. Увеличават се средствата за здравеопазване - къде ще отидат, какво ще стане, един Господ знае, но проблемите на хората не са решени през този бюджет. \nОбразование и наука. Управляващите казват, че имало там реформа, но защо резултатът от нея е увеличаване на напусналите деца през последната година, увеличаване на процента на неграмотност? Значи тази реформа не дава ефекта, който са очаквали. Може би беше доведена до това да се вземат парите от държавните и общинските училища и да се дадат на частните. Значителен брой деца не тръгват на училище. Родителите казват, че не могат да ги пуснат на училище, защото нямат пари. Бюджетът предлага ли решение - не! Няма увеличение на средствата за първокласници. \nНеравенствата между училищата в страната - в големите градове и провинцията, и възможностите, които тези различни училища дават за обучение - достъп до него и качествено обучение. Има ли предложение за решение на този проблем в бюджета? Не, няма! Неравенствата между училищата в страната остават същите, защото принципът е същият - парите следват ученика. \nЛипса на необходими кадри за икономиката. Бюджетът предвижда ли политика, която да обвърже средно и висше образование с нуждите на икономиката? Няма такава последователност и обвързване на целия процес на образование с нуждите на бизнеса. Средствата за държавните висши училища, защото много се хвалят управляващите с увеличение на парите за образование, са 20 млн. лв. и покриват само разликата в минималната работна заплата. Тук доброто, което предлагате, е увеличение на заплатите на учителите, защото те заслужават дори много повече и ние ще ви подкрепим за това. В бюджета липсва политика за наука. Не предлагате сериозни средства за наука и инвестиции, извън оперативната програма за наука, а по нея вече има проблеми. 80 млн. е загубила вече държавата, заради проблеми в МОН по тази програма. Никаква мисъл за инвестиции и политика в наука, които да дръпнат и икономиката, и растежа в страната. \nТрета тема, която хората сочат в тези изследвания - доходи и бедност. Социалният бюджет на управляващите изглежда на практика така: относителният дял на разходите за социални плащания намалява от 13,3% за 2017 г. на 12,4% за 2018 г. Какви са проблемите тук? 2 829 626 души получават месечен доход от 672 лв. 8614 души получават 25 101 лв. на месец. 37 пъти разлика. Говорим за неравенства. Тези 8000 са онези можещи и знаещи, които са се развили добре, но на фона на това 3 млн. са с 670 лв. Между тях няма ли инженери, лекари, умни хора, професионалисти? Над 2 млн. и половина са в тежки материални лишения според Евростат. Имаме работещи бедни. И как се решават тези проблеми в бюджета? Управляващите много се хвалят, даже и публичният дебат е съсредоточен в това къде какви средства са увеличени. Да поговорим  какво замразяват \nразмера на еднократна помощ при бременност, еднократна помощ при раждане, при раждане на близнаци, при осиновяване на дете, при майки студентки, месечни помощи за дете до 1 година на неосигурена майка, еднократна помощ при дете с трайни увреждания, месечна помощ за близнаци, максималният осигурителен доход и максималната пенсия. Това е замразено. Що за социален бюджет е това? За каква демографска политика можем да говорим при това отношение към тези групи хора? Увеличава се гарантираният минимален доход с 10 лв. - от 65 лв. на 75 лв. Звучи много добре, подкрепяме такава политика. Но на практика в резултат на това увеличение например добавката за социална интеграция на хора с увреждания расте с 4 лв. Кой проблем решаваме с 4 лв. на човек с увреждания? Минималната работна заплата расте, ще подкрепим това. Отглеждането на дете от една до две години става от 340 лв. на 380 лв. Това е под минималната заплата. 38 000 осигурени майки - тези, които са работили и са си плащали осигуровките, ще бъдат ощетени с по 130 лв. на месец от тази мярка. Помощите за едно дете се увеличават с 3 лв. Как му помагаме с 3 лв.? Обезщетението за безработица става 9 лв., това е далеч под европейските, световните изисквания за 60% от МРЗ. \nУвеличават се пенсиите с 3,8% от 1 юли. За различните пенсии се получава средно увеличение с 12 лв. Този социален бюджет слага ли началото на системно решаване на проблема с неравенствата и бедността? Не, това е кърпене на парче. Питам финансовия министър - тези сметки за много социален и ляв бюджет дали отчете следното - новата цена на природния газ за третото тримесечие е с 2% по-висока от второто, по решение на ДКЕВР; новата цена на топлинната енергия е с около 3% нагоре; новата цена, средно претеглено увеличение, на сектор електроенергетика е 1,5% нагоре; водата в София с 18%, Монтана - 19%, Пловдив и Варна и т.н. Видяхте ли индекса на тържищните цени на Държавната комисия за стокови борси и тържища в последната седмица какво отчита - ръст от 0,92% на 1,428%. Това е 50% увеличение на основни храни според Държавната комисия за стокови борси и тържища. Сложете към това увеличението на акцизите, някои местни данъци и такси, които кметовете бяха принудени да вземат, увеличението на съдебните такси. Управляващите не вдигат данъци, но вижте за какво увеличение и оскъпяване на живота става дума. \nСоциалните разходи  в левия им бюджет, в някои сфери дори не компенсират това увеличение, камо ли да предоставят по-социална база на хората, които не могат да се справят сами. \nПоследната тема е сигурност. Този бюджет решава ли основните проблеми в тема сигурност? МВР има нужда от 6000 души заради некомплект. Този бюджет не предлага това, не са предвидени заплати и осигуровки за тези хора. При това в МВР остават на 370 лв. за определяне на основното месечно възнаграждение на най-ниската длъжност в тази сфера. Средствата за оперативна и бойна подготовка са недостатъчни за повишаването на подготовката на войските. През 2018 г. поради бюджетни ограничения отново ще бъде недостатъчен нальотът на летците от ВВС и, съчетано с проблемите по поддръжка на техниката, ще продължи да поражда рискове за живота на личния състав. Управляващите казват, че това са инвестиции в сигурност. Какви инвестиции? Днес закриват пожарната в едно от селата в Монтанско, миналия месец в Самоков. При тези увеличени бедствия, аварии, наводнения и катаклизми да закриват службите, които са единствени и които първи могат да реагират! А тези бедствия са резултат и на сгрешена политика, не само на природни катаклизми, по-скоро там трябва да се инвестира и гарантира ежедневната сигурност на тези хора. Няма да има полицаи във всяко село, това отдавна го разбраха. Какви инвестиции в сигурност, когато закривате най-необходимото - пожарната в населени места, изправени постоянно пред риск. \nПо четирите въпроса, които хората ни поставят за решаване бюджетът на правителството на Бойко Борисов-3 не предлага нито едно решение. Това е бюджет на застоя. Това е паралелен бюджет на паралелната държава. Държавата на управляващите, която гледа отвисоко и не иска да вникне в ежедневните проблеми на хората, не иска да чуе как да ги решим. Паралелният бюджет на управляващите, който е съсредоточен в числа, сметки, макрорамка, дефицит, салдо и т.н., но не в живия живот. Това е Бюджет 2018 г. Има ли друга възможност? Има, разбира се. Не кърпене на последиците от проблемите, а отстраняване на причините. Промяна в моделите, системите, които родиха тези проблеми. В здравето нямаме държавна политика за общински, областни и държавни болници. Приемете предложението да помислим дали те не трябва да отпаднат като търговски дружества, промяна на политиката по клинични пътеки, грижа за кадрите и непозволяване на лекарствената мафия сама да си определя цените, да краде от тези цени и да богатее на гърба на хората по отношение на лекарствата. \nОбразование - премахване на принципа \"парите следват ученика\", държавна политика за държавните и общински училища и обвързването им с икономиката и финансирането на необходимите специалности за икономиката. Това изисква прогноза, дългосрочен поглед, държавност, за да го подредим, да потърсим съгласие с другите политически сили и да се следва в годините. \nДоходи - предлагаме едно от решенията да бъде нова данъчна система с прогресивно облагане. Управляващите са против, смятат, че това наказва умните и можещите. И ние искаме умните и можещите да успеят, но тези хора би трябвало да са солидарни с обществото, в което живеят. Те не живеят в изолиран свят. Те живеят в общество, в което 3 млн. души са на прага на мизерията. Нека всеки да поеме своя ангажимент към солидарно общество, за да гарантира неговото развитие. \nУправляващите казват, че това е единствено възможният бюджет. Но не е, има и друг - не на застоя, не на числата, не паралелния, а на промяната, на развитието и на реалния живот. Ние, от \"БСП за България\", ще го внесем между първо и второ четене. Нека народът да знае, че бюджетът и политиките на правителството \"Борисов\"3 не са без алтернативни. Алтернатива има. Оценката ще оставим на българските граждани.   \n    \n", "date": "2017.11.10", "title": "Бюджетът на управляващите не решава нито един проблем"}
{"url": "http://duma.bg/node/155682", "text": "Възможно е скоро да бъде създаден аналогичен на съвременните седативи препарат, който да потисне клетъчната активност и да помогне да се забравят определени събития. Това ще стане благодарение на резултати от ново изследване. \nНевробиолози от университета на щата Юта, университета в Гранада и Кеймбридж установиха, че мозъкът може да филтрира и да изтрие ненужните спомени, съобщи Лайф. В рамките на проучването бил идентифициран свързаният с този процес механизъм: наличието или отсъствието на дадени спомени пряко зависи от активността на хипокампуса и количеството на гама аминомаслена киселина - основния инхибиторен невромедиатор. Количеството му в хипокампуса повлияло директно върху способността на изследваните хора да потиснат някои спомени. Пред участниците били показани думи, които се повтаряли често или рядко. Някои трябвало да бъдат запомнени, а други - игнорирани. По време на изследването, извършено с помощта на магнитнорезонансна томография, било потвърдено предположението, че за потискането на негативните спомени отговаря хипокампусът. Резултатите от проучването са публикувани в \"Nature Communications\".   \n", "date": "2017.11.10", "title": " Разработват препарат за изтриване на спомени"}
{"url": "http://duma.bg/node/155683", "text": "Кураторка на музей в Канзас сити, изследвайки картината на Ван Гог \"Маслинови дървета\" от 1889 г., се натъкнала на неизвестен досега скакалец, инкрустиран в боята, предаде ЮПИ. Мери Шафър разглеждала под лупа платното в \"Нелсън-Аткинс\". Експертката попаднала на останките на насекомото, което било без коремната си част. \n\"Ван Гог е работил на открито сред природата и е трябвало да се справя с ветровете, праха, мухите и скакалците\", заяви кураторката. \nВеликият художник се самоубива около година след като завършва \"Маслинови дървета\" в Сен Реми във Франция. В писмо от 1885-а до брат си Тео той описва трудностите при работа сред природата. \nСпециалистката изтъкна, че обстойното изследване на намереното в картината насекомо ще помогне на историците да установят в кой точно сезон е било нарисувано произведението на Ван Гог. \n    \n", "date": "2017.11.10", "title": "Намериха скакалец в картина на Ван Гог"}
{"url": "http://duma.bg/node/155684", "text": "След като сръбската мегазвезда Лепа Брена обяви, че подготвя биографичен филм, чиито снимки вече започнаха, сега певицата се обръща към многобройните си фенове у нас с ново предизвикателство. Любимката на Балканите иска да събере кадри от паметния й концерт на Националния стадион \"Васил Левски\" през 1990 г., които да бъдат включени в 30-минутната лента за живота и кариерата на изпълнителката. Записи от историческото събитие или информация се очакват на  . \nЗа почитателите, предоставили най-интересните снимки и видеа, има специална изненада от самата Лепа Брена. Освен че материалите им ще бъдат включени в биографичната лента, най-верните фенове на звездата ще бъдат и нейни гости на концерта на 18 декември. Те ще получат билет за шоуто в \"Арена Армеец\" и ще имат уникалната възможност лично да се запознаят с легендата. \nБилети за концерта на цени от 20 до 55 лв. се продават в мрежата на Eventim. ВИП пакети за събитието са налични на bileti365.com, уточниха от екипа на организатора на събитието Moko Solution. \n    \n", "date": "2017.11.10", "title": "Лепа Брена издирва кадри от концерта й в София"}
{"url": "http://duma.bg/node/155685", "text": "\"Дух\" е името на новия албум на Дичо, който събира на едно място творчеството му в продължение на 9 години. Съдържа 21 парчета и вече е на музикалния пазар. Звездата споделя, че в тавата има различни стилове: поп-рок, фънк, хип-хоп, а заглавието идва от едноименната песен, включена в него, и от символиката, че именно духът движи човека напред и му дава сила за борбата и успехите по пътя. Обложката е ръчно изрисувана от популярните татуисти братя Смокови. \nИнтересното е, че в албума участват много  музиканти – приятели на Дичо, с които изпълнителят има съвместни проекти през годините. Сред тях са \"Ъпсурт\", \"Оги 23\", \"Акага\", Поли Генова, Лора Караджова, \"СкандаУ\", Лео, Део и Играта, оперната певица Гери Николаева и др. \nГоляма част от съдържанието на \"Дух\" са вече познати или съвсем нови авторски песни, направени заедно с музикантите, с които Дичо работи постоянно - Иван Йорданов-Чери и Алекс Лазаров. \nАлбумът ще се разпространява със съдействието на бензиностанции OMV, в чиито обекти Дичо ще направи представяне: днес, 10 ноември, в Бургас, на 11-и - във Варна, на 12-и - в Пловдив. Там изпълнителят ще се среща с фенове на по кафе и ще раздава автографи. \nПо повод дългоочаквания албум Дичо планира концерт през декември и ще покани на сцената всички изпълнители, които участват в \"Дух\".   \n", "date": "2017.11.10", "title": "Дичо пусна нов албум и се среща с фенове"}
{"url": "http://duma.bg/node/155686", "text": "За разлика от други питиета, когато опитваме пиво, трябва да направим голяма глътка, за да усетим цялата вкусова палитра и да изпитаме удоволствието от нея. Тази препоръка даде сомелиерът на бира Хавиер Галобарт, който присъства на специалната гурме вечер в София, чийто домакин бе Съюзът на пивоварите в България. \nПристигнал специално от Испания, международният гуру на бирени дегустации предразположи гостите да се оставят изцяло на своите сетива при отпиването на пивото в прекрасна компания. Преплитането на вкус, интензитет, ароматни нотки, плътност и цвят създаде у всички усещане за хармония и удоволствие от питието. Съчетаването на ястията с пиво беше постигнато на базата близък привкус или търсен контраст, което даде възможност за неочаквано, но перфектно вкусово изживяване. \nПо време на вечерята бяха сервирани различни марки светло, пшенично, червено и тъмно пиво. Галобарт посъветва по-леките ястия да се допълват със свежия вкус на светлите бири, а по-тежките блюда с повече подправки с по-силно, плътно и богато на нюанси пиво. \n\"Комбинирането на бира с храна е върховно удоволствие за всеки гастроном, но съчетанието на различните видове пиво с подходящо ястие не е толкова популярно. Изборът на съответстваща храна към стила бира допълва вкуса и може да ни разкрие неочаквани нюанси\", обясни и специалистът по хранене д-р Р. Стоянова. \nДиетологът сподели, че личното й предпочитание е пивото да се сервира в тънки стъклени чаши на столче, охладено до 4-6 градуса. Тя припомни, че от кехлибарената напитка не се пълнее, а прословутото \"бирено коремче\" идва от прекомерна консумация и от мезетата, които често са мазни, пикантни меса и колбаси и фъстъчени ядки. Освен това в 100 мл светло пиво има средно 45 калории, в тъмната бира - около 48-52, вайс пивото съдържа 45, червеното - 51 калории, а безалкохолното едва 18. \n\"Тънкостите на биреното сомелиерство, което представя органолептиката на продукта и уменията за съчетаването на пиво и храна, са много важни елементи. Потребителите все повече се влияят от всички аспекти на храната и напитките и е наша отговорност да им предоставяме вярна и многостранна информация, за да се развива категорията\", заяви Ивана Радомирова, изпълнителен директор на Съюза на пивоварите в България. Тя обясни, че според представително проучване на Международния репутационен институт, проведено в края на август т.г., 70% от българите оценяват много високо пивото като продукт. А като негово най-голямо предимство посочват огромното разнообразие на вкусове и стилове бира, натуралността на напитката и значението й за социалния живот и общуване на хората.   \n", "date": "2017.11.10", "title": " Бирата се опитва на големи глътки  "}
{"url": "http://duma.bg/node/155687", "text": "В съботния афиш на Куклен театър \"Весел\" на 11 ноември от 11 ч. в читалище \"Искра\" във Велико Търново очакват представлението \"Косе Босе\" по пиесата на Рада Москова. Жизнерадостният спектакъл е от афиша на Държавния куклен театър в Търговище. Постановката е на Христо Златанов. Участват Ели Хрусанова и Христо Златанов. Спектакълът е облечен в атрактивна визия, преплетена с щедра доза първокласен хумор. \n    \n", "date": "2017.11.10", "title": " В театър \"Весел\" очакват \"Косе Босе\" "}
{"url": "http://duma.bg/node/155688", "text": "Столичната община - район \"Студентски\", и Столичната библиотека започват кампания за стимулиране на четенето сред младите. В рамките на една година Библиобусът на Столичната библиотека ще обикаля района, а задължителни спирки в маршрута му ще бъдат училища, вузове и общежития. Мобилната библиотека ще издава безплатни читателски карти на учениците и студентите. Инициативата цели и да приобщи читатели за открития през 2015 г. филиал \"Студентски\" на СБ в ж.к. \"Студентски град\". Мобилната библиотека посети двете общински училища в района, в резултат на което бяха издадени над 300 безплатни читателски карти. Днес от 10 ч. мобилната библиотека ще гостува на Минно-геоложкия университет \"Св. Иван Рилски\". \n    \n", "date": "2017.11.10", "title": "Мобилната библиотека гостува на МГУ"}
{"url": "http://duma.bg/node/155689", "text": "Един от десетте световни топтенора Камен Чанев ще излезе пред публиката в зала \"България\" днес, 10 ноември, в концертно изпълнение на операта \"Манон Леско\" от Джакомо Пучини заедно с екипа на Държавната опера в Бургас. Познатият в цял свят български певец ще изпълни партията на Де Грийо - роля, смятана за една от най-успешните в кариерата му. Камен Чанев ще си партнира с Йоана Железчева като Манон Леско и Александър Крунев като Леско, брата на Манон. Заедно с тях на сцената ще излязат Костадин Мечков като Жеронд дьо Равоар и Любомир Тодоров в ролята на Едмондо. Чанев, Железчева и Крунев ще бъдат подкрепени от хора и оркестъра на Бургаската опера под диригентската палка на маестро Иван Кожухаров. Шансът на българската публика да чуе Камен Чанев в родината се дължи на директора на ДО Бургас доц. д-р Александър Текелиев-син. Той избира за концерта именно \"Манон Леско\", чиято тенорова партия е едно от най-забележителните превъплъщения на Чанев.  \n    \n", "date": "2017.11.10", "title": "Камен Чанев в концертно изпълнение на \"Манон Леско\""}
{"url": "http://duma.bg/node/155690", "text": "Музика и театър в уникална симбиоза ще поднесат на публиката актьорът Валентин Ганев, Кварто квартет и музиканти от Софийската филхармония в предстоящия спектакъл \"Историята на войника\" на Игор Стравински (1918). Сюжетът се развива така: Войникът, в отпуск за няколко дни, се среща с дявола, прикрит като старец, докато марширува към къщи. Дяволът го изкушава с магии и богатства, войникът владее вълшебната сила на музиката. Какво ще се случи - ще разберем от актьора Валентин Ганев и музикантите Иван Пенчев (цигулка), Петър Македонски (корнет), Лена Карни (контрабас), Атанас Илиев (кларинет), Сабина Йорданова (фагот), Минчо Томанов (тромбон), Димо Димов (перкусии) в съботната вечер на 11 ноември от 19 ч. в зала \"България\". \nПрез 2018 г. се навършват 100 години от написването на творбата. Стравински създава \"История на войника\" в периода след Първата световна война, когато джазът постепенно започва да се появява в мейнстрийма. Според авторите - Игор Стравински и Шарл Фердинанд Рамю, това е една приказка за четене, свирене и танцуване. В случая музиката изпълнява Кварто квартет и приятели, а разказвач е Валентин Ганев, чиято е заслугата за адаптацията на български език на оригиналното френско либрето от Рамю. Дело на известния актьор е и сценичният облик, за който е вложил неподражаема фантазия и енергия. Цигулката приема ролята на душата на войника, а неин антипод са перкусиите, които в \"Историята на войника\" олицетворяват тъмната страна. На сцената ще се разиграе поредната битка между доброто и злото, но типично в стила на Стравински - пленително нетрадиционно, отбелязват от екипа. \nБилетите по 10, 15 и 20 лв. се продават на касата на зала \"България\" и онлайн в мрежата на eventim.bg и ticketsbg.com.   \n", "date": "2017.11.10", "title": "\"Историята на войника\" - приказка за четене, свирене и танцуване"}
{"url": "http://duma.bg/node/155691", "text": "В Пловдив има няколко знаменити хорови формации за деца, момичета и момчета, но с най-дълга история е хор \"Детска китка\", който на 11 ноември в Градския дом на културата \"Борис Христов\" ще празнува 70-годишнина. Създаден като хор \"Септемврийче\" и развиван в последните десетилетия като \"Детска китка\", той е сред най-обичаните и прославящи града в Европа детски формации. Основан е от известния музикант и педагог Анастас Маринкев, за когото напоследък ДУМА писа. В различни периоди от историята в ръководството му са били известните днес проф. Анастас Славчев, проф. Пламен Арабов, проф. Дора Славчева, доц. Лилия Илиева, Таня Орманова, Рада Славинска, Жана Белева, Соня Таушанова. Репертоарът на хор \"Детска китка\" включва произведения от европейската предкласика, класика и романтизъм, съвременна музика (български и чуждeстранни композитори), православни песнопения, български фолклорни песни и съвременни пиеси по фолклорни мотиви, спиричуъли, джаз стандарти, песни с детска тематика.  \nОт 1972 г. главен диригент е Златина Делирадева, днес професор и Почетен гражданин на Пловдив. С нейното име са свързани едни от най-големите успехи на тази девическа хорова формация. Награди от хорови конкурси и фестивали в Европа: Целе, Словения (1981), Дебрецен, Унгария (1984), Арнем, Холандия (1987), Варна, България (1989), Кантонигрос, Испания (1995), Хале, Германия (1998), Маасмехелен, Белгия(1999). През 2006 г. съставът печели Голямата награда на Международния фестивал за адвентна и коледна музика в Прага. И неслучайно юбилейното тържество има два повода - 70-годишнината на хора и 50 години творческа дейност на неговата ръководителка. Неотдавна тя заслужено бе удостоена и със званието \"Следовник на народните будители\". Втори диригент от 2002 г. е дъщерята Яна Делирадева. Тя внесе много артистизъм и младежка непринуденост в интерпретациите и изпълненията на хора. Под нейно ръководство през 2013 г. \"Детска китка\" печели сребърен медал и Специална награда за изпълнение на пиеса, композирана след 1990 г. от Международния младежки хоров фестивал в Целе, Словения. Хорът е носител на \"Златна лира\" на СБМТД и на наградата \"Пловдив\". Съставът е трикратен участник в културните програми на Парламентарната асамблея на Съвета на Европа и на Европейския парламент в Страсбург (1994, 1996, 1997), както и във фестивала \"Европалия\" (2002).  \nНа 1 ноември - в Деня на народните будители, хор \"Детска китка\" и неговите диригентки се поздравиха с \"Кристална лира\" за многобройните си отличия: Диплом, плакет и парична премия от СБК за изпълнение на съвременна българска песен, Диплом на Българския хоров съюз за най-добре представил се хор, I място в категория \"Детски и младежки хорове\" и Диплом за диригентско майсторство на Яна Делирадева на Седмия международен хоров фестивал \"Черноморски звуци\" в Балчик през юни т. г. \nПредстои празничният концерт, на който ще се срещнат поколения хористи и техни педагози. Реализирани на различни поприща, момичетата от \"Детска китка\" никога не забравят музикалния и културен опит, натрупан в общуване с големите музиканти и диригенти на състава.   \nГост солисти по повод двата юбилея на \"Детска китка\" и проф. Златина Делирадева ще бъдат китаристът Веселин Койчев, саксофонистът Джеръми Мартин и вокалната група \"Спектрум\". Хормайстор е Джулия Узунова, клавирен съпровод Мария Калоферова. На добър час в следващите години напред! \"Детска китка\" и проф. Златина Делирадева   \n", "date": "2017.11.10", "title": "Два юбилея празнува \"Детска китка\" в Пловдив  "}
{"url": "http://duma.bg/node/155696", "text": "Конференции, конференции и пак конференции!... Още преди войната тази епидемия беше се вмъкнала в главите на богопомазаните избраници, но след нея тя взе такива страшни размери, че съвсем разслаби мозъците и челюстите на старите и почтени дипломати. \nЗатракат телеграфите, зашушнат телефоните, заредят се пламенни статии из вестниците и „великите държавници“ намъкват официалните си облекла с отегчението на артист, който хиляди пъти е играл една и съща скучна роля. \nИ ето политическите бабички се събират на клюки, лъжи и мъдрувания — на конференция. В ослепително светлите зали гладко обръснатите физиономии си придават мъдро и достолепно изражение, позата е строго изискана, жестовете тежки — по-тежки от престъпленията, които се комбинират край зелените маси. \n„Нашият народ...“ — започва всеки, „нашите народи“ — завършват всички. За сметка и от името на този „наш народ“, който при различни случаи се състои от англичани, ирландци, индуси, египтяни, австралийци и пр., и пр., се кроят, подписват и развалят хиляди договори и решения. Тези, които никога не отиват на война, защитени от златната броня на своето привилегировано положение, заплашват със силата на своя меч; тези, които не са посели нито едно житно зърно, плачат за разорените поля; тези, които слизат в черните подземия на рудниците и минните само когато кинематографическият апарат има да снеме „великия държавник сред народа“ — те чертаят картата и не позволяват да се отнемат техните мини. Но покрай чисто търговските сделки на конференциите те разглеждат н морални, благородни договори. В Хага се събират, за да определят кои средства за убиване са хуманни и съгласно кой параграф може да бъде отрязана една човешка ръка, без да се наруши моралът. На зелените маси във Версайл се слага великодушно въпросът: колко кубически метра въздух може да се даде на победените, за да не се задушат изведнаж. А във Вашингтон — във Вашингтон дипломатическите свекърви решиха, че нищо не могат да решат... \n„Думите за дипломатите не са средство за изказване, а за прикриване на мислите“ — беше казал един държавник. А друг прибави: „Ние, дипломатите, когато се съберем, така явно и нагло се лъжем, че всички бихме прихнали от смях, ако не бяхме възпитани хора!...“ \nНаистина, възпитани хора. Добре облечени, добре нахранени, парфюмирани, пригладени — седят край зелените маси, размотават безкрайните кълба на празните си речи и поклащат тежко леките си глави в това време, когато в Англия и Америка милиони маси безработни скитат с ръце в джобовете, в Русия умират цели области от глад, в Австрия се огъват от нищета... \nЕто ги, събрани днес в Кан, а утре, тръгнали за Генуа. Горещи пориви на ледени сърца, благородни обещания от фарисейски уста, велики намерения на малки душици. Водопади от мастило, планини от книжа, океан от празни думи и над всичко това отгоре една обикновена кръгла нула. \nКонференции, конференции и пак конференции! През океани и планини идат дипломатическите влъхви, през планини и океани се завръщат, без да са извършили каквато и да е полезна работа. Връщайки се, те се запитват: „Защо дойдохме, когато знаехме безплодието си?“ И всички тия конференции напомнят един анекдот. Някой дава обявление, че му трябва слуга, който да знае френски и да може да гледа коне. Запътва се един, пътува няколко дни и стига в чифлика. \n— Знаете ли френски? \n— Не, не зная. \n— Ами можете ли поне да гледате коне? \n— Не, и това не мога! \n— Че защо сте дошли тогава? \n— Дойдох да ви кажа, че не мога да върша вашата работа! \nТака отговарят на крещящите нужди на днешния живот обърканите дипломати на капиталистическото общество...   \n", "date": "2017.11.10", "title": "Епидемия от конференции"}
{"url": "http://duma.bg/node/155692", "text": "МЕЖДУНАРОДЕН ДЕН НА МЛАДЕЖТА. На тази дата през 1945 г. в Лондон е създадена Световната федерация на демократичната младеж (СФДМ). Отбелязва се като празник от 1949 г. СФДМ обединява над 100 млн. младежи от повече от 110 страни, независимо от политически и религиозни убеждения, расова и национална принадлежност. Бори се за международно сътрудничество на младежта, за защита на нейните права и интереси, за независимост на народите и траен мир. 1868 - В ЯПОНИЯ СЕ РАЖДА ГИЧИН ФУНАКОШИ, КАРАТЕ МАЙСТОР (УМИРА 1957 Г.). Смятан за баща на модерното карате-до. Представя своя стил през май 1922 г. в Токио и така става първият голям популяризатор на това бойно изкуство. Фунакоши е тренирал и в двата най-популярни стила в Окинава по това време - Шорей-рю и Шорин-рю. Неговият син Йошитака модернизира стила, като главно добавя удари с крак над пояса. 1888 - РАЖДА СЕ АНДРЕЙ ТУПОЛЕВ, РУСКИ АВИОКОНСТРУКТОР (УМИРА 1972 Г.). Под негово ръководство са създадени над 100 типа военни и граждански самолети, между които АНТ-25, Ту-104 (първият пътнически реактивен самолет), Ту-154 (на снимката) и др. Докато е затворник заради обвинение за създаване на руска фашистка партия, Туполев се запознава с български лекар, който го лекува. Това прави конструктора радетел за дружба с България. Години по-късно той е избран за председател на Всесъюзното дружество за съветско-българска дружба, какъвто остава до кончината си. 1919 - РАЖДА СЕ МИХАИЛ КАЛАШНИКОВ, РУСКИ ОРЪЖЕЕН КОНСТРУКТОР (УМИРА 2013 Г.). Създател на най-масовото стрелково оръжие в света - АК-47. Автоматът е пуснат в производство през 1949 г. в оръжейния завод в гр. Ижевск. Тук руският инженер работи в тясно сътрудничество с немския оръжейник Хуго Шмайсер (създател на щурмовата пушка МР-43). Двете оръжия си приличат на външен вид, но имат коренно различна конструкция. 1989 - НОЕМВРИЙСКИЯТ ПЛЕНУМ НА ЦК НА БКП ПРИЕМА ОСТАВКАТА НА ТОДОР ЖИВКОВ. Предлага се на НС да удовлетвори неговата молба за освобождаването му като председател на Държавния съвет, което става на 17 ноември с.г. За генерален секретар на ЦК на БКП е избран Петър Младенов. Той е избран на сесията на парламента и за председател на Държавния съвет. 2001 - УМИРА КЕН КИСИ, АМЕРИКАНСКИ ПИСАТЕЛ (Р. 1935 Г.). Най-известната му творба \"Полет над кукувиче гнездо\" (публикувана през 1962 г.) е написана като дипломна работа за университета. В нея се разказва историята на непокорния хулиган Рандъл Патрик Макмърфи (Никълсън), вкаран в психиатрична клиника с цел пречупването му пред правилата на системата. Със силното си протестно звучене тази първа книга на писателя го превръща в култова фигура за американската младеж от 60-те години.   \n", "date": "2017.11.10", "title": "Датата"}
{"url": "http://duma.bg/node/155693", "text": "Изпълнителният председател на БСК, който напоследък много рядко озарява със своето присъствие бипартитния и трипартитния социален диалог, все още има пресни спомени от Сталинизма. Като хвърля в пространството едни числа и твърдения, той не само поставя под съмнение способността му да борави със статистическа информация, но и създава един своеобразен поведенчески модел -  Даневизъм, ярко натрапващ ни се в медийната среда. Както е казал народът - никога не е късно да станеш за резил!   \nДаневият разум изпитва страх от перспективата \"работодателите да отделят 10% от печалбата и да я раздават ежемесечно за увеличение на заплатите\". Ужас - синдикатите искат административно налагане на \"десятък\" за печелившия бизнес! С изненада научаваме, че средната работна заплата в сектори, като преработваща промишленост и търговия надхвърля 1300 лв., а НСИ отчита едва 902 и 975 лв. през първата половина на тази година. Пъкленият замисъл на синдикатите е не само да обогатят своите членове в тези сектори, но и всички работещи в икономиката с по 100 лв., а тук идва вече фундаменталният въпрос - кой е източникът за тези средства? \nИзточникът е пределно ясен, включително и за \"неграмотните, полуграмотни и хора с начално образование\", които г-н Данев с неприязън споменава - приходите на предприятията и бюджетът на държавата. По-важно е обаче да поясним - какъв е механизмът. Не с декрет, г-н Данев! КНСБ провежда кампания за увеличение на доходите от труд и иска не по 100 лв. \"на калпак\", а там, където и с колкото има възможност - да се договаряме (с работодателите, с правителството). Това са механизмите и инструментите, които се използват по света и тази кампания тече в цяла Европа. А това, че реакцията на някои български работодатели е неадекватна, действително ни намирисва на споменатия социално-икономически анклав. \nИскате да се договорим за механизъм за определяне на минималната работна заплата, в който социалните партньори да имат решаваща роля, а сте застинали твърдо на максимално съотношение 42% спрямо средната работна заплата. Искате да няма административно определяне на минималните осигурителни доходи, а бойкотирате преговорите. Искате работната сила да бъде с опит, натрупани стаж и умения, а не желаете да плащате за тях. Какво всъщност искате? Ниски данъци - дадоха ви ги, ниски социално-осигурителни вноски - намалиха ги, никакви регулации и минимални стандарти - е, май вече прекалявате!  \nЗа периода 2008-2015 г. \"изчезнали от икономическата карта на България 92 големи, 887 средни и 2488 малки предприятия\" и тук вината за административното определяне на МРЗ и нейното вредно въздействие е конкретно адресирана, а синдикатите косвено са станали ликвидатори на малкия и средния бизнес. Има обаче една малка подробност, която се крие зад цифрите - тази загуба е 100% в годините 2009-2012 и тя е циклично обусловена от икономическата криза, а МРЗ тогава бе замразена за цели две години и половина. Вижте цифрите от втората половина на периода, г-н Данев: 2012-2015 г. - 20 971 микропредприятия повече, 434 малки предприятия повече, 17 средни предприятия повече, 2 големи предприятия повече. В същия този период МРЗ на няколко стъпки нарасна с над 40% и това очевидно не попречи нито на малкия, нито на средния, нито на едрия бизнес. Не търсете под вола теле, г-н Данев! \nЧувам гласът на разума ви да казва - Благодарим ви, социални партньори! \n    \n", "date": "2017.11.10", "title": " Благодарим ви, социални партньори!"}
{"url": "http://duma.bg/node/155694", "text": "Българските осмокласници са на последно място в Европа по ниво на гражданско образование. Те нямат достатъчно познания за гражданската активност и не правят връзка между действията на институциите и законните начини за граждански контрол върху тях. Това сочи международното изследване ICCS сред ученици от осми клас, посветено на гражданското образование, чиито резултати бяха представени вчера в МОН от експерта Светла Петрова. То се провежда от Международната асоциация за оценяване на образователните постижения (IEA) съвместно с Австралийския съвет за образователни проучвания и Лабораторията за педагогически експерименти в университета Тре в Рим. Целта е да се оценят знанията на учениците по гражданско образование,  готовността им за активно участие в граждански инициативи и отношението им към проблемите на обществото.  \nПроучването е проведено през 2016 г. сред осмокласници от 3800 училища в 24 страни, в някои от които има отделен предмет за гражданско образование, а в други - не. В изследването са участвали 2966 ученици от 147 училища в България. Резултатите на учениците са представени в тристепенна скaла със средна стойност 517 точки. \nРезултатът на българските ученици е под средния - 485 точки. За сведение на русофобите, руските ученици са далеч пред българските в обучението си по гражданско образование (545 точки). През 2016 г. всички, участвали в изследването, европейски страни са преди нас. Страната ни се нарежда непосредствено преди Чили и Колумбия, а след тях са само Мексико, Перу и Доминиканската република. Българският резултат е близък до този на Латвия (492 точки), Малта (491 точки), Чили и Колумбия (по 482 точки). В предишното проучване от този тип обаче, проведено през 2007 г., нашите осмокласници имаха още по-нисък резултат - 466 точки, също доста под средния тогава резултат от 500 т. \nСпоред резултатите от 2016 г. България попада в група Б по гражданско образование, т.е. учениците имат основни познания за демокрацията като политическа система и разбират начина, по който институциите трябва да бъдат използвани да защитават обществените ценности; разбират каква е ролята на упражняването на правото на глас за запазване на представителната демокрация и знаят какво е гражданско общество. \nЗа разлика от тях обаче учениците с най-добри резултати (група А) могат да правят връзки между процесите в политическите организации и институциите и законните начини те да бъдат контролирани. Освен това успяват да генерират точни хипотези за мотивацията и резултатите от политиките на различните институции и гражданските действия. В групата А попадат осмокласници от Дания (586 точки), Република Китай (581 точки), Швеция (579 точки), Финландия (577 точки), Норвегия (564 точки), Естония (546 точки), Русия (545 точки) и др. \nГрупите всъщност са 4 - А, B, C и D. В 10 държави няма ученици, които са на ниво \"под D\", но сред българчетата има, при това като брой в тази категория учениците са повече само в Доминиканската република и Перу. \nСредният резултат на нашите момичета е 511 точки, а на момчетата 473 точки. \"Отново се потвърждава констатацията, която правим от отдавна, че българските момичета имат по-добри умения за мислене или тяхната подготовка в по-фундаментален аспект е по-добра от тази на момчетата\", коментира Петрова.  \nСпоред осмокласниците от изследването най-големите заплахи за човечеството са замърсяването на околната среда, тероризмът, недостигът на вода и храна, заразните заболявания, промяната на климата, бедността, престъпността и други. По темата за равенството в демократичното общество \"общият извод е, че за почти половината от българските ученици политическите изяви и гражданската активност са по-скоро територия за мъжете, отколкото за жените\", коментира Петрова. По думите й, момичета от изследването от всички държави и от България подкрепят идеята, че трябва да има равенство между половете - в обществените изяви и в политическия живот. \nВ сайта на МОН бяха оповестени само положителни страни в отговорите на българските ученици. За сметка на по-лошите познания нашите ученици са сред първите по участия в доброволчески акции. Те са на първо място (54% при средно 30% за ICCS) по участие в граждански инициативи, свързани с опазването на околната среда и кампании в подкрепа на различни каузи, казват от МОН. Близо половината от запитаните ученици от България, Колумбия, Доминиканската република и Перу отговарят, че са участвали в такива. В другите страни процентът е около 10. Цели 79% от българските осмокласници възнамеряват да гласуват, когато достигнат съответната възраст, на национални избори, а 84% - на местни.  \nНа фонa на общите обществени нагласи у нас изглежда странно, че у учениците ни е нараснало доверието в политическите институции - правителството, парламента и съда, както твърдят от МОН. Най-много ученици имат доверие в правосъдието - 69 на сто, а НС и правителството са одобрени от повече от половината от подрастващите. Доверието на учениците в традиционните медии е 61 на сто и е по-високо от това на връстниците им в други страни. В по-голяма степен от своите връстници българските осмокласници смятат, че добрият гражданин трябва да се труди упорито - 53 на сто у нас при едва 42 на сто в Европа. Особено впечатление прави фактът, че 60 на сто от българските 15-годишни са на мнение, че добрият гражданин трябва да изучава историята на страната си, с което надвишават почти двукратно усреднения резултат от 38% за Европа, подчертават от МОН. В 80 на сто от случаите българските осмокласници са на мнение, че в бъдеще ще има по-голямо сътрудничество между европейските държави най-вече в областта на икономиката, трудовата заетост и опазването на околната среда.   \n    \n", "date": "2017.11.10", "title": " Учениците ни изостават и в гражданското образование  "}
{"url": "http://duma.bg/node/155695", "text": "В годините на прехода общокултурното и общообразователното ниво на нашето общество перманентно се понижава, обезценяват се моралните ценности, агресията, наркоманията и други негативни явления се ширят сред младежта. Не се използва организирано мощното въздействие на книгата и четенето като превенция срещу негативните явления. Поради обедняването на населението, десетократното поскъпване на издаваните книги, подценяването от страна на държавата на библиотеките, чийто полезен капацитет е равностоен на училищата, понастоящем ценностната литература не е широкодостъпна. Тя вече не е част от бита на българина. Това се чувства от обществото, което проявява инициативи от рода на \"Подари книга\", \"Прочети и предай нататък\", \"Голямото четене\", \"Голямото малко четене\" и др. Тези инициативи обаче не могат да заменят държавната политика за библиотеките. \nСилното подценяване на библиотечно-информационната система у нас е видно от проектобюджета за 2018 г. За нея са предвидени само 4 млн. лв. Разпределението на финансовите средства между отделните сфери на културата също е показателно. През 2017 г. бюджетните субсидии за основните направления в МК бяха, както следва: за \"Сценични изкуства\" - 70 млн. лв.; за \"Филмово изкуство\" - 14 млн. лв.; за \"Обучение на кадри в областта на изкуството и културата\" - 28 млн. лв. За българския книжен сектор - библиотеки и читалища - 4,5 млн. лв. \nНационалната библиотека е с най-малък бюджет сред всички останали национални културни институти. Така например за БНТ се отпускат от бюджета всяка година около 150 млн. лв. държавна субсидия, въпреки че телевизията разчита и на собствени приходи от рекламна дейност. А Националната библиотека получава годишно от 2 до 2,5 млн. лв. от бюджета. Държавата, респективно МК, не осигуряват основните задължителни предпоставки, от които зависи нормалното функциониране на Националната библиотека. Тези предпоставки са сграден фонд, бюджетно финансиране, персонал, статут и адекватно ръководство, т.е. директор. Такива са изводите и в доклада на наскоро извършения одит на Сметната палата. Не е извършван основен ремонт на настоящата сграда повече от половин век, вследствие на което в буквалния смисъл на думата сградата е опасна за персонала и читателите. Библиотеката страда от перманентен дефицит на помещения и голяма част от фондовете са пръснати в непригодни помещения в областта. Съществува реална опасност тези фондове да бъдат похабени, особено голяма е опасността, свързана с неприкосновения архив на българската книжнина. Основното задължение на Националната библиотека е \nда съхрани този фонд за поколенията Какво става с хората в библиотеката? 1990 г. завари Националната библиотека с 499 души персонал, сега той е 206 души. Бюджетът на институцията също бе свит наполовина - от 4,5 млн. лв. преди 10 ноември 1989 г. до близо 2 млн. лв. годишно след това. Националната библиотека в годините бе доведена до колапс. Тя не е в състояние да изпълнява основните си функции, очаквани от всяка национална библиотека през информационния ХХІ в. Днес нашата Национална библиотека е на последно място сред европейските национални библиотеки. През 70-те години на миналия век в областта на библиотечното дело България беше сред първите 20 страни в света. Мерехме ръст с Дания, със скандинавските страни, където библиотечното дело е много добре развито. Бяхме на четвърто място в света по книгоснабдяване (на глава от населението). Бяхме една от четящите нации! \nПонастоящем Националната библиотека \"Кирил и Методий\" не е в състояние да бъде фактор за националния и културния просперитет на държавата и обществото. Силно е занижен полезният капацитет на общообразователните библиотеки - окръжни и читалищни, поради перманентното им недофинансиране. През социалистическия период книжните фондове на тези библиотеки всяка година са се обогатявали с над 1 млн. нови библиотечни единици. Сега общият книжен фонд намалява всяка година и понастоящем статистиката отчита не увеличение, а общо намаление на този фонд със 7 млн. тома. Това естествено доведе до отлив на читатели и намаляване на четенето. Този факт е една от причините за отрицателните явления в обществото В цялата страна имаше единодействие и готовност да се създаде информационна система, информационно общество. Интелигенцията в София, от 28 до 30 хил. университетски преподаватели, научни сътрудници и пр. работеха в Националната библиотека. Имахме богат фонд от справочна литература. Получаваха се 8 до 10 хил. чуждестранни списания - най-ценната научна периодика в света. По този показател се равнявахме с най-добрите. \nНационалната библиотека извърши огромна полезна работа през годините, а сега е съсипана. Стигнала е до такова положение, че не може да подвързва периодичните издания - ще се похабят, ще се разхвърлят. През най-голямата световна икономическа криза в миналото, през 30-те години на миналия век, библиотеката е подвързвала материалите си, а сега е докарана до такова състояние. \nВъзможно ли е библиотечно-информационната ни система отново да заеме своето място в обществото? Като се имат предвид общите финансови възможности, с които страната ще разполага през 2018 г., според представения официално проектобюджет, е напълно реално, без да се търси допълнително финансиране, да се намерят средства за нормална и народополезна дейност. \nКакво бюджетно финансиране е необходимо за неотложните нужди на библиотечно-информационния сектор? За Националната библиотека трябва да се възстанови бюджетът, с който институцията е разполагала през 80-те години, възлизащ на 4,5 млн. лв. Още през т.г. трябва да се осигурят минимум още 2 млн. лв. към досега предвидените. Допълнителните финансови средства са крайно необходими за основен ремонт на сградата, довършване на сградата в кв. \"Изток\", купуване на компактни стоманени стелажи и осигуряване на необходимата климатизация за неприкосновения архив на българската книжнина, за комплектуване на чуждестранна справочна литература и на готови информационни бази данни с текстови статии за най-новите постижения в света. Средствата са необходими за повишаване на заплатите на персонала и за възстановяване на онези щатни бройки, орязани неправилно през последните години, което доведе до свиване на блокове от дейността на библиотеката. Пари са нужни за закупуване на информационни технологии за извършваната информационна дейност от самата библиотека и за модернизация на читателското обслужване. Ако всичко се пресметне, ще се окаже, че тези 2 млн. лв. са недостатъчни, но все пак трябва да се започне отнякъде. \nЩо се отнася до обществените библиотеки - 17 регионални и 2500 читалищни, необходимо е да се увеличат средствата, предвидени за тях в проектобюджета за 2018 г. (4 млн. лв., които МК предвижда за закупуване на новоиздадена литература). Съгласно утвърдени нормативи тези средства трябва да бъдат двойно повече и да възлизат ежегодно на 8 до 10 млн. лв. Нужно е да се предвидят средства за програмно и кадрово осигуряване, за поддържане и осъвременяване на информационната мрежа, създадена от дарителската фондация на Бил Гейтс за 900 читалищни библиотеки. Фондацията завърши своята неколкогодишна програма и очаква българската държава да поеме по-нататъшното финансиране и разширение на информационната мрежа. От това зависи до голяма степен дали ще създадем информационно общество в България МОН и МК след съответно договаряне следва да разширят информационната мрежа във всяко населено място, където има училище, местната читалищна библиотека да поеме функциите на училищна библиотека, за да се осигури двусменно работно време чрез допълнителна щатна бройка, осигурена от образователното министерство. Квалификацията и високопрофесионалното обслужване следва да се осигуряват чрез методическата дейност на местната регионална библиотека. Снабдени с нови, стойностни издания и с неограничен достъп до интернет, библиотеките от цялата страна ще бъдат задължени да привличат читатели, учащите се още от начален курс ще надграждат и ще разширяват училищното обучение чрез умело използване на възможностите, скрити в качествените книги, ще формират бъдещите граждани на страната. За изпълнението на тази благородна програма също ще са необходими средства. МОН ще разполага с бюджет от близо 4 млрд. лв., от които би могло да се отделят за целта 25 до 30 млн. лв. годишно, като тези пари се вземат например от разточителното издаване на учебници, поглъщащи ежегодно стотици милиони. Тази практика обогатява само тези, които правят учебниците. Те не са нужни нито на учениците, нито на родителите, които плащат скъпо и прескъпо, а и побъркват учителите. \nВ много сектори в държавата положението е тревожно лошо. Но най-лошо е, когато се хабят средства, когато се хвърлят за ненужни неща, а не се оползотворява това, с което разполагаме. \n    \n", "date": "2017.11.10", "title": "Нужна е държавна политика за библиотеките  "}
{"url": "http://duma.bg/node/155697", "text": "На 13.11.2017 г. се навършват 90 години от рождението на изтъкнатия юрист, общественик и антифашист проф. д.ю.н. Велко Вълканов Иванов - ярка личност със собствена гражданска позиция, първият кандидат-президент на БСП и на българската левица след демократичните промени. Боец на лявата идея, той живее в съзнанието ни като една от големите фигури на социалистическия идеал след 1989 г \nКато кандидат-президент през 1992 г., бай Велко мобилизира 2 443 434 гласа, които до ден днешен остават най-крупният електорален ресурс, подкрепял БСП - както и левицата - на избори.  Друг значим негов успех е внушителната библиография, която той остави в наследство  - стотици статии, монографии, студии, една дузина книги, безброй речи, доклади, интервюта и т.н. \nПравозащитникът Вълканов никога не е бил член нито на БКП, нито на БСП, но е трън в очите на партийните величия - както заради откритата си критика срещу Възродителния процес, така и заради симпатиите си към каузата на Русенския комитет.  Твърдеше, че никога не е бил против комунистическата идея като такава, а \"против някои от хората, които я осъществяваха на дело\". Въпреки непрестанния административен и психологически тормоз и въпреки грозните атаки срещу доброто му име, и преди, и след 1989 г., Бай Велко остана предан на социалистическия идеал и негов пламенен трибун. \nТой бе впечатляваща личност - високо ерудиран, не правеше компромиси с принципите си. Главната опора в живота му е четенето и писането. Стреми се да бъде над материалното. Не се оплакваше нито от всекидневието си, нито от здравето си. \nПроф. д.ю.н Вълканов е роден в гр. Елхово. Завършва право в Софийския университет, доктор е на юридическите науки като защитава дисертацията си в Германия. Посвещава години на академична работа - в Института за държавата и правото при БАН. Избран е за депутат в 7-ото ВНС, 36-ото, 37-ото и 38-ото обикновено Народно събрание.  Издигнат е за председател на Комитета по правата на човека, на Българския комитет за защита на мира, както и дългогодишен председател на Българския антифашистки съюз. Учредител на Международната фондация \"Георги Димитров\" и почетен председател на Международната федерация на антифашистката съпротива (ФИР). Носител е на редица отличия, но подчертано удовлетворение му носят призът за публицистика \"Георги Кирков\" и високото признание \"Заслужил деец на антифашисткото движение в България\". \nНеговата самоотверженост в защитата на \"непопулярни\" каузи му носи широко международно признание. Така например съвместно с Рамзи Кларк (бивш министър на правосъдието, главен прокурор на САЩ при Джон Кенеди) и Александър Зиновиев - съветски дисидент, е съпредседател на Международния комитет за защита на Слободан Милошевич. Отново в сътрудничество с Рамзи Кларк, проф. Вълканов е главно действащо лице в Международния комитет \"Защита на Ирак срещу агресията на САЩ\". Негово твърдо убеждение бе, че участието на България във водената от САЩ т.нар. Коалиция на желаещите е \"равнозначно на углавно престъпление\". Категоричен бе, че всяка българска смърт в Ирак ни задължава да търсим отговорност от онези, които с раболепието си вкарваха страната ни във войната. \nПоканен е в Инициативния комитет по издигането на кандидатурата на Румен Радев за президент на Р България, като победата на генерала прави бай Велко истински щастлив. На ген. Радев е посветена и последната му статия - от 19 октомври м.г. във в. ДУМА. В нея той споделя впечатленията си от дебата между ген. Радев и Ц. Цачева преди балотажа. \"Поведението му бе поведение на истински джентълмен. Бях горд с него! Човек не бива да издевателства над противника си, особено когато той е очевидно безпомощен\", споделяше Вълканов. \nОпределя Жельо Желев като некоректен. Разказа ми и за първата му среща с него през 1988 г. Поканили го на вечеря след статията му във в. \"Народна култура\", в която защитава правото на всеки българин на свободно сдружаване. \"Още тогава ми направи недобро впечатление с изказването, че Тодор Живков трябва да бъде обесен с главата надолу. Така не се говори, един политик трябва да си мери приказките. Останах с усещането, че срещу мен стои един дълбоко комплексиран човек.\" \nСподеляше, че любопитството към света е \"велика движеща сила\". \"Докато има болка в душата ми, имам какво да кажа...\" \nБай Велко живееше изключително скромно. Денят му започва с разходка на неговото кученце Санчо Панса. \"Аз съм Дон Кихот\" шегуваше се бай Велко. \"Смея да твърдя, че нямам нищо друго - само тоя хол, стая и кухня. Имам малко спестени пари в банка, но те са от пенсионния ми фонд, не от политика. Тях ги пазя за по-тежки здравословни ситуации. Искам да си оставя и някой лев за погребение\". \nПроф. Вълканов почина на 25.11.2016 г. Току-що бе навършил 89 г. \nПроследявайки живота и делото на проф. д.ю.н  Велко Вълканов, най-ярко се откроява постоянната надпревара, която той води с времето. Така се е запечатал в паметта ми един наистина достоен син на България.     \n", "date": "2017.11.10", "title": "Човекът, който се надпреварваше с времето   "}
{"url": "http://duma.bg/node/155698", "text": "Преди около две години известният американски политолог и философ Ноам Чомски каза в прав текст, че България е категоричният пример на страна от Източна Европа, разсипана от ЦРУ. Още тогава във Facebook допълних, че България е категоричният пример на страна, която при управлението на Б. Борисов и събраната от него партия неудържимо деградира в материално, социално, икономическо и духовно-културно отношение, заемайки първо място по всички негативни показатели и последно по всички позитивни показатели на ЕС.  \nРазбира се, не само управлението на Б. Борисов и Ко доведе до това състояние държавата, обществото и народа на България. Заслуги за това имат в различна степен всички правителства на т. нар. преход, който е по същество хвърляне в неоколониална зависимост от Запада. Но правителствата, водени от Б. Борисов, финализираха този погром и заробване. Като се има предвид демографското, здравното, духовното състояние на основната маса на населението, което днес обитава територията на България, не могат да се очакват позитивни промени, жертвоготовност, мотивация на духа за борба, за подем, за пробуждане.  \nЗащо стигнахме дотук?  Причините са много както от обективно-исторически, така и от субективно-ментален, български характер. Тук ще посоча онези, които изиграха ключова роля и доведоха до поразяването, до деградацията на цялата обществена система на България.    \nПърво, краят на Студената война,  която ознаменува краха на държавния социализъм от съветски тип и заедно с това откри възможности за експанзия на западния либерален капитализъм в откритите пространства на Източна Европа и разпадналия се Съветски съюз. Това беше фактически край на една епоха и начало на нова с много възможности и варианти за развитие. Българската икономика, успяла в предишната епоха да се впише в световната икономическа система (Европа, Близкия изток, бившия Съветски съюз, Япония, Китай, Индия), просто трябваше да удържи позициите си, да реформира своите институции и форми, за да продължи да участва умно в променената глобална пазарна среда. За съжаление, следвайки синдрома си на несамостойност и стратегическо късогледство, вместо да се възползва от открилата се възможност за свободно развитие, новоизлюпилата се политическа класа се хвърли в обятията на новия \"голям брат\" и с васална сервилност се зае да унищожава създадените през \"онази\" епоха икономически мощности, радвайки се на благосклонното потупване по рамото от страна на новите ментори - по същество господари.  \nВторо, политическите и практическите действия на управляващите от бившата политическа и стопанска комунистическа номенклатура, както и набързо пръкналите се с различни етикети представители на демократурата, поразили народа на България, бяха по същество мотивирани от идеологията на \"неолиберализма\". Но както бързо захвърлените опразнени конструкции на държавния социализъм, неуспял да се реформира в \"перестройката\", така и възприетите като панацея идеи на неолиберализма, не бяха проумени в тяхната дълбока същност като възраждащи принципите на дивия, \"манчестърски\" капитализъм, който зад \"простите рецепти\" (Дж. Сорос)  \nналагаше правилата на \"джунглата\" в системата на обществените отношения. В радикално променената обществена атмосфера вече действаха мощните сугестиращи, манипулиращи и зомбиращи средства на медиите - голяма част и досега с неизвестен собственик, които системно и методично разбиваха традиционните национални културни ценности, основани на православното християнство. И също така системно и методично формираха русофобски нагласи и отношение сред младите поколения у нас. Така поразяването на България беше цялостно. В първото десетилетие на този погром един бракоразводен адвокат в ролята на президент дори призоваваше за \"нов цивилизационен избор\", съпроводен с \"дебат за смяна на кирилицата с латиница\".  \nТрето, в тези процеси, проточили се близо 30 години и довели страната ни до агония, къде беше партията, свързана в народното съзнание с големия проблем на живота - социалната справедливост, Българската социалистическа партия? След \"промяната\" новите водачи на БСП не се интересуваха особено от други възможности за политика, освен сценария от доклада на Р. Ран и Д. Ът, разработен от десетина \"мастити\" български икономисти от \"дясно\" и от \"ляво\", за разрушаване на направеното от социализма и бързо строителство на капитализма по американски образец, т.е. в съответствие с принципите на Вашингтонския консенсус - принципите на неолиберализма. В това време България от най-верния сателит на СССР се нареди в  \nгрупата на най-верните васали на САЩ \nОснован на няколко \"прости правила\" (ускорено производство, експанзия в нови пространства и ускорено потребление чрез кредити), неолибералният глобализъм бързо изчерпи лимитите и раздутите до предел финансови балони започнаха да се пукат. Логично през 2008 г. първо финансовата система на САЩ, а след това и скачената за нея финансова система на ЕС, навлязоха в дълбока криза, която удари цялата икономика, а по същество и целите системи на обществото. Издържа КНР, а също и скандинавските страни, чиито правителства не бяха се поддали на неолибералната еуфория.  \nНо финансово-икономическата, а по същество глобална криза на капитализма отключи и другите инстинкти на капитала за оцеляване - войните и дестабилизирането на световното пространство. На свой ред серията \"цветни революции\" и \"пролети\" разбудиха други конфликти и сринаха бариерите пред миграцията и развихрилия се ислямски тероризъм. Светът, както в първите години на Студената война, отново се изправи пред бездната на ядрената катастрофа.  \nКъде бяха при тези събития и каква политика предлагаха на Европа и света  \nевропейските социалисти и социалдемократи Прегърнали идеологията на неолиберализма и по същество отказали се от великите принципи на социалната справедливост и свободата, европейските (френските, немските, испанските, италианските, чешките и т.н.) социалисти и социалдемократи за кратко събудиха надеждата на народите, след което окончателно се сринаха под валяка на т.нар. народни партии, в действителност партии на европейския и американския олигархат. Те продължават да припяват кухите лозунги на интернационализма, а по такъв начин работят за укрепване на господството на неолибералния глобализъм, водещ народите или към ядрена катастрофа или към нов феодализъм.  \nНе само Станишев, Оланд, Шулц и другите лидери на ПЕС и на националните европейски социалистически партии са виновни за срива на тези партии до третостепенни политически сили. Вината е в ръководните структури на тези партии, които от бивши комунистически в Източна Европа и социалдемократически в Западна не се издигнаха до нови идеи в своите политически програми в съответствие с духа на настъпващата от 80-те години на ХХ в. под напора на новите технологии глобална епоха. Идейната им немощ ги връщаше в миналото, когато и от \"ляво\" (болшевиките, комунистите) и от \"дясно\" (социалистите и социалдемократите) извършиха първите ревизии на автентичния марксизъм. И вместо да вземат на оръжие неговия дух на свобода и социална справедливост и диалектическия метод при анализа на глобалните и конкретните национални условия, се хванаха за буквата на казаното някога от Маркс. Нещо повече, те се уловиха за духа на неолиберализма, който много по-реалистично се възползва от опразнените догми на комунистическия интернационализъм, подменяйки ги със своите евроатлантически ценности и неолиберален глобализъм.   \nМогат ли представителите на  партиите на социализма в сегашните условия да върнат своя авторитет на действителни защитници на трудовите, експлоатирани и хвърлени в мизерия и несигурност слоеве на съвременните европейски общества, на България? Може ли в условията на дълбока поразеност на съзнанието на огромната маса от населението да се освободим от \"простите рецепти\" на неолиберализма - че главното е да се печели, да се \"правят пари\"? Може ли да възкръсне \"лявото\" движение като \"ново ляво\" и подобно на птицата Феникс да изведе от дълбоката криза човечеството?  \nМоже, но ръководствата на тези партии, които са заложили в своите програми идеала за социална справедливост, трябва да се съобразят с два основополагащи фактора, които открито или под други форми са задавали тон и са мотивирали грамадна част от народите в модерната история да излизат от кризата и да правят чудеса в материалното си, социално-икономическо и духовното си културно развитие. Тези два фактора са:  държавата и свободната инициатива Но не държавата-собственик според догмите на държавния социализъм, а държавата стратегически национален субект, като върховен арбитър и законодател на един универсален конкурентен ред, при който всички естествени монополи, едър и частен бизнес, кооперативи и общини, отделни бизнесмени и отделни дейци на свободни професии  се подчиняват на законовата система и работят за реализацията на своите интереси в съответствие с общите национални интереси и цели. Именно така те, разгръщайки своята свободна инициатива, ще реализират един от върховните принципи на социално-икономическата и социално-политическата доктрина на социализма - принципа на социалната справедливост. И още, политикономическата основа на социализма, който трябва да възроди съвременните изпаднали в дълбока криза общества, не би била пълна и не би довела до действителното освобождение на работещите в различните форми на наемния труд, ако изхабената либерална демокрация, отдавна използвана като фасада за управление на олигархичния капитал, не бъде заменена от действително социализирани форми на управление, от формите на участващата демокрация. \nА след като говорим за организирани съзнателно колективни форми на управление на всички нива на обществената система - от производството до науката не е ли логично управляваното от социалистите общество  \nда започне да планира стратегически своите дейности Не става въпрос да се възстановява старата безплодна централизирана система на планиране от горе до долу, а върху основата на комплексни прогнози за развитието на обществото да се приемат стратегически индикативни планове, които да очертават главните национални цели и законодателните пътища за тяхното реализиране. Именно тук националната държава трябва да разкрие пълния потенциал на своята стратегическа роля в глобалното и националното пространство, като стимулира онези стопански и други субекти, които, реализирайки своите интереси, работят за реализиране на националните цели. Всъщност така работят много от развитите държави в света (САЩ, Франция, Швеция, Норвегия и т.н) за разлика от България, където и \"десни\" и \"леви\" още в началото на 90-те години на ХХ в. захвърлиха всяко планиране и се впуснаха в хаоса на свободния пазар.   \n    \n", "date": "2017.11.10", "title": "Държава, стратегия, планиране   "}
{"url": "http://duma.bg/node/155699", "text": "\"Бих се радвал с \"Възвишение\" да заинтригуваме хората, които отдавна не са ходили на кино\" \n\"Смисълът е да се подкрепя духът, а не материалните активи\" - Когато четохте романа на Милен Русков, в кой момент решихте, че ще правите филм по него, господин Божинов? \n- Когато прочетох книгата, ми се прииска да заснема филма. Но не го реших, защото много въпроси възникнаха: възможно ли е, по силите ли ми е, трябва ли да окепазя романа?... Доста дълъг беше този период, в който се чудех дали \"Възвишение\" е нещо, което ми е по силите. Отне ми около година - от момента на прочитането до момента, в който събрах кураж да се обадя на Милен, да го потърся, за да поговорим. \n- Какви надежди възлагате на филма \"Възвишение\"? Доколко възвишени са те? \n- Идеите на романа са идеи и на филма. Мисля, че вътре става дума за доста важни и съвременни въпроси. Ние се опитваме да ги зададем за пореден път през силата и масовостта на киното. Дали те ще предизвикат хората да потърсят отговори, да намерят смисъл в тях - това е въпрос на техен избор. Ние просто ги задаваме. И надявам се, че отговорите на тези въпроси ще бъдат намерени от зрителите, ще ги доведат наистина до достигането на някакъв смисъл за важните неща за нас, българите. \n- Това е първият ви игрален проект в България. Какво накара \"спеца на сериалите\", както ви наричат, да се захване с художествен филм? \n- Много дълго време търсех или по-скоро бях оставил някак си добрата история да ме намери, да ме накара да тръгна да правя игрален филм. Не съм от хората, които се оплакват от това, че на 45 години правя дебют. Мога само да съжалявам, че в момента вече сме в една възраст, в която разбиранията и ентусиазмът са на друго ниво. Но за мен това е естествен процес, някакъв логичен ход на онова, което ми се случва в живота. Смятам, че всичко е резултат на професионални натрупвания. Дълго време съм бил асистент, след това през сериалите минах, доста силно и активно. Така че \"Възвишение\" е резултат на естествения ход на нещата. \n- Ако знаехте какво ви чака през последните три години, по-рано ли щяхте да го направите, или напротив - никога нямаше да се захванете с подобен проект? \n- Не, аз винаги съм се захващал с луди и тежки неща. По този начин съм устроен - да търся силното предизвикателство, да открия голямото препятствие, през което да се опитам да премина. Пак казвам - така са се случили нещата, че сега е дошъл този момент. \n- Мислите ли, че филмът ще надскочи книгата? Все пак от 2011 г. \"Възвишение\" е най-търсеният роман в книжарниците. \n- Далеч съм от мисълта да се съревноваваме. Да се състезават двете изкуства е абсурдно. Литературата има своята сила и начин на комуникация с аудиторията си, а киното е по-конкретно, борави с определени образи. Така че сравнения аз лично не бих правил, камо ли съревнование. \n- На какво заложихте при избора на актьори, колко дълго ги търсихте? \n- Кастингът не ми отне много време, тъй като през професионалния си път съм имал възможност да познавам и да работя с голяма част от българските актьори. Главното нещо в избора на изпълнителите на дадени роли е тяхната органичност, да могат емоциите, които трябва да пресъздадат на основата на драматургията, да бъдат верни и честни. И режисьорът просто оформя пъзела на актьорския състав. \n- Още с трейлъра си филмът предизвика полемика: по-наблюдателните зрители са забелязали по-специфична обувка, назовали са дори нейната марка. Как ще коментирате тази \"маратонка на раздора\"? \n- Това беше просто част от забавните неща по промотирането на филма, част от интригата (усмихва се). Хората, които познават романа, много бързо отговориха на въпроса дали това е маратонка или не. \n- С какви трудности се сблъскахте при заснемането на филма, дали са били предимно от финансово естество? \n- Трудностите са винаги комплексни. Тоест, с финансовите възможности, които имаме, какво можем да си позволим, въпреки желанието. Това е резултат на непрекъснат компромис и непрекъсната борба. Този филм струва толкова пари, колкото изглежда на практика. И е баланс между възможности и желание. Затова не мога да разбера колеги, които едновременно се нагърбват да са и сценаристи, и режисьори, и продуценти. Как точно и кой към кого прави компромис? Част от киноизкуството и филмовия бизнес е нещата да са отделени, защото те са сложни и всеки носи своята отговорност. И смятам, че всеки лев трябва да е на екрана, а не в джоба. \n- За кого е предназначен филмът \"Възвишение\"? Как виждате неговия зрител? \n- Бих се радвал, ако успеем да заинтригуваме хората, които отдавна не са ходили на кино. Те го заслужават и ще разберат истинския смисъл на филма. Не вярвам, че зрителите, които гледат американски продукции, лесно биха разбрали \"Възвишение\". Но не ги подценявам, това е филм и за тях. Предназначен е за широк кръг зрители. Просто, когато се сблъсква човек с нещо, трябва да положи усилие и да помисли, а не само да очаква да бъде гъделичкан и забавляван. И ако нещо не се случи, защото той не участва в този процес, да вика: това е тъпо, това не става... Давам си сметка, че във филма има много трудни моменти. Но те са такива, каквито трябва да бъдат. \n- Филмът е с категория \"12+\". Ще разрешите ли на дъщеря ви да го гледа? \n- Калина вече е гледала \"Възвишение\", знае го наизуст. Дъщеря ми е наясно какво е условността на екрана, що е то филм и че всичко това е наужким. Но за мен е по-важно, че дори на 8 години тя споделя вълненията, а това е най-важното. \n- Вие сте един от малкото български режисьори, успели да пробият и на руския пазар, където правите високо оценената от специалистите версия на известния американски сериал \"Кости\". Какво е да работиш там? \n- Възможност. И шанс да работиш в една изградена индустрия с голям потенциал и с много задълбочена и цялостна дейност. Проблемите са сходни, мащабът им е различен. На базата на някакъв опит и на това, което хората са видели от направеното в нашите сериали, получих покана да работя в Русия. Вярвам, че режисьорът е наемник. Тоест, когато се създава една продукция, продуцентите, ако са на нивото на отговорността на професията, трябва да изберат най-добрия режисьор за съответната история, която искат да разкажат. Защото понякога за продуцент се смята човек, който просто се занимава с едни пари и го интересува как ще ги завърти. Истинските продуценти не са това. Истинските продуценти се интересуват много повече дори от режисьора какво ще стане с филма. \n- А каква е ролята на държавата? Какво според вас може да накара властта да промени отношението си към културата, да регулира начина на финансиране по-специално на киното? \n- То е едно-единствено нещо: ако властта успее с нещата, които културата прави, да се развълнува, да поплаче и да се посмее, тогава ще види смисъл в това нещо. \n- Смятате ли, че проблемите в кинопроизводството, в духовната сфера изобщо ще се решат, ако бленуваният 1% от БВП все пак бъде даден за култура? \n- Трябва да е ясно, че ако това се случи, ще има един период, в който нещата ще се развиват. Механично, ако се увеличи два пъти бюджетът за култура, състоянието просто ще се удвои. Но трябва време, в което да се оформи, да се надгради процесът, така че да почне да води до по-качествени резултати. Нещата не са вързани. Ако се увеличи бюджетът за култура, автоматически няма рязко да се промени състоянието на българската култура, тя трябва просто да се развива. \n- Мислите ли, че културата е последна грижа на държавата? \n- Създавам си такива впечатления, да. \n- На кого според вас трябва да се зададе въпросът - докога ще е така?! И вие като творец продължавате ли да (се) питате или вече се отказахте? \n- Този въпрос се задава непрекъснато и отговор няма. Ще е така, докато му дойде времето. Винаги първо трябва да се построят магистрали, да се купят самолети и т.н. В крайна сметка, културата остава. Колите се сменят, пътищата се ремонтират, всичко се разваля и ръждясва. Но остава духът. Смисълът е да се подкрепя той, а не материалните активи. \n- Как виждате бъдещето на българското кино? Ще има ли то своето възвишение? \n- Това е много сложен въпрос. Българското кино зависи от много фактори. В момента отново тръгва една вълна на положителни случвания в родното филмопроизводство. Аз се надявам, че тя ще продължи да се развива и в крайна сметка зрителите ще се върнат в киносалоните, за да гледат български филми.     \n", "date": "2017.11.10", "title": "Всеки лев трябва да е на екрана, а не в джоба  "}
{"url": "http://duma.bg/node/155700", "text": "Господин Симеонов, Вие като не искате - не раждайте! Трудно може да се възприеме как вицепремиер по демографската политика обяснява, че най-ефективната инвестиция на една държава не е в насърчаването на раждаемостта. Особено за страна като нашата, която е на едно от последните места по прираст на населението. Може би осъзнал, че е изръсил пореден \"бисер\", вицето се поправи, ухилен до уши, и обеща, че българските мъже щели да изпълняват мъжките си задължения. Та затова, дами, не му мислете - ще разчитаме на мъжката дума на вицепремиера.  \nТова обаче не се случи на раздумка в кръчмата, а бе част от словесното вмъкване на Симеонов пред представители на малкия и среден бизнес. Хората се бяха събрали на конференция да обсъждат проблемите си, които никак не са малко. \nНо да не си помисли някой, че липсваха щрихи на Симеонов по същество. Той очерта идиличната картина как правителството работи по проблемите на малките и средни фирми, за повишаването на заетостта и тем подобни. Не пропусна да агитира хората да наемат чужда работна ръка. Ами кого да наемат? Че то у нас не останаха работници и специалисти. Е, и на това има решение. Вместо да търсим начини да си върнем гурбетчиите, според вицето трябвало да наемаме чужденци, при това висококвалифицирани. И всичко това, щото у нас има проблем с намирането на работна ръка във всички сектори. Пък що да раждаме деца? Тия, последните, за да работят, ще трябва да минат 20 години, отсече Симеонов. Смешно и тъжно е, че такива слова излизат от устата на такъв високопоставен чиновник. Същият вещо се изказа и по проблемите на малкия и среден бизнес, питайки с назидателен тон къде са представителите им по време на разните обсъждания. Г-н Симеонов, те са на работа и надали могат ей така да я зарежат и да ходят по министерства да си чешат езиците, от което в повечето случаи няма никаква полза. А и нали за това си има експерти по ведомствата. Или като гледаме началството им, да не забравяме, че крушата не пада по-далеч от дървото.    \n", "date": "2017.11.10", "title": "Симеонов, не раждайте"}
{"url": "http://duma.bg/node/155701", "text": "Авторът на проекта за изграждането на уж временната \"Бронзова къща\" на мястото на Мавзолея на Георги Димитров Пламен Деянофф казва: \"...не може да има терен, който е резервиран завинаги за някаква идеология\". Не сме се и съмнявали. Идеята да се построи нещо върху останките на Мавзолея не може да не бъде натоварена с политика. Още повече, когато казваш, че целта ти е да дадеш на София символ на нова и модерна България. Този символ няма как да не бъде контрапункт на предишния символ, който се свързва с друг период от историята на страната ни. \nЦелта на мероприятието е чисто идеологическа - новото (демократичното) израства върху руините на старото (тоталитарното). Никаква деидеологизация не може да се постигне с построяването на 14-метрова бронзова конструкция. Точно обратното ще стане. Поставянето на \"скулптурата-сграда\" ще възобнови стари спорове и предвид нивото на политическата култура само ще усили напрежението. \nТова се е осъзнавало от организаторите на мероприятието. Нямаше никакъв конкурс. Буквално в 12 без 5 на софиянци се сервира, че има такова нещо, обществените обсъждания се проведоха за отрицателно време, а мястото, забележете, го е посочил не главният архитект, а авторът Деянофф. Столичният съвет прегърна и одобри идеята по-малко от месец, след като стана широко известна. Бързат. Бързат да го пробутат, защото знаят, че нещо не е наред, че правят поредната глупост и ще ги \"ядат\". \nСама по себе си \"Бронзовата къща\" е интересна, но тя не е за това място. По-добре е то да остане празно или поне да върнат саксиите с цветенцата. Иначе продължава войната с паметниците и паметта, а това няма да доведе до нищо хубаво. \nМежду другото учителят на Деянофф във Виена имал фамилия Пистолето...     \n", "date": "2017.11.10", "title": " Камък върху камък"}
{"url": "http://duma.bg/node/155738", "text": "И каква стана тя - за какво се мори цял ден слугинажът на ГЕРБ по телевизии, форуми и социални мрежи? За какво Иво Христов прибързано тръгна да се извинява? Сега остана ли у някого и капка съмнение в истинността за \"дебилите\", след като часове по-късно Борисов потвърди думите му с впечатляващо изказване в Брюксел: \"Юнкер все още пази чертежите ми на газовите пътища\". Няма що - умните хора вече имат реален газопровод, а \"80% дебили\" имат чертежи на такъв. \"Чертожникът\" и неговият ментор дори си направили снимка. А каква Далновидност, Гордост, Красота и Благородство на аристократи струи от нея... И целувки. \nПоследното посещение при \"началниците\" обаче поражда не само иронични усмивки. Такава показна надменност без всякаква връзка с реалността отдавна не е била на мода. Сцените на взаимното цунки мунки, обещанията за \"добър доклад за корупцията\", готовността на Жан-Клод да бъдем приети начаса в Шенген и еврозоната - всичко това прелива от наглост и пълно пренебрежение към истината и към дереджето на българина. Той отдавна се пита не е ли време Европа да му обърне и на него внимание, не само на своята партийно- политическа пионка. Нищо че телевизиите и личните Му вестници се съсипаха да венцеславят \"историческото\" заседание в Брюксел. \nХодиш там да те потупат по рамото и си вече самодоволен. Навремето и Живков се прегръщаше с Брежнев, но поне \"оная\" целувка докара на България 2 млрд. преводни рубли. Днешното си е срам и позор, погледнато отвсякъде. Няма и месец, откакто у нас бе на посещение еврокомисарката по правосъдието Вера Юрова, която заяви на Цацаров, че иска да види реална борба и резултати по отношение на корупцията. А извън дипломатичното и дежурно \"на прав път сте\", не пропусна да каже, че мониторингът над страната ни остава, неясно докога. Впрочем не е нужно да ни го казват отвън - примерите за вихрещата се корупция у нас под управлението на ГЕРБ са повсеместни в последно време, та битката с нея изглежда обречена. \nА в това време един друг нереализирал се в политиката \"колос\" - Плевнелиев, вече бил в управата на автомобилен клъстер, от което пък се правят внушения, че едва ли не България започва да произвежда БМВ-та и \"Фолксвагени\", а не само платки за коли... Създал съм 75 000 работни места, отворил съм 135 предприятия у нас за 5 години в цели три сектора, хвали се сам той пред един обслужващ властта вестник! Моля? Някъде да сте чували или чели подобна статистика? А да забелязвате навалица от инвеститори на опашка да дойдат у нас? Може би работниците в тях ще бачкат за африкански заплати при европейски цени на живот. Ами къде са специалистите - няма ги вече, отдавна напуснаха... Впрочем ето още една причина човек да не си купува \"европейски\" автомобил, както се шегуват някои в мрежата - 80% е рискът в него да има българска част. \nСлед всичко това, което ни се стоварва ежедневно, кажете, че не живеем в истинска Дебилиада. Както рече и Цветанов вчера, при тези \"много високи оценки за България, за правителството и премиера Борисов (от Жан-Клод Юнкер - б.р.), означава, че няма как да има политическа сила, която да поиска вот на недоверие.\" Ето я и най-голямата подигравка с българския народ. А после Иво Христов ни бил виновен! \n     \n    \n", "date": "2017.11.10", "title": "Цунки мунки..."}
{"url": "http://duma.bg/node/155703", "text": "Каталунската криза изглежда вече е причинила не само икономически щети на Испания, но разделя и обществото. Това сочи проучване, цитирано от испански медии. Почти една четвърт от испанците, без да се броят жителите на самата Каталуния, не купуват продукти, произведени в тази част от страната. В случай на независимост на региона, почти 50% от испанците са уверили, че няма да купуват стоки от Каталуния. \nПроучването посочва, че повече от 77% от респондентите подкрепят решението на компаниите да напуснат Каталуния и да се прехвърлят на други места в Испания. От 1 октомври броят на фирмите, които са направили тази стъпка, е над 2 хил. \nОт своя страна министърът на икономиката, индустрията и конкурентоспособността на Испания, Луис де Гиндос Хурадо вярва, че е необходимо да се подкрепят каталунските предприятия, а не да се бойкотират. \nМеждувременно отстранените каталунски лидери, които се борят да не бъдат екстрадирани от Белгия в Испания, разпространиха писмо, в което призовават за подкрепа на предстоящите регионални избори от партиите, подкрепящи независимост на Каталуния. Под писмото са се подписали регионалният лидер Карлес Пучдемон и други четирима бивши каталунски министри. \n\"Време е да изгоним от каталунските институции тези, които искат да ги контролират чрез преврат\", пише в писмото, публикувано в туитър. Лидерите визират безпрецедентните мерки на испанските власти да попречат на Каталуния да се отдели от Испания.   \n", "date": "2017.11.10", "title": " Каталунската криза разделя испанското общество"}
{"url": "http://duma.bg/node/155704", "text": "Пълната блокада, наложена от Саудитска Арабия на Йемен, може да доведе до масов глад и в без това бедстващата страна. За това предупреди предупреди зам. генералният секретар на ООН за хуманитарните въпроси Марк Лоукок. Той направи това изявление, след като информира накратко Съвета за сигурност относно критичната ситуация. \nООН настоява да бъде осигурен незабавен достъп на хуманитарна помощ чрез отварянето на пристанищата, летища и т.н.  \nСаудитците затвориха въздушното пространство и границите на Йемен, след като в събота ракета, изстреляна от местни бунтовници, беше прихваната в опасна близост до Рияд. \nНай-малко 10 хил. са жертвите на войната в страната. Епидемията от холера взе хиляди жертви, а стотици хиляди други са болни. 17 млн. са зависими от доставките на храни от чужбина, а 7 млн. са непосредствено застрашени от глад.     \n", "date": "2017.11.10", "title": "Масов глад заплашва Йемен"}
{"url": "http://duma.bg/node/155705", "text": "Сирийските и съюзническите сили освободиха Албу Камал, който беше последният голям град в ръцете на \"Ислямска държава\" (ИД). \"Нашите въоръжени сили, подкрепяни от съюзниците, освободиха Албу Камал в провинция Дейр ез Зор\", се казва в изявление на държавната агенция САНА. \nВойниците навлязоха в града до границата с Ирак в сряда. През последните няколко седмици около 120 хил. души бяха разселени от Албу Камал. \n\"Ислямска държава\" все още има малко присъствие в източната част на провинция Хомс, в южните покрайнини на Дамаск и в южната провинция Дараа, както и в малкия иракски град Рава по долината на Ефрат. \nМеждувременно френският президент Еманюел Макрон заяви, че ИД е изправена пред пълно военно поражение в Ирак и Сирия в рамките на месеци, но предупреди, че битката срещу джихадизма ще продължи. \"Спечелихме в Рака и следващите седмици и месеци, съвсем сигурно, ще постигнем пълна военна победа на иракска и сирийска територия\", каза държавният глава пред френски военни в Абу Даби. \"Но това няма да бъде краят. Дългосрочната стабилизация и съпротивата срещу терористичните групи ще продължи\", допълни той. \nМакрон беше в столицата на Обединените арабски емирства за откриването на \"Лувъра - Абу Даби\". Това е първият музей, който носи популярното име извън Франция, приветствен като \"Мост между цивилизациите и религиите\".   \n", "date": "2017.11.10", "title": "Свободен е последният сирийски град, държан от ИД"}
{"url": "http://duma.bg/node/155706", "text": "Американският президент Доналд Тръмп ще се срещне с руския си колега Владимир Путин днес, в петък, в кулоарите на Азиатско-тихоокеанския форум за икономическо сътрудничество (АТИС) във Виетнам. Това обяви съветникът на руския президент Юрий Ушаков, цитиран от руски медии. \nТой добави, че двамата държавни ръководителите се очаква да обсъдят текущите ситуации в Сирия и на Корейския полуостров.  Двамата държавни глави ще засегнат и състоянието на двустранните отношения, които се намират \"на най-ниска точка, направо в кризисно положение\". \nВ САЩ тече разследване от няколко институции, включително от специалния прокурор Робърт Мюлър, за намесата на Русия в американските президентски избори през 2016 година. Срещу бившия шеф на предизборния щаб на Тръмп - Пол Манафорт, бяха повдигнати редица обвинения, включително за заговор срещу САЩ и пране на пари. Търговският министър на САЩ Уилбър Рос, назначен от Тръмп, пък има обща компания с хора от приближения кръг на Путин. \nТази среща ще бъде втората между Тръмп и Путин, като първата беше по време на срещата на върха на Г-20 в Хамбург през юли. \nПомощникът на руския президент уточни, че Москва е готова за \"отделна обстойна двустранна среща\", тъй като \"има какво да се обсъжда\". \nОт своя страна държавният секретар на САЩ Рекс Тилърсън обяви, че срещата ще се състои, ако лидерите имат \"какво да обсъдят по същество\". \nПо-рано Доналд Тръмп определи евентуални разговори с руския лидер като важни. По думите му, Москва може да помогне да се засили натискът върху Пхенян. Освен това той възнамерява да обсъди с Путин урегулиране на кризата в Украйна, пише РИА \"Новости\". \nЗасега американският президент е доволен от азиатската си обиколка. Той посети Япония, Южна Корея и Китай, съсредоточавайки се основно върху Северна Корея, опитвайки се да се справи с оръжейните програми на комунистическата държава и да насърчи международното сътрудничество по въпроса. Тръмп постигна по-топъл тон с Китай, хвалейки лидера Си Дзинпин за неговото управление на ядрената заплаха в Северна Корея, съобщи Ройтерс. Той изненада мнозина, когато каза, че \"не обвинява Китай\", че \"се възползва\" от САЩ по отношение на техния търговски дефицит. В същото време той призовава Си Дзинпин да \"работи много усилено\", за да убеди Северна Корея да се откаже от ядрената програма. \nСи Дзинпин и Тръмп обявиха, че техните страни са подписали бизнес сделки на стойност 250 млрд. долара. \"Държавната визита на американския президент Доналд Тръмп беше успешна, това е историческо събитие\", коментира Си Дзинпин на съвместна пресконференция с Тръмп. \n\"Заедно сме очертали насоки и разработихме пътна карта за развитието на китайско-американските отношения в бъдеще. така че консенсусът, който постигнахме, ще донесе още по-голяма полза на народите на нашите държави и на хората по света\", допълни китайският държавен глава.   \n", "date": "2017.11.10", "title": "Тръмп и Путин се срещат във Виетнам  "}
{"url": "http://duma.bg/node/155708", "text": "Турски граничари заловиха над 500 мигранти \nТурските гранични власти задържаха 575 мигранти, които са се подготвяли да преминат нелегално в България и Гърция, съобщи Дирекцията за сигурност в Одрин, цитирана от БГНЕС. Задържаните мигранти идват от Мароко, Пакистан, Египет, Сирия, Афганистан и Мианмар. \nНад 100 потенциални терористи задържаха в Турция \nПолицията в Турция е задържала най-малко 101 заподозрени за връзки с радикалната групировка \"Ислямска държава\" в рамките на мащабна антитерористична операция, извършена в столицата Анкара. В акцията са участвали 1500 полицейски служители. Полицията е извършила проверки на 240 различни адреса в различни квартали на Анкара, в рамките на които е иззела дигитални и други материали, свързани с терористичната групировка. \n Пропуски в системите за сигурност на летищата в САЩ \nДепартаментът за вътрешна сигурност на САЩ е провел серия от проверки на американските летища и е стигнал до заключението, че системите за сигурност в тях работят изключително неефективно. Според източници на Ей Би Си служители на ведомството са работили под прикритие и са установили, че голяма част от летищните служби за сигурност не могат да изпълняват адекватна проверка нито на пътниците, нито на багажа в 80% от случаите. Проблемите се дължат както на оборудването, така и на методите, които се използват.   \n", "date": "2017.11.10", "title": "Кратки новини"}
{"url": "http://duma.bg/node/155709", "text": "Високопоставен представител на Европейската комисия заяви, че страната не е готова за \"чисто\" излизане от сегашните спасителни програми и в частност от третата, чийто срок изтича през август догодина, предаде БТА, позовавайки се на в. \"Прото тема\". Затова се очаква Атина да обяви нов меморандум, който обаче ще се казва по друг начин. Макар че вече се е съгласило на такава програма, правителството на премиера Алексис Ципрас се прави на изненадано, твърди изданието. \nВ началото на миналата седмица висш европейски представител, запознат отблизо с целия ход на прилаганите досега от Гърция програми, посети за няколко часа Атина и се срещна с видни журналисти от гръцките медии. Основният извод от състоялата се неофициална дискусия за гръцката икономика е, че Гърция не може да издържи нова четвърта програма под формата на предишните три. От друга страна обаче, Атина все още не е готова сама да излезе на пазарите. В този смисъл не може да стане нито едното, нито другото. Затова Европа вече е започнала да разработва трето решение, което в друга страна в криза досега не е прилагано. \n\"С други думи, това ще е един нов костюм, ушит по мярката на Гърция\", каза европейският представител.   \n", "date": "2017.11.10", "title": " Гърция ще се нуждае от още заеми"}
{"url": "http://duma.bg/node/155710", "text": "Лидерите на ЕС очакват правителството на британския министър-председател Тереза Мей да подаде оставка до края на годината, съобщи лондонският в. \"Таймс\", като се позова на собствени източници. По данни на изданието в Брюксел се опасяват, че нестабилността на правителството на Мей може да доведе до смяна на премиера или до предсрочни избори, след които на власт ще дойде опозиционната Лейбъристка партия. \n\"Има сериозни трудности с политическото ръководство в Обединеното кралство, което става все по-крехко. Великобритания е много слаба, нестабилността на Тереза Мей значително усложнява преговорите по \"Брекзит\", цитира \"Таймс\" високопоставен европейски служител. \nВ същото време втори министър от кабинета на Мей подаде оставка. Министърът за международното развитие Прити Пател бе подложена на натиск заради разкрития, че се е срещала с премиера Бенямин Нетаняху и други високопоставени израелски представители, докато била на ваканция в Израел. Нито предварително, нито впоследствие Пател е уведомила Мей за това. Миналата седмица министърът на отбраната Майкъл Фалън напусна поста си след обвинения в сексуален тормоз. \nМеждувременно европейски източници заявиха, че ЕС е готов да започне търговски разговори по \"Брекзит\" в началото на следващата година, но Великобритания трябва първо да отговори на условията по развода през следващите няколко седмици.   \n", "date": "2017.11.10", "title": " Евролидерите очаквали оставката на Мей"}
{"url": "http://duma.bg/node/155711", "text": "Русия обучава сръбски наемници за избиването на украинци. Тя използва сръбски екстремисти при опита за преврат в Черна гора и за стимулиране на сепаратизма в Република Сръбска и в Босна и Херцеговина. Русия използва сръбския фактор за дестабилизацията на Република Македония. \nТова изказване пред \"Балкан инсайт\" на украинския посланик в Белград Олександер Александрович взриви отношенията между двете държави. \"Русия има голяма роля при създаването на напрежение между косовските сърби и косовските албанци. Властите в Москва продават военни самолети на Сърбия, за да създадат напрежение между Сърбия и Хърватия\", каза още дипломатът. \nСпоред украинския посланик в Белград \"Владимир Путин въобще не е загрижен за съдбата на Сърбия\". \"Той просто използва Сърбия за създаването на хаос и предизвикването на нови войни на Балканите, включително и Македония\", подчерта Олександер Александрович. \nВ сряда стана ясно, че Олександер Александрович е бил извикан в Киев за консултации с външния министър Павло Климкин. Двамата \"обсъдили двустранните отношения и участието на сръбски наемници в Донбас, в източната част на Украйна\", се казва в официално съобщение на украинското министерство на външните работи. \nСръбското външно министерство също реагира и заяви, че Сърбия няма да позволи да търпи щети в отношения, които не я засягат пряко. Сръбският министър на външните работи Ивица Дачич е извикал на свой ред за консултации в Белград сръбския посланик в Киев Раде Булатович. \n\"От началото на украинската криза Сърбия на няколко пъти съобщи, че зачита териториалната цялост на Украйна, което и доказа по време на председателството си на ОССЕ. Също така Сърбия предприе конкретни мерки срещу участието на сръбски граждани в бойни действия в чужбина, включително и в Украйна, с което показа, че спазва ангажиментите си съгласно международното право\", се казва в съобщение на сръбското външно министерство. Ивица Дачич се оплака от липсата на реакция от Киев \"за участието на украински наемници при извършването на престъпления, заедно с хърватските сили, срещу сръбския народ в Хърватия\". \"За разлика от Сърбия, Украйна не осъди тези действия\", пише още в съобщението от Белград. \nИнтервюто на Олександер Александрович пред \"Балкан инсайт\" бе излъчено преди пет дни.   \n", "date": "2017.11.10", "title": " Сблъсък между Киев и Белград  "}
{"url": "http://duma.bg/node/155712", "text": "Европейската комисия (ЕК) очаква средногодишната инфлация в България да достигне 1,0% за тази година, съобщиха от Министерството на финансите (МФ). Брюксел отбелязва, че инфлацията, която е била отрицателна в продължение на три години, сега вече е положителна благодарение на силното вътрешно търсене, а също така на по-високите административни цени за комунални услуги и възстановяването на енергийните цени и цените на суровините. Прогнозата е средногодишната инфлация да се ускори до 1,5% през 2018 г. и 1,6% през 2019 г. \nЕК повиши очакванията си за растежа на българската икономика до 3,9% през 2017 г. и 3,8% през 2018 г., в сравнение с очакван ръст съответно от 2,9% и 2,8% според пролетната прогноза. Ревизията се дължи както на доброто представяне на икономиката през първата половина на годината, така и на ревизията на данните за БВП за 2016 г. \nОчакванията за положително развитие на пазара на труда се запазват в средносрочен хоризонт. Растежът на заетостта през 2017 г. се прогнозира да бъде 0,7 на сто, подкрепен от вътрешното търсене и най-вече инвестициите. За следващите две години ЕК очаква темпът на нарастване на заетите да се забави до 0,4% и 0,3%, поради ограниченото предлагане на труд. \n    \n", "date": "2017.11.10", "title": " ЕК очаква инфлацията у нас за 2017 г. да достигне 1%"}
{"url": "http://duma.bg/node/155713", "text": "Вносът на България от трети страни през периода януари - септември 2017 г. се увеличава с 25% в сравнение със съответния период на предходната година и е на стойност 15,5 млрд. лева. Това показват данните от Националния статистически институт (НСИ). Най-голям е стойностният обем на стоките, внесени от Руската федерация, Турция, Китай и Сърбия. \nНай-голямо процентно увеличение е отчетено в секторите \"Необработени материали, негодни за консумация - 59,9%, и \"Мазнини, масла и восъци от животински и растителен произход\" - 42,6 на сто. \nИзносът на България за трети страни за деветте месеца на годината бележи ръст от 15 на сто в сравнение със съответния период на предходната година и е на стойност 13 млрд. лева. Основни търговски партньори на България са Турция, Руската федерация, Китай, Сърбия, Македония и САЩ, които формират 52 на сто от износа ни за трети страни. През септември 2017 г. експортът на България за трети страни нараства с 1,7% спрямо същия месец на предходната година и е в размер на 1,3 млрд. лв. Най-голям ръст в сравнение със същия период на 2016 г. е отбелязан в секторите \"Артикули, класифицирани главно според вида на материала\" - 51,4%, и \"Разнообразни готови продукти\" - 29,6%. Спад е отчетен в секторите \"Храни и живи животни\" - 8,2%, и \"Минерални горива, масла и подобни продукти\" - 7 на сто. \nВъншнотърговското ни салдо с трети страни за деветте месеца на годината е отрицателно - в размер на 2,5 млрд. лв.      \n", "date": "2017.11.10", "title": "С 25% се увеличава вносът у нас от трети страни до септември"}
{"url": "http://duma.bg/node/155714", "text": "Външнотърговското салдо на България с ЕС за периода януари - август 2017 г. е отрицателно и е на стойност 1,791 млрд. лева.  \nЗа януари - август 2017 г. износът на България за ЕС се увеличава с 11% спрямо същия период на 2016 г. и е на стойност 22,4 млрд. лева, съобщиха от НСИ. Основни търговски партньори на България са Германия, Италия, Румъния, Гърция, Франция и Белгия, които формират 67,9% от износа за държавите членки на ЕС. През август 2017 г. износът за ЕС нараства с 9,4% спрямо същия месец на предходната година и е в размер на 2,9 млрд. лева. \nПри експорта на България за ЕС за януари - август 2017 г. в сравнение със същия период на предходната година най-голям ръст е отбелязан в секторите \"Минерални горива, масла и подобни продукти\" - 32%, и \"Артикули, класифицирани главно според вида на материала\" - 29,2%. Най-голям спад се наблюдава в секторите \"Безалкохолни и алкохолни напитки и тютюн\" - 13,1%, и \"Необработени материали, негодни за консумация\" - 10,3 на сто. \nВносът на България от ЕС за януари - август 2017 г. се увеличава с 10% спрямо същия период на 2016 г. и е на стойност 24,1 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция. През август 2017 г. вносът на България от държавите членки на ЕС нараства с 12,3% спрямо същия месец на предходната година и е в размер на 3,1 млрд. лева. При вноса от ЕС от януари до август 2017 г. в сравнение със същия период на 2016 г. най-голямо увеличение е отчетено в секторите \"Необработени материали, негодни за консумация\" - 53%, и \"Минерални горива, масла и подобни продукти\" - 34,1%. Най-голямо намаление се наблюдава в сектор \"Безалкохолни и алкохолни напитки и тютюн\" - 3 на сто.      \n", "date": "2017.11.10", "title": " Външнотърговското ни салдо със страните от ЕС е на минус 1,8 млрд. лева"}
{"url": "http://duma.bg/node/155715", "text": "В края на третото тримесечие на тази година кредитите за бизнеса и домакинствата са достигнали 51,096 млрд. лева, при 4,2% годишен ръст. Това сочат предварителните данни на Българската народна банка (БНБ). За сравнение годишното увеличение към края на юни е било 3,5 на сто, показва още статистиката на БНБ. Броят на изтеглените от банките заеми в края на третото тримесечие на тази година са 2,784 млн. броя и на годишна база броят им нараства с 0,9%, докато в края на юни повишението за трите месеца спрямо миналата година беше 1%. В края на септември спрямо края на второто тримесечие броят на тези кредити се повишава с 0,7%, а размерът им - с 1,4%. Размерът на заемите за бизнеса в края на септември възлиза на 31,585 млрд. лева и бележи ръст от 3,1% на годишна база в сравнение с 2% увеличение за трите месеца до края на юни. В края на третото тримесечие на тази година броят на кредитите за фирмите са 152 хил. броя, като се повишават на годишна база с 8,7%, докато ръстът в края на второто тримесечие спрямо същия период на 2016 г. беше 9,3%. По данни на БНБ броят на кредитите за бизнеса на фирмите в края на септември нараства с 0,3% на тримесечна база, а размерът им се увеличава с 1,6 на сто. Размерът на заемите за домакинствата нараства на годишна база с 5,9% и достига 19,511 млрд. лева, докато в края на второто тримесечие ръстът беше 6% спрямо вторите три месеца на 2016 г. В края на септември, в сравнение с края на юни, броят на тези кредити нараства с 0,7%, а размерът им - с 1,3%. \nСпоред предварителните данни на БНБ спестяванията на бизнеса и домакинствата у нас в края на септември са 67,509 млрд. лева и нарастват с 8,2% на годишна база, докато в края на юни годишният ръст беше 6,9%. В края на третото тримесечие депозитите са 10,566 млн. броя и намаляват с 3,6 на сто в сравнение с година по-рано, докато годишното намаление  в края на юни беше 3,5%. В БНБ отчитат, че през третото тримесечие спрямо края на второто броят на тези депозити намалява с 0,7%, а размерът им се повишава с 3,2%. Към 30 септември спестяванията на бизнеса възлизат на 21,102 млрд. лева и отбелязват годишен ръст от 13,5%, докато  годишното повишение в края на второто беше 9,7%. Депозитите на фирмите в края на септември са 613 хил. броя, като броят им се увеличава с 5% на годишна база, докато в края на юни годишният ръст беше 5%. Според експертите на централната банка спрямо края на юни броят им нараства с 1%, а размерът им - със 7,5%. Най-голям е ръстът на депозитите на бизнеса между 200 хиляди и 500 хил. лв., като за една година те са се увеличили с 14,8%. Най-малко е увеличението на спестяванията до 1000 лева, които на годишна база нарастват с 3,4 на сто. \n    \n", "date": "2017.11.10", "title": "4,2% ръст на кредитите на домакинствата за третото тримесечие  "}
{"url": "http://duma.bg/node/155716", "text": "В България има 144 доказани находища на минерални води, от които едва 13 се експлоатират. Този огромен природен национален ресурс може да направи страната ни богата, но вместо каузата да ни обединява, за пореден път тя ни разединява, става ясно от становища на експерти, цитирани от БТА.  \nПриетият на първо четене нов закон за храните в частта му за минералните води разбуни духовете и предизвика гневни спорове вътре в бранша, а и извън него. Проблемът дойде основно от искането на вносителите на закона - Министерският съвет, търговските марки да бъдат заменени с името на извора. То срещна коренно различна оценка от страна на двете организации в сектора. \nСпоред Асоциацията на производителите на безалкохолни напитки в България (АПБНБ), обединяваща в себе си близо 70 на сто от фирмите в сектора, така предложените промените ще заличат съществуващи марки и инвестиции във водния сектор и ще размият отговорността за качеството на продукта и опазването на ресурса.  \nНапълно противоположно е мнението на Съюза на безалкохолната промишленост в България (СБПБ), който изцяло подкрепя проекта и смята, че зад атаката срещу него стоят мултинационалните компании. В Съюза на безалкохолната промишленост в България членуват едни от най-старите бутилиращи компании в страната - БУЛМИНВЕКС \"Горна баня\" и БК \"Горна баня\", както и Централният кооперативен съюз, \"Балдаран Спринг\" АД и други, и определят себе си за водещи в сектора. \nВ предложения законопроект досегашният термин \"Търговско наименование\" се заменя с \"търговско описание\".     \n", "date": "2017.11.10", "title": " Минералните води скараха браншовици"}
{"url": "http://duma.bg/node/155717", "text": "\"Електроенергийният системен оператор\" ЕАД се включва като стратегически партньор в проекта \"Трансгранично управление на непостоянните енергийни източници и инсталации за съхранение на енергия, позволяващи транснационален пазар на едро - CROSSBOW\". Общата му стойност е над 21 млн. евро, от които над 17 млн. евро е безвъзмездното съфинансиране. \nПроектът е финансиран със средства от програма \"Хоризонт 2020\" на Европейската комисия, а над 1.2 млн. лв. безвъзмездно ще получи ЕСО ЕАД за изпълнение на дейности по него. \n\"Даваме началото на проекта именно в навечерието на първото българско председателство на Съвета на ЕС - ясен знак, че сме ангажирани с приоритета за приложение на законодателството \"Чиста енергия за всички европейци\" и интегриране на електроенергийните пазари в Западните балкани\", каза Теменужка Петкова при откриването на срещата в Министерството на енергетиката. \nУчастниците в нея са от 14 държави, сред които и 8 оператори на преносни мрежи - България, Румъния, Македония, Сърбия, Гърция, Босна и Херцеговина, Хърватия и Черна гора. \nЕСО ЕАД има опит с разрешаването на експлоатационни проблеми, свързани баланса между производство и потребление на електроенергия. В тази връзка системният оператор ще участва в демонстрациите по CROSSBOW проекта с този актуален казус и предприеманите мерки. \n    \n", "date": "2017.11.10", "title": " ЕСО получава над 1.2 млн. лв. по транснационален проект"}
{"url": "http://duma.bg/node/155718", "text": "11 милиарда и 900 милиона лева е фискалният резерв на държавата към 30 септември т.г., обяви зам.- министърът на финансите Кирил Ананиев на заседанието на кабинета във вторник. От публикуваната стенограма от заседанието става ясно, че премиерът Борисов моли Ананиев да повтори числото. \n\"Сиреч това, което говориха - дълг, откраднали, изхарчили...\", казва Борисов. \"Гледали са друга държава и други цифри, сигурно\", отвръща Ананиев. \n\"Това, което е важно за догодина, господин премиер, е, че ние няма да имаме емисия на външен дълг, ще се намали с около 600 милиона дългът на държавата, с което ще отидем на 22,3% от брутния вътрешен продукт, което е едно много добро постижение. А в края на тригодишния период ще отидем на 20% от брутния вътрешен продукт, което ще ни нареди между второ и трето място, възможно е и второ място сред страните членки на Европейския съюз\", добавя Ананиев. \n\"Ето за това толкова искат да съборят правителството, затова, защото всичките тези дългове, това намаляване означава по-малко лихви към банките в света, които ни обслужват, носи и други предимства\". Такъв извод си вади Борисов в края на разглеждането на тази точка от заседанието. \n    \n", "date": "2017.11.10", "title": " 11 млрд. и 900 млн. лева е фискалният ни резерв "}
{"url": "http://duma.bg/node/155719", "text": "Европейската комисия одобри проекта за изграждане на 40 км от автомагистрала \"Струма\" в участъците Благоевград - Крупник, Кресна - Сандански и тунел \"Железница\". Общата стойност на отпуснатите средства от Кохезионния фонд на ЕС е 628 млн. лв, а националното съфинансиране - 111 млн. лева, съобщиха от МТИТС. \nСтроителството на Лот 3.1 \"Благоевград - Крупник\" започна на 31 август 2017 г. и в момента е в начален етап на изпълнение. На 20.09.2016 г. започнаха строителните дейности на Лот 3.3 \"Кресна - Сандански\" и на практика изпълнението скоро ще достигне 50%. В момента се провеждат обществените поръчки за изграждането на тунел \"Железница\", с прогнозна стойност 250 млн. лева. Участъкът е разделен на три лота, а срокът за изпълнението им е редуциран на 3 години. \nС друго решение от вчера Комисията одобри предложеното от българска страна изменение на ОП \"Транспорт и транспортна инфраструктура\" 2014-2020. С промените се прецизира обхватът на жп проектите, заложени за финансиране по ОПТТИ 2014-2020 г., като отпадат жп участъци, за които вече има осигурено финансиране от Механизма за Свързана Европа. Това са жп отсечките Волуяк - София - Елин Пелин, Костенец - Септември и жп възел Пловдив, които ще се изграждат със средства от МСЕ. \nПредвижда се разширение на обхвата на проекта за подготовка на жп линията Радомир - Гюешево, а целта е окрупняване на проекта по цялото направление от София до границата с Република Македония. Изменен е също и проектът за реконструкция на гарови комплекси по основната TEN-T мрежа, като жп гара Чирпан се заменя от жп гара Карнобат. В него са включени още жп гарите Стара Загора, Нова Загора, Казичене, Искър и Подуяне.   \n", "date": "2017.11.10", "title": " ЕК отпусна 739 млн. лв. за АМ \"Струма\""}
{"url": "http://duma.bg/node/155720", "text": "72 на сто от анкетираните предприемачи от малки и средни предприятия се оплакват от недостиг на работна ръка. Това стана ясно на провелата се вчера пресконференция на тема \"Ефективността на политиките на ЕС за малките и средни предприятия\", организирана от Европейския икономически и социален комитет (ЕИСК) и Асоциацията на индустриалния капитал в България (АИКБ). 46% от анкетираните успяват да намерят пазар и да реализират стоките си, а 42 на сто очакват за това помощ от държавата. Данните от проучването оповести Мариета Захариева, изп. директор на Изпълнителната агенция за малките и средните предприятия (ИАМСП). Около 70 на сто от запитаните са отговорили, че могат да разчитат на държавна помощ при започване на бизнес. 13 на сто смятат, че имат най-голяма нужда от субсидиите и възможностите да участват в европроекти. За 26% от анкетираните данъчните облекчения и ниските налози са основното, което бизнесът получава от държавата.  \nМалките и средни предприятия у нас са 392 721, което представлява 99,8% от всички предприятия. От тях средните, със заети лица от 50 до 249 души са 4552 броя, или 1,15%. Малките, които са между 10 и 49 души персонал, са около 6%. Болшинството предприятия в България са микропредприятия, в които са заети между 0 и 9 човека и представляват 92,5% от всички предприятия, стана ясно на конференцията. Според представители на бизнеса те са много важни, защото осигуряват голямата част от производството и от производството на БВП и заетостта. Според предприемачите обаче българската икономика е трудоемка и нископроизводителна. Усилията трябва да бъдат насочени към промяна на дефиницията за малки и средни предприятия и критерият брой заети да не е единствен определящ, смята още бизнеса.   \nСтановището на ЕИСК, представено от Милена Ангелова, е че все още съществува значителна неефективност както по отношение на формулирането, така и на прилагането на политиките за малките и средни предприятия, което възпрепятства ефекта от мерките за подкрепа на тези предприятия. \nВицепремиерът Валери Симеонов каза, че една от основните политики на правителството, насочена към повишаване на икономическия растеж и заетостта, се основава на Националната стратегия за малки и средни предприятия. Той уточни, че тази стратегия е разработена съобразно водещите принципи на т.нар. \"Акт за малкия бизнес\" и е обвързана с основните насоки на европейската политика по отношение на малки и средни предприятия, както и по отношение на стартиращите и разрастващи се компании. \nСимеонов посочи още, че основен приоритет на правителството е намаляването на административната тежест както за бизнеса, така и за гражданите. В момента тече пълен анализ във всички министерства, агенции, второстепенни разпоредители, буквално всеки ден отпадат процедури или се оптимизират съществуващите, заяви Симеонов.   \n", "date": "2017.11.10", "title": "72% от анкетираните предприемачи се оплакват от недостиг на кадри  "}
{"url": "http://duma.bg/node/155732", "text": "Депутатът от ПГ \"БСП за България\" Елена Йончева обяви датата, на която ще представи филма си за българо-турската граница \"Граница\". Той ще бъде излъчен в 15 часа на 13 ноември в клуб Перото\" на НДК. Документалната лента е около 20 минути и в нея има смущаващи факти, доколко е ефективно инженерно-възпрепятстващото съоръжение. Йончева е проследила и съществуването на бежански канали от Турция през България за Европа. Тя уточни, че първоначално не е имала намерение да прави филм, а е събирала факти за охраната на границата и изграждането на оградата, които да послужат като аргументи в дебата по темата. \"Още по време на предизборната кампания представители на ГЕРБ обясняваха, че границата се охранява много добре и как тя не може да се преминава. Моята информация като депутат от Хасково беше противоположна, но нямах доказателства. Накрая се събра достатъчно много материал и реших да го представя като филм\", сподели Йончева. \nПрипомняме, че след разкритията, които анонсира Йончева около изготвянето на филма, Министерският съвет трескаво обяви оградата по границата за обект на националната сигурност и я засекрети. Социалистите заподозряха, че управляващите се опитват да попречат на разследването на Йончева. ОТ БСП реагираха остро и настояха за незабавните оставки на вътрешния министър Валентин Радев и вицепремиера Валери Симеонов. Тогава лидерът на БСП Корнелия Нинова алармира, че след цензурата на правителството депутатите вече не могат да подлагат състоянието на граничната ограда на парламентарен контрол. Тя попита репортажът на Би Би Си, който казва, че корумпирани представители на българските власти помагат на мигранти да преминат през границата с Турция на път към Европа, също ли е нарушение и заплаха за националната сигурност. Нинова подчерта, че 3 месеца Йончева снима, говори със свидетели и събра документи, които уличават в корупция длъжностни лица. Засне в реално време преминаване на организирани групи мигранти и този филм показва паднала ограда, отворени шахти, безконтролно преминаване със стълби или под оградата, възмути се Нинова. \nВ края на октомври лидерът на БСП обяви, че партията ще покани всички европейски посланици и ще им предоставим кадрите от филма на Йончева, ще им представи и документите, които уличават правителството в корупция. \"От името на ПГ \"БСП за България\" обявявам, че всички ставаме съавтори на кадрите, документите и филма. Ще го излъчим и сме готови да понесем отговорност. Г-н Борисов, ще ви информираме специално кога и къде ще бъде излъчен този филм и очакваме да изпратите да ни арестуват 80 депутати от БСП\", закани се преди по-малко от месец Нинова. БСП обяви и гражданска подписка за \"съучастници\" в предполагаемото престъпление, свързано с филма за разследването на границата. \n    \n", "date": "2017.11.10", "title": "Елена Йончева представя филма си \"Границата\"  "}
{"url": "http://duma.bg/node/155733", "text": "Държавният глава Румен Радев определи като мисия на библиотеките дигитализацията на техните фондове. В София вчера той даде началото на националния форум \"Библиотеките днес\", в който се включиха представители на над 450 обществени библиотеки, целта на които е предоставянето на равен достъп до информация, възможности за придобиване на нови знания и умения от потребители. \nКато важна задача в процеса на дигитализация Радев посочи привличането на младите хора. Най-голямата заплаха за нашето бъдеще е да имаме млади невежи, нечетящи, необразовани хора, категоричен бе той. Президентът посочи, че е необходимо цялото богатство на библиотеките да бъде представено по подходящ за младите хора начин, така че то да е интересно и да осигурява бърз достъп до знание. \"От библиотеките можем да разберем какви сме били и къде сме в момента. От нашето отношение към библиотеките можем да разберем и какво е нашето бъдеще, защото именно библиотеките са институциите, където се създава, съхранява и предава през поколенията нашето интелектуално наследство и духовност\", обобщи президентът. За мен книгите и книжовността са стратегически ресурс на всяка нация, категоричен бе Радев.   \n", "date": "2017.11.10", "title": "Президентът призова за дигитализация в библиотеките"}
{"url": "http://duma.bg/node/155734", "text": "Русия очаква хората, които оскверняват паметници у нас, да бъдат открити и наказани. Това стана ясно от думите на говорителката на руското външно министерство Мария Захарова на редовния й седмичен брифинг. Тя отговори на въпроси за ситуацията с осквернения паметник на Съветската армия в София и за разразилия се спор кой е спасил българските евреи от смърт по време на Втората световна война. Припомняме, че рускинята обяви, че Червената армия има принос за спасяването на родните евреи от Холокоста. \nЗахарова припомни, че Русия редовно засяга проблематиката с паметниците и вижда, че  паметниците на героите от Втората световна война, освободили Европа и по-специално България от фашизма, са подлагани на нападения. \"Но, за съжаление, не виждаме адекватна реакция от страна на държавата. Става дума за неподвеждане на тези деяния под наказателна отговорност. По отношение на тези паметници се проявява отношението на хора, действащи извън контекста, извън последиците от Нюрнбергския процес\", коментира Захарова. Тя допълни, че има опити целият разговор да бъде пренасочен от реална оценка към историческата част, а нея трябва да коментират историците. \"Ние казваме, че е необходимо уважение към паметта на хората, дали живота си не за завоюването, а за освобождаването на други страни от фашизма\", допълни говорителката. Тя бе категорична, че страната няма намерение да започва дискусии на исторически теми, а само да бъдат чути и паметниците да бъдат поддържани в необходимото състояние.   \n", "date": "2017.11.10", "title": "Русия очаква наказания за оскверняване на паметници у нас"}
{"url": "http://duma.bg/node/155735", "text": "Парламентът да гласува кандидатурата за нов здравен министър е предвидено за днешното заседание. Преди дни бе оповестено, че настоящият финансов зам.-министър и председател на Надзорния съвет на НЗОК Кирил Ананиев ще заеме мястото на подалия оставка проф. Николай Петров. В деловодството на парламента вчера е постъпило проекторешението, с което премиерът Бойко Борисов предлага персонална промяна в МС. \nПредложението за Ананиев дошло лично от премиера. В началото на седмицата от ГЕРБ заявиха, че ако Ананиев бъде избран на поста, МЗ щяло да се управлява от \"добър финансист, който познава бюджета за здравеопазване\".  \nАнаниев е един от тримата здравни министри през последните 28 години, който не е от медицинското съсловие. Интересно е как би погледнал той като здравен министър на собствените си предложения отпреди няколко седмици в качеството му на финансист и председател на надзора на касата.   \n\"Аз предлагам да запишем следния текст: \"През 2018 г. НЗОК не заплаща за лекарствени продукти с ново международно непатентно наименование, за които е подадено заявление за включване в Позитивния лекарствен списък по чл. 262, ал. 6, т. 1 или 2 от Закона за лекарствените продукти в хуманната медицина, както и включени в ПЛС лекарствени продукти по чл. 262, ал. 6, т. 1 или 2 от ЗЛПХМ, които подлежат на заплащане за първи път през 2018 г.\". Това е записано в протокола от последното заседание на надзорниците от 25 октомври, което Ананиев ръководи. Той пояснява: \"Никаква нова молекула през 2018 г., нито тези, които са заявени вече, нито тези, които са одобрени, но не са започнали плащания по тях. Това е единственият начин, ако искате да намалим лекарствата\", казва Ананиев. По-нататък той пояснява, че \"нищо ново няма да договаряме\". На забележката на здравната зам.-министърка Лидия Нейчева, че \"тези са кандидатствали\", Ананиев отговаря: \"Няма да ги одобряваме\". \nЗа проекта на Закон за бюджета на НЗОК за 2018 г. гласуват петима от 9 надзорници: председателят Ананиев, който е и представител на МФ, здравните зам.-министри Нейчева и д-р Мирослав Ненков, Теодор Василев от КТ \"Подкрепа\" и Боян Бойчев от АИКБ. При гласуването представителят на КНСБ д-р Иван Кокалов е извън залата. Адвокат Андрей Дамянов от Националната пациентска организация гласува \"въздържал се\". От заседанието отсъстват изпълнителната директорка на НАП Галя Димитрова и представителят на БТПП проф. д-р Красимир Гигов. \nНа искането на Нейчева, от името на МЗ, таксите в размер на около 4 млн. лв., които НЗОК плаща на НАП за събиране на здравни вноски, да отпаднат, Ананиев отговаря: \"Тези хора много ни помагат, всяка година събират допълнително приходи от здравноосигурителни вноски. Някак си ще излезе много грозно. Не сме стигнали до тези пари. Според мен не бива да го правим\". На забележката на Теодор Василев, че е нонсенс да се плаща на държавна агенция, чиято работа по закон е да събира данъци и осигуровки, Ананиев отговаря: \"Това й беше вменено допълнително. Нали вие си ги събирахте преди\". Зам-министър Нейчева все пак е на мнение, че със спестените от таксите 4 млн. лв. може да бъдат увеличени парите в извънболничната помощ.   \n", "date": "2017.11.10", "title": "Парламентът гласува кандидатурата на Кирил Ананиев за здравен министър"}
{"url": "http://duma.bg/node/155736", "text": "За наличието на радикален ислям в България призна министърът на отбраната Красимир Каракачанов на заседание на парламентарната военна комисия вчера. Той заяви, че в службите има анализ за радикалния ислям сред мюсюлманската общност. Аз смятам, че това е голям проблем, категоричен бе министърът и подчерта, че това не е проблем, който трябва да се замита под килима. \nПо думите на Каракачанов радикален ислям имало сред ромите в някои от гетата и в някои райони на Източните Родопи сред българите мюсюлмани. Сред турските мюсюлмани нямало радикален ислям. Фереджета и бради се пускали заради паричен стимул, стана ясно от коментара на Каракачанов. Военният министър е убеден, че за този проблем трябва да се говори и да се вземат мерки. \nПовод за изявлението на Каракачанов бе питане от депутата от ДПС Джейхан Ибрямов, който прочел във вестник \"Българска армия\" анализ за радикализация сред мюсюлманите у нас. Там се посочвало, че имало радикален ислям сред българските мюсюлмани. Правителството и службите не са излизали с такова становище, отбеляза Ибрямов. Каракачанов обясни, че публикацията е изследване на научен работник. Добре е такива неща да се знаят от българското общество, категоричен бе той. Джейхан Ибрямов пък предупреди, че да се поставят всички мюсюлмани под общ знаменател е опасно за националната сигурност. \nПо-рано вчера Главното мюфтийство призова правителството да приеме работно определение и за ислямофобията. Искането е отправено в открито писмо до премиера, директора на дирекция \"Вероизповедания\" Емил Велинов и до председателя на Комисията за дискриминация Ана Джумалиева и е по повод правителственото решение за приемане на работно определение за антисемитизма. От мюсюлманското вероизповедание искат и решение за определяне на координатор по ислямофобията, нетолерантността и дискриминацията срещу мюсюлманите в страната. \n    \n", "date": "2017.11.10", "title": " Каракачанов призна за радикален ислям в Източните Родопи  "}
