{"url": "https://duma.bg/tsatsarov-i-simeon-naydenov-sa-edinstvenite-kandidati-za-kpkonpi-n204408", "text": "Изборът за нов шеф на Комисията за противодействие на корупцията и отнемане на незаконно придобито имущество (КПКОНПИ) е на финалната си права, след като вчера изтече срокът за номинации. За фаворит е смятан Сотир Цацаров, който е кандидатура на ГЕРБ и \"Обединени патриоти\", \"Воля\" излъчи народния представител Симеон Найденов. Двамата ще бъдат изслушани от парламентарната комисия за борба с корупцията и конфликт на интереси днес, а на 3 декември ще застанат пред всички депутати в Народното събрание. В концепцията си за председател на КПКОНПИ Цацаров използва части от текста, който представи при избора си за главен прокурор. Той обещава да създаде обществен съвет към КПКОНПИ \"с равна възможност за участие на неправителствени организации, чиито цели и дейност имат антикорупционна насоченост\". Цацаров планува анализ на натовареността на отделните дирекции и отдели, както и с преразпределение на щатни бройки между тях. Ще има проверки за почтеност, които ще бъдат променени изцяло, като щели да се взаимстват добри практики от чужбина. Цацаров иска да види \"реалната картина за степента на лоялност на служителя към Конституцията и законите, както и за податливостта му към корупция и към поведение, представляващо корупционен риск\". Цацаров смята, че има нужда от поне още една нова дирекция - \"Информационно обслужване и технологии\", която да следи както поддържането на публичните електронни регистри, така и за техниката и програмите. Обещава всеки месец да прави преглед на \"всички започнати проверки на прояви на корупция от лица, заемащи висши публични длъжности, и планиране по всяка проверка на конкретни действия\".", "date": "2019.11.28", "title": "Цацаров и Симеон Найденов са единствените кандидати за КПКОНПИ"}
{"url": "https://duma.bg/bsp-se-vazdarzha-za-promenite-vav-vissheto-n204410", "text": "Изявени специалисти от практиката ще могат да преподават във висшите училища, гласи една от поправките в Закона за висшето образование, които вчера бяха приети на първо четене в пленарната зала на НС. Не са записани обаче никакви критерии и изисквания за хората от практиката, които ще преподават, изборът е оставен на факултетните съвети. Депутатите от БСП за България обявиха, че се въздържат при това гласуване.   Според законопроекта, внесен от МС, до 10 на сто от общия хорариум в учебните часове за \"бакалавър\" и до 20% за магистър да могат да се провеждат от специалисти от практиката. И от ДПС, и от \"Обединени патриоти\" заявиха, че са необходими критерии, защото невинаги хората на бизнеса са подходящи за преподаватели. От ОП гласувах \"за\", но искат работна група от експерти и депутати да обсъди сериозно текстовете преди второто четене. Проектът за пръв път казва ясно, че при две отрицателни акредитации с оценка под 4 при 10-бална система висшето училище се закрива. Според Николай Цонков (БСП) проектът, променящ повече от половината закон, няма да подобри образованието, напротив, ще го влоши. Това, че министърът ще сключва договор за управление с ректора и ще контролира политиката му, не само нарушава автономията, но създава и риск за политически натиск. Освен това, частните вузове се изключват от държавното регламентиране, което създава неравнопоставеност и е в ущърб на държавните. Пътна карта пък ще ги регламентира единствено по принципа на местните нужди, което не е адекватно, а се създава и възможност за вдигане на студентските такси. За второто четене БСП ще внесе свои поправки към текстовете.      От ГЕРБ обявиха, че вузовете били съгласни с измененията, което не се потвърждава от внесените от тях становища.  ", "date": "2019.11.28", "title": "БСП се въздържа за промените във висшето"}
{"url": "https://duma.bg/sbogom-lambo!-n204412", "text": "Националният съвет на БСП и ПГ на \"БСП за България\" с дълбоко прискърбие съобщават, че на 76-годишна възраст след продължително и тежко боледуване си отиде Стефан Данаилов. Нашият Ламбо! Заместник-председател на Националния съвет на БСП, народен представител от \"БСП за България\", любимец на поколения българи, личност с огромен морален авторитет в редиците на партията и структурите на обществото. Той бе и завинаги ще остане в спомените ни като достоен и мъдър другар. Като съратник, който внасяше надежда и светлина сред нас, който ни даваше сили и вяра в най-тежките мигове на изпитания, който ни зареждаше с оптимизъм и ни учеше на смирение и човечност.  Приносът му в българската култура е исторически. За поколения българи той бе Народният артист. Над 150 роли в театъра и киното, десетки заслужени национални и международни награди. В незабравимите образи, които създаде, личеше мощен талант, изкусен професионализъм, ярка индивидуалност и мъжки характер. Но най-голямата награда за Стефан Данаилов е неизмерната любов на многомилионната публика. При телевизионното излъчване на филмите с негово участие улиците на българските градове и села опустяваха. С таланта си той бе една от личностите емблеми на България и българската култура пред Европа и света. Стефан Данаилов бе артист до мозъка на костите, живееше за театъра, за киното, за публиката, знаеше, че ще играе до края си, както и се случи. Влизаше в ролите си искрено и талантливо, отдаваше се докрай и получаваше голямата обич на хората. Като преподавател той бе любимецът на своите студенти, бе техен Учител по професионализъм и морал. За тях той бе Мастера, за българското образование по изкуствата бе човек-епоха, носител на уникален стил и почерк.  Стефан Данаилов бе част от лявата идея и политика по наследство, но и като дълбоко личен избор, направен със сърце и душа. Бе член на нашата партия 43 години, на нейния Национален съвет и Изпълнително бюро, шест мандата депутат от нейната парламентарна група, кандидат за вицепрезидент на България сред най-успешните министри на културата. Но не длъжностите го правеха важен и уважаван в нашата партия. Причината бе в неговия идеализъм, в неговата искреност, в емоцията, която влагаше! Затова той бе любимецът на цялата партия, бе и най-желаният оратор на партийни събрания и срещи, със своя авторитет имаше способността да отстоява ключови за партията решения и идеи. Бе най-силният морален коректив на партийните ръководства, когато грешаха, с подкрепата си помагаше за развитието и възмъжаването на младите социалисти, бе ценен съветник в трудните решения и липсата му дълго ще се усеща.  Той ни учеше и на национално съгласие - не делеше хората на \"наши\" и \"ваши\", в името на България намираше общ език с всеки, бе доайен на парламента и печелеше обичта и уважението на опоненти, показваше на българските граждани, че във важни моменти трябва да надмогваме политическите си различия, защото над нас е Отечеството!  Слаби са думите на скръбта по повод загубата му. Празнината, която остава, трудно ще бъде запълнена, личности от неговия мащаб се раждат много рядко. Но в нашите спомени Стефан Данаилов ще бъде жив. Привилегия е, че сме работили с него, че сме вярвали в едни и същи каузи.", "date": "2019.11.28", "title": "СБОГОМ, ЛАМБО!"}
{"url": "https://duma.bg/rumen-radev-ostava-nash-uchitel-po-neprestoreno-ritsarstvo-n204413", "text": "Стефан Данаилов беше и си остава наш учител по непресторено рицарство. Нашата морална скала, която не отстъпи нито веднъж от достойнството, и на всеки успя да покаже колко силна е светлината на обичта. Това заяви президентът Румен Радев по повод загубата на проф. Стефан Данаилов. Едва ли можем да си представим българското кино и театър без неговия талант и обаяние, отбеляза държавният глава. Той подчерта, че Данаилов е бил изпълнен с усещане за дълг към околните и не е останал безразличен към ежедневието на българите. До последния си час се вълнуваше от проблемите на България и вярваше, че има какво да даде, за да бъдат по-добри дните на нашия народ, заяви президентът. \"Дано всички, които се докоснахме до силния човек Стефан Данаилов, да сме успели да почерпим поне частица от неговата вяра, енергия, жажда за живот и за справедливост, смелост, непримиримост. Дано сме се научили да не се предаваме, да не се страхуваме да казваме със силен глас истините, в които вярваме. Да отстояваме мнението си категорично дори с цената на тежки критики, удари, разочарования. Аз научих от него, че доверието, макар и трупано дълго време, може да се загуби много лесно, само с един неправилен жест\", заяви вицепрезидентът Илияна Йотова. \"Следите остават\", завърши тя прощаването си с Ламбо. \"Стефан Данаилов остава в паметта ни като човек, който в битността си на министър на културата с лекота, желание и обич се трудеше за развитието на културата във всичките й сфери. Господ да утеши близките му в тези нелеки за тях дни, като им дарува сили да превъзмогнат скръбта от тежката загуба\", заяви патриарх Неофит. \"Стефан Данаилов беше мой добър приятел, голям актьор и човек! Смъртта му е голяма загуба за българите. Сбогом, беше голям мъж\", заяви премиерът Бойко Борисов. \"Осиротяха цветовете и зимата е някак си безкрайна... Сбогом, Мастъре!\", написа в социалните мрежи министърът на културата Боил Банов.", "date": "2019.11.28", "title": "Румен Радев:   Остава наш учител по непресторено рицарство"}
{"url": "https://duma.bg/balgariya-skarbi-za-stefan-danailov-n204414", "text": "Цяла България скърби за големия актьор, легендата на българското кино, общественик и политик проф. Стефан Данаилов. Той ни напусна на 76 години след тежко боледуване. С едноминутно мълчание депутатите сведоха глава пред паметта на своя колега и приятел. \"Общуването с проф. Данаилов беше истински празник. Ще го запомним с неговото обаяние, талант и артистичност. Той изгради завладяващи образи както на сцената, така и в знакови за филмовата история екранни произведения, за които получи топлото признание и обич на целия народ\", заяви парламентарният шеф Цвета Краянчева.  \"България загуби един от големите си синове. Стефан беше голям българин, обичан и уважаван от милиони хора. Той беше вселена от талант, емоция и мъдрост. БСП загуби една от най-авторитетните си личности и опора. След смъртта на татко, той стана мой втори баща. Загубих го. Ламбо, обичам те толкова много. Ще ми липсваш. Почивай в мир\", заяви през сълзи лидерът на БСП Корнелия Нинова. Тя припомни, че в много трудни моменти за партията проф. Данаилов е бил гласът на разума. \"Той ни събираше и обединяваше, помагаше ни да взимаме най-правилните решения. Винаги намираше време и сили да помогне на младите колеги\", подчерта Нинова. \"Почивай в мир, Ламбо! Думите се губят в този момент. Светла ще е паметта за теб винаги! Дълбок поклон!\", написа в социалната мрежа лидерът на БСП в София Калоян Паргов.  \"Личности като Стефан Данаилов са със собствена светлина и винаги остават в сърцата на хората. Нека да го запомним с многото невероятни роли, които остави, и с огромното му сърце\", призова актрисата и депутат от \"БСП за България\" Нона Йотова. \"Загубата е огромна за цяла България. Той помагаше много на студентите си и на всички около себе си. Нека го запомним с много невероятни роли, които остави, и с огромното му сърце\", подчерта колегата й от ГЕРБ Евгени Будинов. \"Със Стефан Данаилов си отива една епоха! Скърбя дълбоко за един голям талант, за един голям актьор и скъп мой приятел. Неговият въздух ще ми липсва много, но духом винаги ще сме заедно! Сбогом, Стефане!\", написа председателят на комисията по култура Вежди Рашидов. \"Паметта на Стефан Данаилов ще бъде пример за поколения наред. Познавам го като дългогодишен народен представител и министър на културата. Впечатлен съм от неговото присъствие, ентусиазъм и хъс. Неговата памет ще бъде пример за поколения наред. Стефан Данаилов е легенда на българското кино, легенда на българския парламентаризъм\", заяви д-р Хасан Адемов от ДПС.  \"Стефан Данаилов беше капитал за българската нация. Мъже като него се раждат веднъж на сто години. Велик мъж не само като актьор, а като човек\", каза Славчо Атанасов от \"Обединени патриоти\".  \"Едно име, което няма да остане във \"вчера\". Едно от значимите лица на БСП, което се откроява, предизвиква духовните сили, мобилизира и изисква вярност към идеал и истина. Обичан от всички, талантлив, обаятелен и разумен, подчинен на волята да е полезен на хората и България, личност с позиция и отстояване на решения, той ще продължава да ни води по пътя към добруване на обществото, на битките за справедливост. Чисто и свято е неговото дело - завет за всеки от нас. Вярата и ведростта му е символ, който има живот в бъдещето. Поклон, скъпи другарю Данаилов!\", написаха от Клуб \"Леви журналисти\". Редица представители на културните среди, актьорската гилдия, дори любимият му отбор ЦСКА също изразиха болката си от загубата му. \"Благодарим ти за всичко, което остави след себе си! Благодарим ти за ролите, за уроците, за талантливите ученици, за мъдрите слова и за отношението! Оставаш в сърцата ни като един от най-обичаните и най-уважаваните\", простиха се с Ламбо от Съюза на артистите в България.  В НС на БСП на \"Позитано\" 20 в София е оформен кът в памет на Стефан Данаилов, има и книга за съболезнования.                                      Прощаваме се със Стефан Данаилов на 2 декември, понеделник, в 11 ч. в Народния театър \"Иван Вазов\".", "date": "2019.11.28", "title": "България скърби за Стефан Данаилов"}
{"url": "https://duma.bg/a3-sam-sotsialist-n204415", "text": "Много пъти са ми задавали въпрос - абе, Ламбо, за какво ти е тази Партия, след като влезе в нея преди близо 40 години, когато вече бе утвърден в кариерата си на артист и политическата ти активност само те натоварва извън професията ти. Не съм влязъл в нея, защото съм чакал нещо да получа, а това се случи, чак когато вече знаех, че мога да дам нещо на идеята за повече хуманност и добруване на хората. Има една сравнително известна сентенция, че човек, който на младини не е бил левичар, е човек без сърце. А онзи, който на преклонна възраст е останал такъв, е мечтател. Не приемам буквално тази игра на думи, но знам, че социализмът е прогресивна идея, която заразява сърцата на младите и енергични дейни хора със страстта и стремежа към промяна, в търсене на справедливост в човешките отношения. Солидарността и солидарното общество са възможни, ако хората имат свобода и чувстват справедлива сигурна защита от държавата, ако житейската реализация е възможна за всеки член на обществото. Имам такава мечта, а имам и доказателства в живота си, че тя е възможна - затова съм социалист вече близо 40 години. Затова съм БСП! 30 юли 2016,   ", "date": "2019.11.28", "title": "A3 СЪМ СОЦИАЛИСТ"}
{"url": "https://duma.bg/zakriha-41-sredishtni-uchilishta-i-detski-gradini-n204409", "text": "От списъка със средищните образователни институции отпадат 11 училища и 30 детски градини, поради липса на минималния брой от 10 ученици или 4 деца, които пътуват от други населени места. Това реши вчера правителството с актуализиране на списъка на средищните детски градини и училища. В същото време в него се включват 31 нови детски градини и отделни групи в забавачки и 7 нови училища, които отговарят на изискванията за получаване на статут на средищни. Така общият брой на средищните образователни институции става 987 в над 660 населени места. Пътуващите деца в забавачките са 2069, в задължителна предучилищна възраст са 206, учениците са 1327, а пътуващите до 16-годишна възраст са 100. Промените са направени по искане на кметовете на общините и след проверка от регионалните управления на образованието.  От Списъка със защитените образователни институции, които иначе не могат да бъдат закрити, отпадат отпадат 6 детски градини и училища. Мотивите на правителството за закриването им са, че не отговарят на критериите. Новият списък включва 71 защитени детски градини и отделни групи в 96 населени места и 161 защитени училища в 106 общини.", "date": "2019.11.28", "title": "Закриха 41 средищни училища и детски градини"}
{"url": "https://duma.bg/advokat-lansira-berbatov-za-shef-na-bfs-n204442", "text": "Димитър Бербатов е идеален за президент на Българския футболен съюз, а Любослав Пенев може да се кандидатира отново за поста. Това заяви адвокатът по спортно право Радостин Василев пред Bulgaria On Air. \"Кашата в БФС е една и съща от 10 години, просто сега стана публично достояние. Този, който временно изпълнява длъжността, се казва Михаил Касабов. До избора на нов президент, шеф на БФС е Борислав Михайлов. Когато едно лице като Михайлов е подало оставка, единственият орган, който може да избере нов шеф на БФС, е Общо събрание. Господин Михайлов може и да реши да се кандидатира отново за шеф на БФС. За мен собствениците на клубове не би трябвало да участват в управлението на БФС. Отделен е въпросът, че е възможно първенството на България да се извади от юрисдикцията на БФС, както е в други държави. Бербатов е идеален за шеф на БФС, той има контакти, говори езици, видимо няма желание да краде, отворен е към модерното и просто трябва да се заобгради с експерти\", обясни Василев.", "date": "2019.11.28", "title": "Адвокат лансира Бербатов за шеф на БФС"}
{"url": "https://duma.bg/sportat-po-televiziyata-ludogorets-gostuva-na-tsska-moskva-v-liga-evropa-n204431", "text": "19.55 ЦСКА М - Лудогорец 17.45 Астана - Ман Юнайтед 19.50 Истанбул ББ - Рома 21.55 Спортинг Л - ПСВ 19.55 Ференцварош - Еспаньол 22.00 Арсенал - Айнтрахт Фр 17.35 Краснодар - Базел 19.40 Фейенорд - Рейнджърс 22.00 Лацио - Клуж", "date": "2019.11.28", "title": "Спортът по телевизията, Лудогорец гостува на ЦСКА Москва в Лига Европа"}
{"url": "https://duma.bg/taybe-yusein-e-borets-%E2%84%961-na-balgariya-za-2019-g-n204444", "text": "Тайбе Юсеин бе избрана за \"Борец на България\" за 2019 година. Тя заслужи наградата, след като стана европейска шампионка и сребърна медалистка от Световното първенство. Надеждата ни за медал от Олимпиадата в Токио завършва с усмивка отиващата си година, но е настроена и за тежка битка през 2020-а. \"Щастлива съм, че за поредна година ме избират за \"Борец на годината\". С едно малко изключение успях да постигна целите си за 2019 г. Не успях да спечеля само златния медал на Световното, Европейското беше завършено по отличен начин. Важното е, че спечелих квота за Олимпиадата в Токио, което беше цел №1. Пътят през 2020 г. ще бъде труден, но поне знам какво да очаквам, тъй като вече съм го вървяла. Надявам се този път да не се препъна на финалната права. За момента съм спокойна, надявам се така да е и занапред\", каза Юсеин след церемонията. Петър Касабов бе избран за \"Треньор №1 в борбата\" за 2019 година. Наставникът на женския национален отбор изрази задоволство от поредното признание, но допълни, че още много работа чака състезателките му през следващата година. \"Радвам се, че успях още веднъж да спечеля тази награда. За женската борба в исторически план е много добра година, защото за първи път се случва женският отбор да се класира на второ място отборно. Доволен и щастлив съм, че постигнахме това нещо и ще остане в историята. Другото радостно е, че се случва в третата ми година като старши треньор, което говори, че е имало да се върши работа, за да се достигне до този връх. Аз винаги работя за повече и искам да се развивам. Надявам се догодина да увеличим медалите. Знаете, че чакаме Олимпиадата с голямо нетърпение - дано да успея още веднъж да спечеля медали на самата Олимпиада. Казвам медали, защото сега имаме само една квота на Тайбе Юсеин, но се надяваме и останалата част от отбора за вземем квоти и да завоюваме медали\", каза Касабов.", "date": "2019.11.28", "title": "Тайбе Юсеин е борец №1 на България за 2019 г."}
{"url": "https://duma.bg/london-ne-e-gotov-za-voyna-s-rusiya-n204395", "text": "Обединеното кралство иска да предоговори задълженията си съгласно Конвенцията за касетъчни бомби от 2008 г., ако иска да спечели хипотетичен военен конфликт с Русия. Това пишат медиите на острова, позовавайки се на доклад на Кралския институт за обединени услуги за изследвания в областта на отбраната и сигурността (RUSI), който се явява и британски аналитичен център за отбрана. Изследването е преди среща на лидерите на НАТО в Лондон следващата седмица, която ще отбележи 70-годишнината на алианса. Проучването установява, че на въоръжените сили на Обединеното кралство липсва критична огнева мощ в сравнение с военните в Русия. То анализира военните способности в контекста на \"високоинтензивен конфликт между НАТО и Русия\". В доклада се казва, че \"подмладяването и модернизацията\" на британската наземна артилерия е \"спешен и критичен приоритет\". Касетъчните боеприпаси са заряди, оборудвани с голям брой експлозивни \"бомби с малък калибър\" за различни цели. Конвенцията за касетъчните боеприпаси е одобрена на 30 май 2008 г. на дипломатическа конференция в Дъблин и влиза в сила на 1 август 2010 г.  В момента 103 страни са част от конвенцията. Най-големите разработчици, производители и потребители на този вид оръжие - Русия, САЩ, Китай, Индия, Бразилия, Пакистан, Израел - не се присъединиха към този документ.", "date": "2019.11.28", "title": "Лондон не е готов за война с Русия"}
{"url": "https://duma.bg/bolnite-rabotnitsi-ne-sa-prestapnitsi-n204411", "text": "Със скандирания \"Болните работници не са престъпници\" и с плакати \"Не се правя на болен, за да не работя\", \"Аз съм лекар и не издавам фалшиви болнични\" около 2 хил. души от страната се включиха в протестния митинг-шествие. Протестът, организиран от КТ \"Подкрепа\", е срещу идеята на управляващите първият ден от болничните да не се плаща. Синдикатът настоява работодателите занапред да плащат не само първите 3, а първите 5 дни, при това не както в момента 70%, а 100%. Според синдиката и в момента работниците са ощетени, защото получават 70% от възнаграждението. Протестът се проведе, въпреки че преди дни управляващите уж оттеглиха идеята първият ден болничен да не се плаща.   Първоначалните намерения бяха протестът да се проведе съвместно с КНСБ, но оттам заявиха, че запазват стачна готовност.  Протестното шествие тръгна от пл.\"Княз Александър Батенберг\", насочи се към парламента, където бе внесена декларация с исканията на демонстрантите, след това недоволните се насочиха към Асоциацията на индустриалния капитал в България. Тази работодателска организация най-много настоява бизнесът да бъде разтоварен от плащането на болнични. В протестната декларация пише, че фонд \"Общо заболяване и майчинство\" изплаща както болничните, така и майчинството, което за трета година е замразено на 380 лв. с аргумента, че няма достатъчно средства. \"Заради неспирните реверанси към работодателите скоро в България няма да има нито кадри, нито дори граждани\", пише в документа. От \"Подкрепа\" искат да отпадне данъкът върху минималната заплата. Те настояват за спешна актуализация на добавката за нощен труд, която в момента е 25 ст., както и за ограничаване на извънредния труд и прилагане на сумираното изчисляване на работното време само в непрекъсваеми производства. Междувременно 35 дирекции \"Социално подпомагане\" в страната спряха работа за час. Служителите настояват за 40% базово увеличение на основната заплата. Протестът бе организиран от Националния синдикат на административните служители към КТ \"Подкрепа\". Проблемът при работещите в \"Социално подпомагане\" е от години, хроничен е, коментира президентът на КТ \"Подкрепа\" Димитър Манолов. Според него Агенцията за социално подпомагане вероятно е най-натоварената в държавата.  И Европейската конфедерация на профсъюзите подкрепи протеста срещу прехвърлянето на тежестта на болничните на работниците Генералният секретар Европейската конфедерация на профсъюзите на Лука Висентини изпрати нарочно писмо в подкрепа на КТ „Подкрепа”, чиито представители протестираха на 27 ноември. В него се посочва: „Напълно недопустимо е работодателите да искат да прехвърлят разходите за отпуск по болест на работниците. Българските работодатели е необходимо да участват в сериозен социален диалог и колективно договаряне, а не да правят неприемливи предложения. Всички най-успешни икономики в Европа имат силен социален диалог и колективно договаряне ... Условията на българските работници не са приемливи и ние се присъединяваме към вас в борбата ви за по-справедлива сделка за българските работници\".", "date": "2019.11.28", "title": " \"Болните работници не са престъпници\""}
{"url": "https://duma.bg/nakazaha-poboynitsite-ot-etar-n204445", "text": "Ръководството на Етър разгледа случая с инцидента, станал на тренировка на отбора във вторник, на която е имало размяна на удари между помощник-треньора Тодор Колев и капитана Иван Стоянов. Клубната управа порицава участниците в случката и им наложи съответни наказания, информираха от клуба. \"Помощник-треньорът Тодор Колев е временно отстранен от поста си до следващо решение, а на Иван Стоянов ръководството на клуба налага финансова санкция\", съобщи председателят на Управителния съвет на Етър и зам.-кмет на Велико Търново проф. Георги Камарашев.", "date": "2019.11.28", "title": "Наказаха побойниците от Етър"}
{"url": "https://duma.bg/germaniya-protiv-sasht-za-iran-n204397", "text": "Германия не споделя политиката на \"максимален натиск\" на САЩ по отношение на Иран, заяви на брифинг говорителят на германското външно министерство Райнер Бройл. \"Ние не споделяме политиката на \"максимален натиск\" на САЩ по отношение на Иран, продължаваме да работим за съхранението на СВПД и връщането на Иран към изпълнение на задълженията\", каза Бройл. Той потвърди, че \"на 6 декември във Виена ще се проведе заседание на съвместната комисия по иранската ядрена сделка на ниво политически лидери\". На 6 ноември Иран за четвърти път отказа да изпълни задълженията си по ядрената сделка и започна използване на центрофуги за обогатяване на уран в съоръжение във Фордо, докато ядрената сделка предполага комплексът в Натанз да бъде единственият за такива цели. ", "date": "2019.11.28", "title": " Германия против САЩ за Иран"}
{"url": "https://duma.bg/na-opashkata-sme-v-es-po-dyal-na-firmenite-investitsii-n204401", "text": "България е една от единадесетте държави в Европейския съюз (ЕС), в които инвестициите още не са се възстановили до предкризисните им нива. Това констатира Европейската инвестиционна банка (ЕИБ) в годишния си доклад за инвестициите, който обобщава резултатите от годишното проучване сред 12 500 предприятия в Европа. По-голямо изоставане се отчита само в Гърция. Другите държави, в които инвестициите буксуват, са Словения, Румъния, Кипър, Португалия, Испания, Латвия, Финландия, Хърватия, Литва - т.е. повечето страни от Източна и Южна Европа. На фона на данните, че 85% от фирмите в ЕС правят инвестиции, като делът им достига 95% във Финландия и Словения, в България този дял е най-нисък в ЕС - 67%, сочат още данните. Същевременно се очаква България да е сред страните в ЕС, в които държавните инвестиции ще засилват значението си в националните бюджети. Бюджетните планове показват, че инвестициите се колебаят около 2,9-3% от европейския брутен вътрешен продукт (БВП), което е под дългосрочна средна стойност от 3,2%. Инвестиционната активност в ЕС като цяло се е възстановила от рецесията, като инвестициите възлизат на близо 21,5% от БВП на блока, отбелязвайки по-бърз ръст от икономиката от 2013 г. насам, показват данните на ЕИБ. Това е с 0,5 процентни пункта над дългосрочното средно ниво. Фирмите обаче са песимистично настроени по отношение на политическата и регулаторна среда и сега очакват макроикономическият климат да се влоши на фона на спадащото търсене на европейския износ и отслабващото производство. Търговските войни и Brexit също допринасят за изострянето на напрежението. Така броят на фирмите в ЕС, които планират да намалят инвестициите, се увеличава за първи път от четири години.", "date": "2019.11.28", "title": "На опашката сме в ЕС по дял на фирмените инвестиции "}
{"url": "https://duma.bg/britanskata-mag-obzhalva-reshenieto-na-kzk-za-letishte-sofiya-n204400", "text": "Британската летищна група Manchester Airports Group (MAG) ще обжалва решението на Комисията за защита на конкуренцията (КЗК) за концесията на летище София пред Върховния административен съд (ВАС), съобщиха от компанията. Антимонополният орган потвърди по-рано този месец избора на консорциума „Соф Кънект“ за концесионер на аеропорта, обявявайки жалбите на останалите претенденти за неоснователни. В съобщението на англо-китайския консорциум се казва, че офертата му е най-добрата за България от гледна точка на дългосрочни икономически ползи за цялата страна. Неговото предложение към българското правителство съдържа сериозни планове за развитие и реконструкция на съществуващите терминали на летището, както и дизайн за напълно нов Терминал 3, който в завършен вид ще превърне софийския аеропорт в напълно отговарящ за водеща европейска столица. От компанията за първи път изпратиха снимки на своята концепция за това как трябва да изглежда Терминал 3. Консорциумът твърди, че изображенията ясно демонстрират „мащабността на офертата и предложената инвестиция от 1,5 млрд. евро, което е в основата на стратегията на MAG и което ще отличи летище София от останалите летища в региона“. \"Към момента сме напълно концентрирани в процеса по обжалване, защото вярваме, че има сериозни правни пропуски и непълноти в процедурата и очакваме да представим казуса пред компетентните органи“. Това каза в официалното писмо на компанията Андрю Харисън, изпълнителен директор на подразпределението за летищни услуги на MAG.", "date": "2019.11.28", "title": "Британската MAG обжалва решението на КЗК за летище София"}
{"url": "https://duma.bg/novo-nachalo-za-evropa-obeshta-fon-der-layen-n204399", "text": "Европейският парламент утвърди новия състав на Европейската комисия, която ще се ръководи от германския политик Урсула фон дер Лайен през следващите пет години. Комисията е одобрена от 461 евродепутати (от общо 707). 157 законодатели гласуваха против, а 89 се въздържаха. За сравнение Комисията на Жан-Клод Юнкер беше подкрепена от 423 депутати през 2014 г. Новата комисия ще започне работа на 1 декември. Преди гласуването новоизбраният председател на ЕК Урсула фон дер Лайен призова евродепутатите да подкрепят нейната Колегия на комисарите за \"ново начало за Европа\". Тя отправи призива по време на реч пред Европейския парламент. \"Ние често постигаме съгласие и да, понякога не се разбираме, но демокрацията работи така\", каза тя. В началото на речта си Фон дер Лайен поетично описа Нежната революция, която доведе до падането на комунизма в Чехословакия преди 30 г. \"Нежната революция... Това е Европа... става въпрос за хората, които се борят заедно за свободите си, за ценностите си\", отбеляза тя. Фон дер Лайен говори и за мултилатерализма и \"по-добър глобален ред\". Германският политик подчерта, че ЕС, за разлика от някои съюзници като САЩ, не се оттегля от международната сцена. \"Ние можем да оформим по-добър глобален ред. Това е призванието на Европа и това, което европейските граждани искат... Ние ще инвестираме в съюзи и коалиции за прокарване на нашите ценности\", продължи политикът. Урсула фон дер Лайен отбеляза, че през първите 100 дни ще се концентрират върху борбата с климатичните промени. Това ще бъде в сърцевината на икономическата политика на ЕС. Тя се ангажира и да се бори за свободна търговия. За миграцията Фон дер Лайен говори за баланс между ролята на Европа да приема и защитава бежанци и да заема твърда позиция за икономическите имигранти, които пристигат в ЕС без документи. Фон дер Лайен съобщи и за промени в името на ресора на българския еврокомисар Мария Габриел. Нейният ресор ще бъде преименуван на комисар по иновациите, изследванията, културата, образование и младеж. По време на речта си Урсула фон дер Лайен използва езиковите си умения по английски, френски и немски език. Тя завърши изказването си с думите \"Да живее Европа\" на трите езика. Лидерът на ПЕС Сергей Станишев каза в пленарната зала, че сега комисията на фон дер Лайен ще получи много повече подкрепа от социалистите заради \"сериозни политически ангажименти за прогресивна промяна на Европа и силния отбор от европейски комисари от левицата, с визия, компетентност и енергия\". \"Няма време за губене – хората очакват качествена промяна в живота си. Започнете веднага, имате само 5 години“, апелира евросоциалист №1.", "date": "2019.11.28", "title": "Ново начало за Европа  обеща Фон дер Лайен"}
{"url": "https://duma.bg/kola-bomba-ubi-17-dushi-v-siriya-n204396", "text": "Най-малко 17 души загинаха при атентат с кола бомба в Северна Сирия, съобщава Ройтерс. От турското министерство на отбраната обявиха, че зад нападението стоят бойци от кюрдските отряди за народна защита, които Анкара смята за терористична организация. Колата бомба е избухнала в село Тал Халеф, на запад от град Рас ал Айн, където миналия месец се водеха едни от най-тежките сражения в рамките на турската военна операция \"Извор на мира\". Вчера организацията за защита на човешките права Хюман Райтс Уоч (HRW) осъди злоупотреби, между които екзекуции и конфискации на домове в контролираната от Турция Северна Сирия, където Анкара заяви, че иска да презасели сирийските бежанци. \"Противно на разказа на Турция, че тяхната операция ще създаде „безопасна зона“, групите, които използват за администриране на територията, самите извършват злоупотреби с цивилни и дискриминации на етническа основа\", каза Сара Лий Уитсън, директор на клона на ХРУ в Близкия изток. ", "date": "2019.11.28", "title": "Кола-бомба уби 17 души в Сирия"}
{"url": "https://duma.bg/daniya-lishi-ot-grazhdanstvo-predpolagaemi-teroristi-n204398", "text": "Правителството на Дания анулира паспортите и отне датското гражданство на двама души, заподозрени в подкрепа за терористичната групировка \"Ислямска държава\". Това съобщи в парламента в Копенхаген премиерката на страната Мете Фредериксен, съобщиха информационните агенции. Министърът на имиграцията Матиас Тесфайе добави, че се разглеждат още два подобни случая. Така за първи път се прилага неотдавна приет закон, който позволява датски граждани, присъединили се към терористична организация в чужбина, да бъдат лишени от датско гражданство без необходимост от съдебно решение. Според този закон подобна мярка се прилага само за хора с двойно гражданство, какъвто е случаят с двамата. Адвокатката на единия - 25-годишен мъж с двойно гражданство (турско-датско) каза, че е научила за решението на правителството и е информирала своя клиент, чието местонахождение официално е неизвестно. Тя добави, че ще оспорва решението по съдебен път. Според наличните данни мъжът се е присъединил съм \"Ислямска държава\" през септември 2013 г. Името му не се съобщава поради съдебно разпореждане. Вторият е жена, която се е присъединила към ИД заедно със своя съпруг, твърди датският вестник \"Берлингске\". Според новия закон, станал предмет на остри спорове, заподозрени ислямски екстремисти, чието гражданство е отнето, имат 4 седмици да обжалват решението. Властите смятат, че поне 158 души от Дания са се присъединили към ислямистки групировки в Сирия или Ирак от 2012 г. Близо 27 от тях остават в зоната на конфликта. Всичките 27 са граждани на Дания, но не е ясно колко от тях имат и второ гражданство. Дания официално заявява, че всички воювали на страната на \"халифата\" жители на страната са загубили своето гражданство и правото си отново да претендират за него. \"Това са хора, които са обърнали гръб на Дания и са се борили срещу нашата демокрация и свобода. Те са заплаха за нашата сигурност. Те са нежелани в Дания. И правителството ще направи всичко възможно те да не се върнат в Дания\", заяви премиерът  Фредериксен.", "date": "2019.11.28", "title": "Дания лиши от гражданство предполагаеми терористи"}
{"url": "https://duma.bg/firmite-za-barzi-krediti-veche-otpuskali-i-ipotechni-zaemi-n204403", "text": "Компаниите, които отпускат бързите кредити, отчитат ръст на кредитирането през третото тримесечие, показва банковата статистика. Предварителните данни на БНБ показват, че в края на септември вземанията на компаниите, специализирани в кредитиране, са в размер на 2 млрд. 775 млн. лв. Увеличават се с 14,1% на годишна база и с 4,2% на тримесечна.  Бързите кредити вече не са толкова бързи. Старият модел на работа, успешен в период на криза, когато доходите са били по-ниски, а безработицата - по-голяма, са изчерпа. В момента доходите растат, имаме добра икономическа среда. Компаниите за бързи кредити преминават към нови бизнес модели. Това обясни кредитният консултант Тихомир Тошев пред \"Блумбърг тв България\". \"Започнаха да се предлагат различни типове кредити от фирмите, конкурирайки банковите оферти. Видяхме и по-сериозно участие в сегмента на ипотечните кредити от компании, предлагащи бързи такива\", посочи Тошев. Той уточни, че в момента фирмите за бързи кредити са най-активни в предлагане на бърз потребителски кредит, от 1000 до 5000 лв., и бързи ипотечни кредити. Тошев обясни, че стоковото кредитиране е сегментът, към който са се насочили банковите институции, които имат интерес към бързото кредитиране. Според него бързите кредити не са подходящи в дългосрочен период, и по-специално акцентира върху риска от бързите ипотечни. \"Спадът на лошите заеми се дължи на добрата икономическа среда у нас към момента\", коментира Тошев, добавяйки: \"Ако някоя компания за кредитно консултиране иска пари, са длъжни да ви уведомят колко ще струва услугата\".", "date": "2019.11.28", "title": "Фирмите за бързи кредити вече отпускали и ипотечни заеми"}
{"url": "https://duma.bg/vlastta-se-otmetna-za-imotite-v-airbnb-n204404", "text": "Мнозинството в НС още умува и е на път да се отметне от промяна в Закона за туризма, с която се предлага категоризация на имотите, отдавани за кратко под наем за туристическа дейност чрез специални онлайн платформи. Това стана ясно от думите на вносителите Валери Симеонов от НФСБ и Менда Стоянова от ГЕРБ. Те дадоха на заден ход от идеите си за категоризация на тези обекти и обявиха, че ще настояват да се мине към регистрационен режим. Преди дни двамата внесоха изменения в Закона за туризма, според които ще се категоризират като туристически обекти имотите за краткосрочно настаняване, предлагани онлайн, чрез платформи като Airbnb, Booking и др.  \"Не става въпрос за цензура. Става въпрос за обхващане на една категория обекти, които са туристически обекти изцяло в черния и сивия бизнес и не плащат нито стотинка на държавата\", обясни Симеонов. Според него изсветляването и ограничаването можело да стане също чрез сключване на договори сайтовете да предоставят информация и плащания към общините и НАП, както например е организирано в Естония и Франция, а също и в Испания в някои общини. Менда Стоянова беше категорична, че поправката няма да засегне потребителите на онлайн платформите за настаняване. На въпрос дали внесените промени не са лобистки, тя отговори, че \"както обикновено, внасям само лобистки текстове за бюджета\". Стоянова потвърди, че е направена стъпка назад и вероятно няма да се иска категоризация, а само регистрация за отдаващите онлайн имоти.  Когато нещо се мисли в последния момент и се внася в НС \"на пожар\", то винаги се оказва грешно, коментира зам.-председателят на ПГ \"БСП за България\" Христо Проданов. по думите му предложението на Симеонов и Стоянова за електронните платформи за настаняване няма да доведе до реални резултати. Според него най-лесният начин, по който може да се постигне резултат, е патентен данък на брой легла в апартаментите за гости, като те се регистрират на юридически или физически лица и на точен адрес. Проданов уточни, че ако собствениците на имоти за гости платят този налог и се регистрират във въведената единна система за туристическа информация, една голяма част от този бизнес ще излезе на светло.  След изразените мнения против от икономически експерти и представители на туристически бизнес стана ясно, че двамата вносители на промените са оттеглили първото си предложение и са внесли ново. Новото предложение предвижда задължение за вписване на имотите в регистъра на местата за настаняване към Министерството на туризма, като основната цел е всички да плащат данъци.", "date": "2019.11.28", "title": "Властта се отметна за имотите в Airbnb"}
{"url": "https://duma.bg/tri-dni-cheren-petak-v-teatara-na-armiyata-n204385", "text": "Три дни \"черен петък\" обявява Театър \"Българска армия\" - на 29 ноември (\"черния петък\"), на 30-и (\"по-малко черната събота\") и на 1 декември (\"не дотам черната неделя\") всички билети за представленията през декември и януари ще се продават по 10 лв. Изборът е сред 24 заглавия, които са продукция на ТБА. \"Жена без значение\" е най-новата премиера, която ни среща с остроумието на Оскар Уайлд. \"Маркиз дьо Сад\" е впечатляващата, но и шокираща история за последните дни на една от най-скандалните личности в историята. \"Любов, любов, любов\" разказва за любовта, останала непроменена от 60-те години до днес. Смешната криминална пародия \"Арсеник и стари дантели\" вече 77 години не слиза от световните сцени. \"Басейнът\" е комедия с куп изненадващи обрати. Класиката на Йовков \"Албена\" припомня за една обречена любов в общество, за което красотата е грях. \"Черна комедия\" е безумен фарс... \"на тъмно\". \"Вкус на мед\" е вдъхновила някога \"Бийтълс\", но и днес звучи актуално. \"Белла фигура\" от Ясмина Резa е посветена на суетата и абсурда на всекидневния живот. \"След репетицията\" е история за режисьор,  две актриси и тяхната любов зад кулисите. \"Тартюф\" гарантира смях с класическата комедия на Молиер за лъжливата порядъчност. В криминалето \"Dетектив\" двама мъже изпитват характерите и егото си за една жена. Мистерията на Дон Жуан, въплътена в мощния актьорски талант на Васил Михайлов, ще видим в \"Завещанието на целомъдрения женкар\". \"Железният светилник\" е класически спектакъл по епохалния роман на Димитър Талев. История за любовта с участието на Стефка Янорова и Георги Кадурин представя \"Една нощ с теб\". В хитовата комедия \"Ножица-трепач\" и публиката е част от криминалния сюжет. \"Жан и Беатрис\" е съвременна приказка за принцесата - необичала и необичана от никого. \"Да разлаем кучетата\" разсмива с родното чувство за хумор и националния ни \"гений\". Шекспировата комедия за любовта \"Много шум за нищо\" е разказана с много шега и настроение. Комедия за пет жени в един изоставен, прашен и завещан, стар театър е \"Вдигай завесата!\". Историческата любовна драма от Пейо Яворов \"В полите на Витоша\" е актуална и до днес. Театралният хит \"Секс, наркотици и рокендрол\" вече 27 години забавлява с блестящи актьорски превъплъщения и много музика. \"Швейк\" показва смешния, симпатичен и препълнен с перипетии войнишки живот. А \"Магията на Ненчо\" е за хора от всички възрасти, с виртуозни фокуси, илюзии и много смях.", "date": "2019.11.28", "title": " Три дни \"черен петък\"  в Театъра на армията"}
{"url": "https://duma.bg/varnenskata-opera-pochita-maestro-mihail-angelov-s-kontsert-n204383", "text": "Дориян Тодоров, ученик на Михаил Ангелов, ще дирижира концерта днес, 28 ноември, от 19 ч. на основната сцена на Варненската опера, посветен на именития маестро. Солисти са Людмил Ангелов - пиано, и Ина Кънчева - сопран. В програмата: Чайковски - Славянски марш, Моцарт - Концертна ария \"Ch'io mi scordi di te\", Росини - \"Арпа джентил\" из операта \"Пътуване до Реймс\", Чайковски - Писмото на Татяна из операта \"Евгений Онегин\", Шопен - Вариации оп. 2, Чайковски - \"Ромео и Жулиета\". Михаил Ангелов (1932-2017) е от плеядата диригенти с изключителен принос за развитието на българската музикална култура. Той е един от основателите на оркестъра \"Софийски солисти\". Бил е директор и главен диригент на оперните театри в Русе, Пловдив, Бургас и Благоевград. В периода 1961-1991 г. е назначен последователно за диригент, зам.-главен диригент, главен диригент и директор на Софийската опера. От 2005 г. е главен диригент на НМТ \"Стефан Македонски\". Ученици на Михаил Ангелов са известни изпълнители - Гена Димитрова, Нели Божкова, Валери Попова, Александрина Пендачанска, Стоян Попов, Иван Консулов, Бойко Цветанов и Цветан Михайлов. Репертоарът на маестро Ангелов съдържа 39 произведения, 17 от които той поставя за първи път на българска сцена. За 55 години творческа дейност Михаил Ангелов има повече от 2500 участия - оперни и балетни заглавия, хорови и симфонични концерти, ораториални творби. Носител е на орден \"Кирил и Методий\" - I степен, и на всички високи отличия в областта на културата в България.", "date": "2019.11.28", "title": "Варненската опера почита маестро Михаил Ангелов с концерт"}
{"url": "https://duma.bg/vdigat-danatsite-za-koli-i-prodazhba-na-imoti-v-sofiya-n204405", "text": "Столичната община вдига следизборно данъците за автомобили и за възмездно придобиване на имоти. С новите финансови попълнения кметството ще докара в хазната по 18 и 20 милиона лева от двете пера. Парите ще се използват за подобряване на качеството на въздуха чрез инвестиции в градския транспорт, за озеленяване и за подобряване на състоянието на кварталите, обясни мярката кметът Йорданка Фандъкова.  Ръстът в данъка за колите ще засегне тези с най-ниските евростандарти - от 0 до 4, както и най-мощните - над 74 киловата. За автомобилите с Евро 5 и 6 налозите се запазват, като техният брой е 180 000 броя. Увеличението на данъците е различно според вида на автомобила. Фандъкова даде за пример, че според мощността то ще е от 3 до 10 лева на година, а според екостандарта - от 7 до 40 лева на година. Според зам.-кмета Дончо Барбалов от увеличението няма да бъдат засегнати  360 000 до 74-киловата мощност, или около 90 конски сили. Най-висок налог ще има за 1900 превозни средства, които са едновременно много стари и мощни. От общината обаче не очакват тази мярка да накара хората да оставят автомобилите си и да ползват по-често градски транспорт.  Данъкът за покупко-продажба на имоти и коли ще се вдигне от 2,5 на 3%. 115 000 сделки се правят годишно в София, като половината от тях са с декларирана стойност под 2000 лева. Според кметицата половината от спечелените по това перо средства ще бъдат пратени директно за районните кметове на кварталите.", "date": "2019.11.28", "title": "Вдигат данъците за коли и  продажба на имоти в София"}
{"url": "https://duma.bg/datata-n204386", "text": "1820 - РАЖДА СЕ ФРИДРИХ ЕНГЕЛС, НЕМСКИ ФИЛОСОФ И ИКОНОМИСТ (УМИРА 1895 Г.). В съавторство с Маркс написва \"Манифест на комунистическата партия\" (1848 г.). Двамата участват в революцията в Германия през 1848 г. След неуспеха й емигрират в Англия, където Маркс създава \"Капиталът\" и двамата стават съоснователи на Първия интернационал. Енгелс редактира 2 и 3 том на \"Капиталът\" след смъртта на Маркс. Автор на десетки статии и книги на философска и икономическа тематика. 1878 - В СОФИЯ Е СЪЗДАДЕНА ПУБЛИЧНА БИБЛИОТЕКА, която по-късно прераства в Народна библиотека \"Св. св. Кирил и Методий\". По идея на софийския учител Михаил К. Буботинов на 10 декември (28 ноември стар стил) 1878 г. е създадена комисия с председател Марин Дринов, която да създаде българска национална библиотека. Тя е основана на 17 юни 1879 г. като държавно учреждение с името Българска народна библиотека. Днешната й сграда е проектирана от архитектите Иван Васильов и Димитър Цолов. Фасадата е дело на скулптора Михайло Парашчук. Построена е със сключен през 1946 г. целеви държавен заем и е открита на 16 декември 1953 г. 1879 - РАЖДА СЕ ПОП АНДРЕЙ, РЕВОЛЮЦИОНЕР (УМИРА 1923 Г.). Възпят от Гео Милев в поемата \"Септември\". Светското му име е Андрей Игнатов Иванов. Взема участие в Септемврийското въстание, проявява се като командир на оръдие в боевете за Лом. След разгрома на въстанието е заловен от властите и обесен край родното му с. Медковец на 30 септември 1923 г. 1881 - РАЖДА СЕ СТЕФАН ЦВАЙГ, АВСТРИЙСКИ ПИСАТЕЛ (УМИРА 1942 Г.). Майстор на психологическата новела. Печели световна слава като есеист и автор на културно-исторически биографични творби. Сред известните му произведения са новелите \"Амок\" и \"Страх\", биографичните романи \"Мария Антоанета\", \"Магелан\" и др. 1907 - РАЖДА СЕ АЛБЕРТО МОРАВИЯ, ИТАЛИАНСКИ ПИСАТЕЛ (УМИРА 1990 Г.). \"Баща на италианския неореализъм\". Издава първия си роман на 22 г. Мусолини забранява писанията му. През 1952 г. творчеството му отново е забранено, този път от Ватикана. Пише няколко сценария, а по романите му са заснети известни филми като \"Чочарка\", \"Конформистът\" и др. 1943 - ЗАПОЧВА ТЕХЕРАНСКАТА КОНФЕРЕНЦИЯ ПО ВРЕМЕ НА ВТОРАТА СВЕТОВНА ВОЙНА. Участват държавните ръководители от Антихитлеристката коалиция - Франклин Рузвелт, Уинстън Чърчил и Йосиф Сталин. Продължава до 1 декември 1943 г. На нея са разгледани редица важни въпроси - откриването на втори европейски фронт, влизането на Турция във войната и следвоенното развитие на Европа и света. 1994 - НОРВЕГИЯ ОТХВЪРЛЯ С РЕФЕРЕНДУМ ЧЛЕНСТВОТО В ЕС. Това се случва за втори път, след като на 25 септември 1972 г. ратифицирането на Договора за присъединяване е отхвърлено отново след референдум.", "date": "2019.11.28", "title": "Датата"}
{"url": "https://duma.bg/intenzivnoto-v-pediatriyata-spira-rabota-n204406", "text": "До 5 януари 2020 г. Специализираната болница за активно лечение по детски болести \"Проф. д-р Иван Митев\" спира приема на деца, нуждаещи се от интензивно лечение и дихателна реанимация. Това става ясно от писмо на временно изпълняващия длъжността директор на лечебното заведение до директорите на Столичната РЗИ и Столичната здравна каса. Причината е кадрови проблем - двама от тримата анестезиолози в болницата са депозирали молби за напускане. Третият, който в момента е в отпуск, по принцип не обслужва деца, нуждаещи се от интензивно лечение. След отстраняването на педиатъра д-р Елена Паскалева-Георгиева заради разследването за смъртта на 3-годишния Александър Петров и напускането на двамата анестезиолози болницата няма възможност да обезпечи дейността по интензивно лечение, става ясно от писмото. \"В момента голяма част от дежурствата се поемат от колеги с много малък клиничен опит, което създава реална опасност от възникване на нов инцидент, предупреждава временно изпълняващият длъжността директор.  До началото на идната година децата, нуждаещи се от интензивно лечение, ще бъдат насочвани към \"Пирогов\" и Националната кардиологична болница.", "date": "2019.11.28", "title": "Интензивното в Педиатрията спира работа"}
{"url": "https://duma.bg/dana-drabova--smyanata-na-gorivoto-za-temelin-predizvika-problemi-n204387", "text": "- По две причини. Първо, през 2006 г. горивото на \"Уестингхаус\" предизвика проблемите. Появиха се горивни изкривявания, наречени \"бананов ефект\". Това беше доста сериозен оперативно-икономически проблем. Не само по отношение на възможното отрицателно въздействие върху безопасността, което никога не е доказано. Но горивото трябваше да преминава през тестове по-често, което означава по-чести прекъсвания в производството на електроенергия. Доколкото знам, втората причина беше икономическа, въпреки че това не беше адресирано от нашата Държавна служба за ядрена безопасност. Руснаците бяха много заинтересовани от \"Темелин\", защото там бяха единствените реактори ВВЕР-1000, където по това време не доставяха гориво. Те предлагаха икономически условия, на които един добър стопанин не можеше да устои. - Със сигурност не. Нека погледнем по-нататък в историята. Решението, че \"Уестингхаус\" ще доставя гориво за \"Темелин\" е взето между 1993 и 1994 г. Първата причина е, че \"Уестингхаус\" също подготвя системи за контрол и управление за \"Темелин\". А второто беше, че руснаците имаха проблеми от същия тип с горивото ВВЕР-1000 по онова време - в централата в Козлодуй в България. Подобни проблеми не са избегнати от нито един световен производител на горива. Но ако производителят е поне малко добър, той ще ги реши. Те бяха решени от руснаци и американци. - Информацията е много противоречива и много обременена с идеология. Нямаме начин да потвърдим кой е прав. Руснаците, подкрепени от някои украински колеги, казват, че горивото от \"Уестингхаус\" има проблеми в смесени зони в украинските електроцентрали - където се използват както руско, така и американско гориво. От друга страна, се казва, че възникналите проблеми са поради грешки на оператора при презареждане на гориво. Мисля, че истината вероятно ще бъде някъде по средата. Знаете, смесена зона с двама производители на горива - това винаги е труден бизнес. - Не мога дори да препоръчам. Най-общо казано, винаги е добра идея да държите търговците нащрек, че не са единствените. По мои собствени тактически причини бих избрала процедурата за подбор. - \"Дуковани\" е малко по-различен въпрос. Параметрите на горивото там, тъй като \"Твел\" е в състояние да го достави в дългосрочен план, са отлични. Ако имаше някаква причина за смяна на доставчика, те със сигурност не биха били технически и икономически. Всеки друг доставчик сега ще трябва да разработва гориво за \"Дуковани\". Става по-скъпо. А, поглеждайки историята, руснаците... винаги са се държали предсказуемо.  - Операторът на електроцентралата трябва да прецени дали е достатъчно горивото да се доставя малко преди да е необходимо за едно прехвърляне. От гледна точка на движението на парите доставките точно навреме са оправдани, но също така е логично да се обмисли дали би било по-добре да закупите гориво за две или три презареждания. - Има значение. В Чешката република запасите на уран са на разположение за приблизително сто години експлоатация на настоящите шест и вероятно до осем ядрени блока. Но резервите са предимно на места в Северна Бохемия, които имат много лош опит с последствията от химическото добиване на уран. - Такова разглеждане би имало смисъл, ако други страни, като Словакия и Унгария, бъдат добавени като купувачи. Като алтернатива Полша, ако реално стартира реактор през следващите 15 години. Но проблемите с производството на гориво със сигурност не биха избегнали чешкия бизнес. И вероятно никога сами няма да обогатим уран. - Мнозина може да мислят, че ако традиционен оператор и инвеститор като ЧЕЗ не може да го организира, ще е достатъчно трудно да бъде организиран и финансиран от някой друг. От друга страна, имаме примера на Финландия. Там има трима инвеститори и двама оператори, тъй като третият инвеститор все още не управлява централата.   - Не знам какво някой си представя като по-добър финансов модел за друг инвеститор. Ако не работи за ЧЕЗ, ще се базира ли изцяло на държавна компания? Има и мнение, че цялото може да бъде финансирано от чуждестранен инвеститор, с когото държавата би могла да преговаря - както Унгария се съгласи с руснаците. Почти изглежда като нов свещен граал - нека го направим като унгарците.  Източник: ", "date": "2019.11.28", "title": "Дана Драбова:      Смяната на горивото за   \"Темелин\" предизвика проблеми"}
{"url": "https://duma.bg/vladimir-morzohanov-s-zhivopis-i-prevodi-v-galeriya-arte-n204384", "text": "Столичната галерия \"Арте\" представя Владимир Морзоханов с живопис и преводи, до 2 декември на ул. \"Бузлуджа\" 31. Морзоханов е роден през 1963 г. в София. От 1983 г. участва в общи художествени изложби. Първата му самостоятелна експозиция в галерия \"Арте\" е през 2008 г., а през 2013 г. престижният арт салон представя втората му самостоятелна изложба. Негови творби са част от колекциите съвременно българско изкуство на Националната галерия, на сбирките в Пловдив, Добрич, Търговище, Габрово. Колекционери от САЩ, Русия, Германия, Швейцария и Гърция също притежават картини на българина. Въпреки това мястото на Морзоханов в българската култура е доста своеобразно и все още недостатъчно оценено, посочва галеристката Гергана Борисова. Освен великолепен майстор на четката и молива, той е съставител, преводач и илюстратор на луксозните двуезични томове с поезия - \"Самосъзнаваща душа\" на Арсений Тарковски, \"Небехранилище\" на Осип Манделщам (през 2014 г. книгата е отличена от Асоциацията на руските книгоиздатели) и \"Недоказуемо, неотменимо\" на Дмитрий Кленовски. През 2014 г. издателство \"Ерго\" публикува и неговите собствени стихове в книгата \"Дървото на достъпните за мен удоволствия\".", "date": "2019.11.28", "title": "Владимир Морзоханов с живопис и преводи в галерия \"Арте\""}
{"url": "https://duma.bg/simvolite-na-vlastta-n204388", "text": "България затъва все повече сред задълбочаващи се проблеми, някои от които са замитани от години под чергата от управляващите гербаджии. На местните избори стана ясно, че 315 хиляди души у нас са на тежък воден режим. Кметовете, досега от ГЕРБ, в градове като Перник са си премълчавали удобно проблема. Водопреносната мрежа не се поддържа добре и се допуска над 70 процента от питейната вода да изтича, без да се употребява. Тези големи течове се превръщат в красноречив символ на цялото управление през последните десет години.  Подобен злополучен символ на властта е и проблемът с така наречените \"къщи за гости\". От нароените 288 от тях едва 23 са изрядни. Чрез този \"къщовен\" проблем са отклонени за нечии лични интереси стотици милиони евро. Тази престъпна схема е задействана и реализирана в страната, където бедността и социалното неравенство се задълбочават все повече. Собствениците на 253 къщи щели били сега да връщат парите, ама ще обжалват.  Поредният израз на управлението на Бойко Борисов, осигуряващо комфортна среда единствено за корупция и грабителство, и то в едри мащаби, е разразилият се финансов скандал с пенсионното осигуряване, с така наречения Втори пенсионен стълб. След като беше наложено задължително осигуряване и в частен пенсионен фонд, се оказа, че добросъвестните вносители ще получават по-ниски пенсии, отколкото  ако са се осигурявали само в НОИ. Някой някъде по трасето е успял да краде безнаказано за милиони за сметка на работещите - редовни вносители. Защото какво иначе означава, че тия фондове нямали доходност и са управлявани грешно?  На този фон премиерът Бойко Борисов демонстрира блясък и разточителство на партийно мероприятие. На конгреса на Европейската народна партия в Загреб пристигна с правителствен самолет за над 150 пътници. Циркът е още по-голям, тъй като държавната \"птица\" е окичена със символите на България. Едва ли щеше този полет да стигне до ушите ни, ако хърватският вестник \"Ютарни лист\" не беше изразил учудването си, че премиерът на най-бедна България си позволява такъв скъп полет.  Но може би символът на властващия Борисов с най-тежки последици за страната ще станат \"великолепните\" му договорки с Тръмп от последните дни. Тепърва ще сърбаме горещата попара на т.нар. Споразумение за партньорство, колкото и да шикалкави премиерът. Не било военна база във Варна, ами било център за военни учения на НАТО, та да покажем \"възпиращата ни мощ\". Но не е за смях работата, понеже Русия направо мечтае да види мощта ни, насочена срещу нея. А понеже и \"Козлодуй\" влезе в играта, там освен авария от американското гориво друго не може да се очаква. Още един символ на тая власт лъсна вчера - нямало вече как в педиатрията да спасяват децата в тежко състояние, нямали вече анестезиолози. Много скоро лекари изобщо няма да имаме, понеже наличните активно изтичат на Запад. Резултат от здравната \"реформа\" на ГЕРБ.  В бедната ни страна символите на престъпната власт се множат с всеки изминал ден.      ", "date": "2019.11.28", "title": " Символите на властта"}
{"url": "https://duma.bg/bay-tosho-i-vanche-lyubov-neobyasnima-n204389", "text": "    Съвсем обяснима си е тази \"любов\", макар да не е за вярване. Тодор Живков и Иван (Ванче) Михайлов - два антипода, първият - яростен комунист, а вторият  върл фашист, пролял кръвта на стотици хора. Какво ги подтиква в пълна секретност да градят мостове помежду си? Една едничка дума обяснява всичко и тя е България.   Проявленията и мотивите на прагматизма помежду им са задължителни, според мен, за изучаване във всяко училище за политици. А съвсем сигурно - за тези, които сега уж преговарят със Северна Македония за историята ни. Макар че това или го носиш в кръвта си, или не. Предполагам, че и двамата са се възхищавали един на друг. Шега ли е това - през 1963 г. Тодор Живков се възправя срещу Съветския съюз, въпреки всички прегръдки и целувки в устата с вождовете му, удря юмрук по масата и отсича: ние имаме собствена позиция по македонския въпрос, различна от тая на Тито, и нея не може никой да промени. С този безумно смел свой ход той разрушава геостратегическите планове на СССР и Варшавския договор за връщане на Югославия в орбитата им. И спечелва Ванчо Михайлов - известен още тогава и като агент на американското разузнаване, който след промяната на политиката на българските комунисти към Македония категорично забранява на своите печатни издания да критикуват дори с намек социалистическа България. Даже за нахлуването в Чехословакия, както ще прочете по-долу. Защо двамата стигат дотук? Може би защото имат и общ любим учител - за това е писано - италианския държавник, историк и философ Николо Макиавели (1469-1527). \"Политиката няма връзка с морала\" и \"Преди всичко друго имайте власт\" - тези две негови откровения очевидно са крайъгълни и за бай Тодор, и за Ванчето. Днес ви предлагаме откъси от две интервюта, както и кореспонденция от документалния двутомник с почти 2400 страници на д-р Иван Гаджев (1937-2017),  посветени на Иван Михайлов. Създателят на Института по история на българската емиграция в Северна Америка, неврокопчанинът д-р Гаджев, събира и излага в специално построена от него сграда в родния му град хиляди документи от историята на Македония.  Върху които някои днес, включително и патриотари, искат да сложат не съвсем чисти ръце. Който пожелае, нека прочете, че е възможно в името на родината да се прегръщат и такива врагове като Живков и Ванче.  Красимир Каракачанов - лидер на ВМРО; проф. Божидар Димитров - историк; Костадин Чакъров - политически съветник на Тодор Живков Водещ [Г. Коритаров]: Този кратък, как да кажа, встъпителен анонс, нека да го спрем за секунди, за да се върнем към фрагмента от разговора с Костадин Чакъров. Костадин Чакъров беше тук по съвсем друг повод. И изведнъж - Ванчо Михайлов. Костадин Чакъров: Ванчо Михайлов... Няма да скрия, след толкова години мога да кажа, че ДС даже му плащаше издръжка. Водещ: На кого? К. Чакъров: На Ванче Михайлов. Водещ: ДС му плащала? К. Чакъров: Да. Да. Защото той й даде много... Тя не му даваше като сътрудник. Тя го подпомагаше, защото той не беше в цветущо финансово положение, но той й даваше много ценни документи за българската история. Тя не му е давала грубо и вулгарно, едва ли не да го заведе на отчет... Просто подпомагаше го, финансово го подпомагаше. Водещ: Колко време го е подпомагала ДС? К. Чакъров: Ами поне пет-шест години. Водещ: Преди да умре? К. Чакъров: Не, от периода 1975-1981, 1982, 1983 година нататък. Водещ: А той знаеше ли, че ДС го подпомага? К. Чакъров: Не. Едва ли. Той беше на възраст и работеше за България... Водещ: А как, по какъв начин са му давани парите? От хора около него? К. Чакъров: От хора, които могат да го подпомогнат. Това не е престъпление. Те не са му давани като подкуп или като някаква такава агентурна изпълнена поръчка... Подпомаган е по хиляди начини. Водещ: Но това е било от службите за сигурност? К. Чакъров: Да, от службите за сигурност. Водещ: Ама това вие със сигурност ли го знаете? К. Чакъров: Със сигурност го знаем. Край на записа Водещ: Не ви ли звучи логично това, което каза господин Чакъров? Божидар Димитров: Не, не ми звучи логично... Да не се сърди Краси, имаше и нарколаборатории... (вж.  ). Водещ: И вие ли така събирате пари, господин Каракачанов? Красимир Каракачанов: Не, не. Нека бъдем точни. Иван Михайлов е онази личност, която след 1925 г. спасява ВМРО от опитите на левицата да я превземе. Разбира се, това коства на левицата доста жертви, заради което пък ВМРО плаща след 1945 г. също с много жертви...  Костадин Чакъров: Веднага искам да кажа изрично, беше ли Ванче Михайлов по някакъв начин свързан с българските служби директно... Не! Той беше антикомунист и просто не само антикомунист, той беше ярък антикомунист... Неговото поведение съвпада с националните интереси на България. Обикновено се вербува човек, който трябва да му се наложи някакво поведение. А неговото поведение през целия му живот съвпада по един или друг начин с националните интереси на България... Лично Живков няколко пъти съм го чувал да казва, че когато преодолеем идеологическите си противоречия и предразсъдъци, това ще бъде един българин, който ще заеме достойно място в историята. Изрично съм го чувал 2-3 пъти да го казва.  Сега, парите. Когато казах, че издържа, аз не съм имал предвид в битов смисъл, че издържа... Защо се правеше това? Защото югославската държава, която беше по това време изключително динамична и много авторитетна държава, подпомагаше Движението за обединение на Македония. Организацията ДОМ. И тя беше много агресивна и се подпомагаше открито - финансиране, материално. Всичко се изграждаше на антибългарска основа. Това, което ние сме давали, е една милионна част от това, което уважаващата себе си югославска държава правеше за тези емигрантски колонии. И това доведе до една преоценка, че ние независимо от миналото, което е тежко и обременено ... тези хора да бъдат подпомагани. И разбира се, това се прави. А за да се прави конфиденциално, това не може да бъде възложено на ТКЗС или АПК, това си го правят специални служби... Какъв беше интересът към него? Той имаше много голяма лична библиотека и много голяма лична документация, която за съжаление завеща на Ватикана. Една част от нея обаче той даде... Водещ: Значи, интересът е бил към библиотеката и документацията? К. Чакъров: Библиотеката, ами това е българската история! ...той изпадна на няколко пъти в сантиментално състояние, даде много свои лични вещи. И аз искам да попитам професор Димитров дали знае къде се съхраняват тези вещи? Една част от тях, те са символиките на ВМРО. Знае ли той къде се намират? Б. Димитров: За съжаление не са в Националния исторически музей... - Опитваха ли се представители на българското комунистическо правителство да се срещат с Иван Михайлов? Костадин Чакъров твърди, че са предлагани пари от ДС. - Те искаха, но той никога не прие такава среща. Чакъров може да има разписки, че комунистите са давали пари на български емигранти, които работят за тях. Иван Михайлов не живееше от дарения... По идея на Иван Михайлов... купуват голямо здание в Торонто и го дават под наем. Решават парите да се изпращат в Европа, като с тези пари е заплатен и Иван Михайлов. Плащаха му, за да живее. \"Който работи в олтара, от олтара се храни.\" Неговите ръце и акъл го издържаха. Така че Чакъров не лъже, че са давали пари на някои, но не могат да покажат разписки, че са давали на Иван Михайлов. Личната ми кореспонденция и контакти с Ванчо Михайлов Още първите писма на Радко ме впечатлиха с някои тенденции в тогавашните му политически схващания: - реактивиране на пробългарски настроения...; - желание да бъде туширана традиционната антикомунистическа линия в \"Македонска трибуна\" и изявите на МПО (Македонска патриотична организация - б.а.); - забрана за общи действия с други наши американски сдружения, особено от стара България. В писмо от 28 юли 1969 г. по повод предстоящата 25-годишнина от идването на комунистите на власт Вождът настояваше в никакъв случай да не се говори и действа по тази тема в деня, когато са насрочили панихиди и активни действия на хората от БНФ (Българския народен фронт - б.а.). Щяло да се създаде впечатление, че това е инициатива на Иван Дочев, който е разпратил официално писмо за общи действия... Особено интересно бе писмото му от 14 септември. Забележките започваха още от встъпителното мото... Фразата, че комунистите са клали \"своите противници\", трябва да стане \"клаха невинни хора, както и виновни в техните си очи\"... В края на писмото Михайлов искаше да му дам сведения за \"млади хора там\", които не одобряват меката линия на вестника спрямо комунистите и основанията им за подобни твърдения. На 15 септември по спешност получих от римската аерогара бележка, с която не одобрява идеята ми да се публикуват данни за осъдените от Народния съд в Пиринския край... Имал си съображения за това си решение.   Наскоро след тези събития в едно твърде луксозно за традиционната емигрантска практика издание излезе промихайловистка статия, която разчопли незаздравялата душевна рана... Вече бях събрал доказателства, че зад това странно издание стои не друг, а българските специални служби (според стария емигрант Илия Гитев списанието дори е печатано в София - б. И.Г.)... Странно бе, че сред апологетите на македонския лидер се нареди и политическият съветник на нашия посланик Жулев в САЩ. ВЕСТНИКЪТ ПРАВИ МИЛИ ОЧИ НА КОМУНИСТИТЕ... - Такава мълва ширят някои наши хора в Америка. - Запитах двама-трима и никой не ми посочи конкретно някой пасаж от статия или статия във вестника, които да показват, че тая мълва е основателна.  - Добър повод дава този случай, за да кажа няколко думи за между нас -  относно някои главни линии, които не бива да губим никога изпредвид.  - ПЪРВО, нека се питаме и съвсем искрено си отговорим сами на въпроса: а) Дали предпочитаме, за пример, една България с комунистически режим, но населена с българи, или пък друга някоя България напълно демократична, но без българи, тоест която би престанала и да се нарича България? Същото нека се постави като въпрос относно Македония и се отговори.  Горният въпрос не значи нито на йота, че харесваме комунизма. Не! Само за повече релефност въпросът се поставя в ясна рамка, увеличен под лупа - за да се произнасяме за едната или другата алтернатива.  б)... Ясно е, че е по-приемливо (ако няма никакъв друг избор и изход) да бъдем и комунисти, нежели да станехме всички помаци или гърци, или сърби. И комунизмът все някак един ден ще еволюира и ще стане по-търпим; докато от гърцизъм, сърбизъм, турцизъм един народ мъчно се връща назад към българизъм.  - Когато в София ревеха в полза на \"македонска народност\", нашият вестник пръв атакуваше, както и в България опозиционните партии атакуваха това престъпление.  - Но когато почнаха да се явяват знаци, че всред 8 и половина милиона български граждани... почва да се говори за българщината в Македония, нецелесъобразно е от национално гледище да се продължават със същото гръмогласие псувни против тия в София, които извършиха престъплението. То ще им се напомня, но полза няма за народа ни, ако се стреля все със същата интензивност. - Когато видяхме, че в Югославия доста се нервират от новото поведение на Българската комунистическа партия, елементарната тактика диктуваше да намалим нашия тон, за да наблюдаваме докъде ще стигне полемиката между Белград и София... Този полезен за нас техен полемичен дует не беше полезно ние да го смущаваме.  - Когато решиха в София да престанат да говорят на \"македонски язик\" по радиото - ние трябваше да се радваме. Самият този факт вече бе едно указание за всички жители в България, че Югославия върши нещо антибългарско. Но ставаше ясно това и за много хора в поробена Македония. И за света. И най-подходящото бе ние да наречем този акт позитивен от българско гледище. И така го нарекохме. Но и това не означава никакво одобряване на комунистическия режим - що се отнася до неговите безбройни безправия. - Когато Югославия вдигна врява задето в България се празнува денят на нейното освобождение (1878 г.) и се казваше, че Санстефанският договор ознаменуваше едно освобождение на всички българи до Костур, Корча, Солун и пр.- нашият вестник не можеше да мълчи; това би значело с мълчание да взимаме страната на Белград и да подчертаваме, че тоя договор е носел поробване на някаква \"македонска народност\". Оттам и почнаха нашите цитати от български вестници - цитати, които изнасяха историческата истина относно нашата българщина в Македония. Ако мълчехме, враговете ни и в Америка щяха да изтълкуват това като нежелание да потвърдим тая българска национална истина.  - При събитията в Чехия лани (1968 г. - б.а.) нямаше защо ние само да бъдем клакьори като в някой цирк. А трябваше да кажем това, което фактически никой не го каза: че чехите пискат за своята свобода, но беше време, когато начело с президента им Бенеш препоръчваха открито щото да сме подарили доброволно на Сърбия македонските области, за да се постигнело \"братството между България и същата Сърбия\"... - Маловажно е, че София била насърчена от Русия да подплаши Тито и да споменава в някои моменти доста шумно за обезправените македонски българи. Горе-долу и всяка велика сила така е правила, както прави и Русия: в дадени моменти насърчи повече някой народ (според сметката си ), в друг момент пък стегне юздата. Безброй примери може да се посочат и в най-новата история на Европа, за да се види по-нагледно какво е ставало с концепцията и борбите на по-малките народи...  Не е казано, че трябва да атакуваме само сръбските и гръцките шовинисти, нито пък да атакуваме само комунизма. Полза може да има, но загуба няма, ако повече комунистически партии в света биха писали срещу погазването на българщината от страна на титовци, за да цитираме и такива свидетелства... - Нито една от грешките и пакостите на Русия (царска и сегашна) по отношение на Македония не бива да забравяме. Но също тъй да помним и грешките и пакостите, които ни дойдоха от западни сили - почвайки още от Берлинския конгрес. Големи са тия тефтери, ако речем да ги разтворим.  21 август 1969 г.  ...4. Ще кажа, че който на първо място поставя СЛУЖБАТА СИ КЪМ ПОРОБЕНА МАКЕДОНИЯ, ТОЙ НЕ СЕ СПИРА ДАЛИ НЯКОИ В МИНАЛОТО СА БИЛИ ФАШИСТИ или радикали, или демократи. Виждаме как постъпват и как гледат на работите и самите държави, особено големите, когато трябва да служат на своите интереси. Едно време царска Русия бе зле гледана от общественото мнение в света (поради полските въстания, потушени от руската армия). Но на българите не им пречеше да бъдат доволни, че руският цар ги е освободил от турско робство.", "date": "2019.11.28", "title": "Бай Тошо и Ванче - любов \"необяснима\""}
{"url": "https://duma.bg/ubiy-bolnitsata-n204391", "text": "Вече никое дете в София не може да разчита на интензивно лечение и дихателна реанимация в Педиатрията! Поне в следващия месец.  След унизителните заплати на медицинския персонал, допотопните условия на труд в единствената в страната детска болница, се стигна и до спиране на работата на едно толкова важно отделение.  Но на фона на отношението на държавата към тази болница, някак си на човек му става трудно да повярва, че същата държава, в лицето на същото правителство, иска България на XXI век да има истинска детска болница. Не, не иска! Ясно е, че са кьорфишек приказките за изграждането на нова болница, за търсенето на алтернатива - било в Правителствена болница или в безсмисленото реанимиране на скелета на конструкция от 1978 г.  Тези управляващи не искат нова детска болница, те просто искат да няма протести и \"размирици\" сред персонала, да им е спокойно в министерските кресла, като тласкат уникалната болница към гилотината. И докато управляващите се правят, че ще градят нова детска болница, убиват съществуващата. Тъй де, държавата няма пари за адекватно детско здравеопазване и затова цялата нация събира капачки за кувьози, дарения по лев-два за скъпи операции в чужбина на български деца. Премиерът управлява държавата си от телефона, социалните медии или телевизионния екран и оттам отстранява, уволнява и назначава болнични директори, вярвайки си, че раздава възмездие. Но какво прави, за да има достатъчно различни специалисти по детски болести във всички части на страната? Какво се прави, за да бъдат осигурени достойни условия на труд на шепата специалисти? Какво изобщо се прави в действителност за детското здравеопазване? Отговорът е един: нищо! Нищо, ако ги няма неимоверните усилия на лекарите и сестрите. ", "date": "2019.11.28", "title": "Убий болницата"}
{"url": "https://duma.bg/koy-kogo-balamosva-n204393", "text": "България е с най-нисък дял в ЕС по дял на фирмите, които правят инвестиции, става ясно от нов доклад на Европейската инвестиционна банка (ЕИБ). У нас едва две трети от всичките имат възможността да си позволят този \"лукс\", докато за Европа средният процент е 85, а в Словения и Финландия - 95. Защо ви занимаваме с тази статистика ли? Ами защото си имаме един премиер, който под път и над път не спира да се хвали какъв рог на изобилието се изсипва в държавата ни. Преди два месеца при едно посещение в Божурище дори си позволи да изрече: \"Дойдоха толкова много инвеститори, че задръстихме пътищата\". Изхвърлянето му, меко казано, бе свързано с обещанието да се строи път към индустриалната зона там, защото \"асфалтът не се яде, но създава милиарди инвестиции и хиляди работни места\". В паралелната си реалност Борисов не спира да открива завод след завод, но положението в държавата не е никак розово. В огромната си част родните предприемачи не притежават почти никакви сериозни бизнеси, а с политиката си на притискане и рекет държавата ги принуждава да влагат парите си (ако спечелят нещо) в скъпи коли, апартаменти и офиси, които им изглеждат по-сигурни, вместо в производства, камо ли в нови технологии. Което пък е добре дошло за чуждите вериги, монополите или онези чужди компании, които много лесно източват България, като изнасят печалбите си навън. Ако за Борисов това са страхотни инвестиции, то за българските фирми означава парализа от капиталов глад и липса на кадри. Това, от което имаме нужда, са високотехнологични производства и развито селско стопанство с български собственици, но и двете липсват. И няма как българската икономика да не е много слаба и анемична, просто защото е невъзможно да създаваш просперитет чрез прехвърляне на папки или файлове от едно бюро на друго или от един компютър на друг... Затова и си оставаме най-бедните в ЕС, абонирани за дъното.      ", "date": "2019.11.28", "title": "Кой кого баламосва?"}
{"url": "https://duma.bg/stefan-danailov-vremeto-e-tsenno-vseki-den-e-shtastie!-n204390", "text": "Няма роля, която може да ти даде удовлетворение, дори ако си Лорънс Оливие, ако не си я изиграл с равностойни сценични партньори. Театърът е велико изкуство. Не е само думи, сценография и режисура. Той е амалгама от опита на автора, на творците и на публиката. Само ако всеки говори на разбираем за другите участници език, емоциите ескалират и правят играта да изглежда истински живот, а човек запазва тръпката от срещата с постановката по-дълго време.  х х х Интелигентен командир съм. В театъра няма ала-бала, там е военно положение. Репетициите започват точно в часа Х, приключват точно в часа У, за представление се идва в часа Z. Това е неписан устав, но всеки го знае. Пияни актьори да излизат на сцената... абсурд! Овациите не са първото нещо, за което си мисли човек, с каквото и да се занимава... Макар че с мъничко късмет, \"с мъничко голям късмет\", както казва моят герой Дулитъл в \"Пигмалион\", това може да ти се случва по-често... Но всеки път аплодирането си има цена и не е задължително следващата крачка да ти донесе същата оценка. Най-стойностната оценка е удовлетворението от това, което правиш, преди да започнат ръкоплясканията... х х х Не мога да си представя, че сърцето ми ще отстине към Русия, към моите руски приятели, много от които са и мои творчески партньори, а духовното богатство, което те и до днес споделят с мен, е моят реален живот и не бих го разменил само срещу това да съм в крак с модата на деня... Шекспир неслучайно изрича крилатата фраза, че животът е сцена, а ние всички сме актьори. И на сцената, и в политиката верни и достойни за уважение са онези образи, които са най-близо до нещата от живота на хората. х х х Днес е нужно експертно \"лечение\". Не на парче, не козметично, а дълбоко преосмисляне на съвременните норми на развитие и в сферата на културата. Не крия, че езикът на политиците ни днес е една разочароваща илюстрация за нивото, до което сме достигнали в мисленето и взаимоотношенията си. Това е сигнал, че няма вече накъде да отстъпваме. х х х Политиката е изкуство на възможното и в нея не са на почит нито бездействието, нито безпринципното съгласие или опонирането от инат...  х х х  Не съм загубил надежда, че управляващите в България ще разберат най-сетне, че само интелигентен, знаещ и духовно извисен народ може да бъде активен и ефективен строител на своите бъднини. Неинтелигентният човек има много близък хоризонт и интересите му се въртят само в онова пространство, което обслужва всекидневните му потребности. Тормози ме липсата на чувствителност по този въпрос у управляващите.  За икономическата криза можем да се надяваме и на много други фактори. За излизането от духовната, от моралната криза са необходими осъзнати усилия от всеки член на обществото ни. Аз вярвам в имунната устойчивост на нацията, която в миналото - преди да пристъпи към освободителните си борби, ражда духовните водачи на Българското възраждане. Народ, който преди да се освободи от икономическо робство, строи с доброволен труд и лични дарения училища, църкви и читалища, не може да не намери пътя към духовното си прераждане. Имам надежда и вяра в мъдростта на изстрадалия ни народ. х х х Самочувствие им трябва на хората! Да бъдат уважавани, те да уважават себе си, да се гордеят със себе си. Нито е чак толкова високопарно, нито е сложно. Защо хората ни са навън? Какво се случва с тях там? Защо не искат да се върнат? Защо, като отидеш в друга европейска държава и кажеш \"българин\", отношението е като към... Толкова много неща могат да се свършат! Всичко зависи от хората. Дано повярват, че трябва да си вдигнем носа. х х х Болно ми е, защото българите сме готини хора, но все нещо не ни достига. И това, което не ни достига, ни пречи страшно много, за да живеем по-добре. Много се притеснявам да не загубя пословичния си оптимизъм. Думата \"родолюбие\" някъде се загуби в нашето мислене. Опошляването на нацията придобива чудовищни размери. Толкова много инициативи може и трябва да бъдат подпомогнати, за да не се давят в блатото на пошлотията, което ни поглъща. Та дори и морално. х х х Няма по-страшна криза от духовната, защото нея с икономически инжекции и решения не може да преодолееш. Ключовите думи за намиране на правилната посока за страната ни са развита икономика, доходи, заетост. Това не е партийна задача на една или друга политическа формация. Това трябва да е цел за всички българи. Изпълнена, тя може да създаде условия и за едно от основните човешки права - достъпа до култура. Да можеш да гарантираш възможност на всеки да прочете книга, да гледа стойностни постановки в театрите и музикалните творчески сцени, да вижда филми не само по телевизията, да участва в традиционни културни събития, посветени на културно-историческото ни наследство - всичко това зависи от тези три ключови думи. Каквото и да говорим, аз съм свързан не толкова със самата партия и нейния устав, аз съм свързан с хората. С хората от по-старото поколение сме заедно години наред, с младите хора, които идват при нас - аз съм свързан с тях. Действително бях мислил в каква посока да върви моят живот по-нататък, да се отделя от политиката и да дам колкото енергия и сили имам, за да ме запомнят хората с актьорството, което върша най-добре. На мен никой не ми е казвал \"ти си предател и ни изостави\", но аз съм си мислил, че и такива неща може да се случат. х х х В целия си активен политически живот не съм изговорил нито една лоша дума срещу политически опонент. Аз съм се изявявал и съм се опитвал да критикувам, дори атакувам хора от моята си партия, но не и конкретни персони, които са ми били опоненти. Винаги съм се интересувал от своя двор, а не от двора на съседа. Това е моя максима.  х х х Човек, който обича партията си, не може да говори врели-некипели за нея. Самата БСП не е виновна за работата на някои свои членове. Да не говорим пък, че тази партия съществува повече от едно столетие. Но това, че е лидерска, както се приказва, не е вярно. На противоположното мнение съм. Против т.нар. демократичен централизъм съм, тоест против това един да командва, другите само да изпълняват. х х х Никога не казвай никога... И в моята творческа и житейска биография е имало моменти, в които за малко, по принуда, да сменя професията си... В зората на демокрацията имах трудни години, когато на мен се гледаше повече като на \"партиен секретар\", отколкото като на творец, който има какво още да каже на своята публика. Никога не съм правил от това хоругва за личностно признание... Напротив - стараех се да не изневеря на себе си, на своите идеали. По-трудно се понася, когато те посочат като част от политическа сила, направила грешни стъпки в миналото и ти не можеш да не се срамуваш, че това е могло да се случи... Боляло ме е, но не можех да се скрия зад удобството, че хората ме обичат и ми вярват... То не ми дава право да се примиря или да проплача, че не съм знаел, че друг е виновен. Сега, като гледам как хора, които не с талант, а по случайност, и тогава, и сега сменят цветовете си като хамелеони, как от ръководни кадри преди 10 ноември стават най-яростни критици на същото това време и поемат отново ръководни функции - не им завиждам - това трябва да е много трудно занимание... непрекъснато да внимаваш дали си в крак със \"силните на деня\", дали си в списъците за поздравления от управляващите или от съдбата. Младото поколение е моята надежда, защото виждам как постепенно интересът им ги води към самоусъвършенстване и самоизграждане... Започнаха да търсят своята реализация, водени от вътрешните си духовни потребности, а не от онова, което ще е възнаграждението за това. Любопитството в очите на моите студенти е все по-чисто и аз се радвам на моралните открития, които те споделят помежду си. Внимателно трябва да ги отглеждаме, те растат като граждани на света и аз вярвам, че душите им са отворени за доброто у човека и имат нетърпимост към фалша. Поне така ми се иска да е... х х х Никой не е застрахован от среща с пошлостта, а какво ни гарантира, че в един или друг случай не може дори несъзнателно самите ние да сме носители на този порок... И въпреки това, близкият и неподправен контакт с младото поколение ме прави по-имунизиран от бацила на пошлостта. Те са чисти и ако вече някои от тях се кланят на дребното, на грозното, на неестетичното - то вина за това имаме ние - техните предшественици...", "date": "2019.11.28", "title": "Стефан Данаилов:    Времето е ценно, всеки ден е щастие!"}
{"url": "https://duma.bg/kratki-novini-n204394", "text": "Израел нанесе серия от удари по военни цели в Ивицата Газа през нощта в сряда в отговор на ракети, изстреляни от палестинския анклав, съобщи израелската армия, цитирана от АФП. Най-малко два обекта на ХАМАС били засегнати, плюс още един за съюзническата групировка „Ислямски джихад“, съобщи източник от силите за сигурност в Газа. Няма информация за жертви. Според ново проучване на Евробарометър над две трети от европейците смятат, че Европейският съюз трябва да предложи допълнителни мерки за подобряване на качеството на въздуха. От интервюираните над 27 000 граждани във всички страни членки на ЕС, повече от половината респонденти са на мнение, че домакинствата, производителите на автомобили, производителите на енергия, земеделските стопани и публичните органи не правят достатъчно за подобряването на качеството на въздуха. Замърсеният въздух причинява над 400 000 случая на преждевременна смърт в ЕС всяка година. Германците искат сближаване с Русия за сметка на САЩ, пише британският вестник \"Таймс\". Вестникът цитира социологическо проучване дни преди срещата на върха на НАТО във Великобритания. От проучването става ясно, че повечето германци искат засилване на връзките с Русия и Китай за сметка на Великобритания и САЩ. Проучването на Pew показва, че 3/4 от американците гледат на отношенията с Германия като на добри, докато близо 2/3 от германците (64%) смятат, че отношенията са в лошо състояние. Премиерът на Ирак Адил Абдул Махди обяви, че в страната има голяма конспирация срещу законната власт на фона на продължаващите вече втори месец протести. Премиерът коментира, че правителството е в състояние на отбрана и въпреки конспирациите и сериозния натиск правителството продължава да поема отговорност за защита на гражданите. Най-малко 350 души са убити и хиляди са ранени от началото на протестите в Ирак.", "date": "2019.11.28", "title": "Кратки новини"}
{"url": "https://duma.bg/ya-kazhete!-n204392", "text": "Една иначе не лоша идея - регулирането на местата за настаняване, предлагани от платформи като Airbnb, сиреч апартаментите, отдавани за кратко под наем, да бъдат извадени на светло, е възможно да придобие калпава законова \"одежда\". Става въпрос за промените, изготвени от тандема Менда Стоянова-Валери Симеонов. И дори подкрепени от най-върлата противничка на злополучния зам.-шеф на парламента Николина Ангелкова. Няма да задълбаваме в подробности с каква врътка се правят тези предложения, но откакто бяха огласени, предизвикаха не само полемика и въпроси, а и объркване. Защото взеха да ни обясняват, че това, дето го пише в проектопромените, не е онова, дето искат да стане.  Та предложението тези места за настаняване също да се категоризират като хотелите, написано черно на бяло, вече се оказва, че всъщност било \"да подлежат на регистрация\". Нещо съвсем различно. Така поне излезе от вчерашните думи на Симеонов. Иначе обвиненията в лобизъм спрямо него били безпочвени, той нямал хотел. А от тези на Стоянова се разбра, че потребителите на онлайн платформите, за които се предвижда да бъдат блокирани, ако обектите в тях не са категоризирани, всъщност нямало да бъдат засегнати от законовите промени. Хлъц! Макар, че само преди ден тя тропаше с краченце \"защо онлайн платформите да не следят спазват ли клиентите им закона\". А контролните органи спазват ли закона, а? А вие? Преди 4 г. на едно туристическо сборище бе оповестено, че сивият сектор в бранша достига 50%, на места дори 70%. Тогава Ангелкова, също министър, обяви, че за да се пребори държавата със сивия сектор, ще пусне Единната система за туристическа информация, която започна още Бранимир Ботев, и в която да бъдат свързани рецепциите в хотелите с НАП, МВР и общините. Четвърта година чакаме тази система да тръгне. А Ангелкова нека да каже ще бъдат ли включени в нея въпросните обекти за краткосрочно отдаване под наем? Можем само да попитаме: знаете ли въобще какво правите и за какво получавате големите си заплати?", "date": "2019.11.28", "title": "Я кажете!"}
{"url": "https://duma.bg/mladite-se-trevozhat-za-nuleviya-otpadak-n204380", "text": "Как да живеем и работим по един по-природосъобразен начин, насочен към идеологията за Zero Waste / Нулев отпадък? Това ще обсъждат ученици, компании и неправителствени организации по време на инициативата YouthSpeak Forum, зад чието организиране стоят младежи - за младежи. Тази година събитието, което се провежда в България за четвърти път, ще се състои на 30 ноември в новата зала на Първа АЕГ. Проявата има за цел да предостави на участниците възможността не само да научат нови и интересни неща, но и активно да се включат като главни действащи лица. Инициативата ще бъде разделена на две основни части, като първата ще включва лекционна панелна дискусия, водена от представители на три утвърдени НПО-та: WWF Bulgaria, Zero Waste Bulgaria, AIESEC в България. В дискусията участниците ще получат ценна информация и ще имат възможност да задават своите въпроси по темата. Втората част ще е под формата на работилница, организирана от генералните партньори на инициативата. Участниците, разделени в екипи, ще могат активно да изразяват своите идеи, да се запознаят с представителите на компаниите и да изградят цялостен проект. Екипите ще бъдат оценени и ще се избере победител между тях. YouthSpeak Forum 2019 Zero Waste Edition е събитие, което цели да събере и обедини на едно място \"малки\" и \"големи\", за да подпомогне началото на положителна промяна. Стани част от \"Малката ГОЛЯМА промяна\"! - призовават идеолозите на проявата. Младежите имат възможност да се включат напълно безплатно, като попълнят апликационната форма. Местата са ограничени.", "date": "2019.11.28", "title": "Младите се тревожат за нулевия отпадък"}
{"url": "https://duma.bg/dvama-patsienti-zaginaha-pri-pozhar-v-pirogov-n204407", "text": "Двама пациенти загинаха в болница \"Пирогов\" след голям пожар в едно от отделенията, а около 100 души бяха обгазени и евакуирани. Причината за инцидента е взривяване на кислородна система. Аварията е станала около 3,45 ч. вчера. Загиналите мъже, на 68 и 55 г., са се намирали в стаята, където е станал взривът. Единият е бил на кислородна терапия, съобщиха на импровизиран брифинг и.д. шефът на \"Пирогов\" проф. Николай Габровски, здравният министър Кирил Ананиев, шефът на МВР Младен Маринов и началникът на пожарната Николай Николов. \"Най-важното е, че при наличие на близо 100 души в тази сграда всички към момента са в добро състояние. Няма допълнително пострадали извън хората, които са били на мястото на инцидента. Всички са преместени по други структури и отделения. Болницата продължава да функционира, доколкото е възможно, при нормален режим. Останалите пациенти са в добро компенсирано състояние. Провеждат се допълнителни изследвания на по-тежко болните дали има някакво влияние\", обясни Габровски. По думите му системата за подаване на кислород е нова и се експлоатира правилно и с повишено внимание. Според него не става дума за авария. По оценка на пожарната, полицията и здравния министър реакцията е била светкавична, което е предотвратило по-голяма трагедия с най-малко 80 жертви. Вследствие на пожара има срутена стена в отделението, което обаче не застрашава дейността на болницата и сградата, но ще се прави допълнително обследване, съобщи вътрешният министър. Вицепремиерът Томислав Дончев лансира версията за \"незлонамерена човешка грешка\". В началото на правителственото заседание премиерът Бойко Борисов благодари пред камерите на дежурния екип, МВР и пожарната \"за това, че са живи обгазените хора\". На два пъти премиерът изложи хипотезата: \"Дано не се окаже, че са пушили в стаята\". Ананиев докладва в МС, че пожарът е възникнал в една от стаите на Второ вътрешно отделение, намиращо се на втория етаж. Единият пациент е бил с тежка кислородна недостатъчност и са го лекували с по-голям обем кислород, а другият бил доведен вечерта в болницата. Не искам да коментирам какво му е било състоянието, заяви Ананиев. Очевидци обаче твърдят, че пациентът е бил с психически проблеми и е пушил в стаята, което е довело до взрива. Състоянието на кислородните апарати е нормално и причината не е в тях, подчерта Ананиев. Главният прокурор Сотир Цацаров разпореди следователи от НСлС да разследват инцидента в \"Пирогов\". Води се досъдебно производство за причиняване на смърт на повече от едно лице поради незнание или немарливо изпълнение на правно регламентирана дейност. Разпитват се свидетели, изземва се документация от лечебното заведение, съобщиха от прокуратурата.", "date": "2019.11.28", "title": "Двама пациенти загинаха при пожар в \"Пирогов\""}
{"url": "https://duma.bg/kachvat-mlekonadoya-s-virtualni-ochila-n204377", "text": "Специални очила за виртуална реалност (VR очила), предназначени за крави в района на Москва, предизвикаха забележителен ентусиазъм сред интернет потребителите, съобщи Би Би Си. Както изследователите установили, пасторалният пейзаж, предаван от тези устройства, влияе положително върху здравето на кравите, както и върху количеството и качеството на млякото им. \"В допълнение към физическите нужди изследователите започнаха да обръщат повече внимание на емоционалното състояние на животните. Примерите за млечни ферми от различни страни показват, че в спокойна атмосфера количеството, а понякога дори и качеството на млякото се увеличава значително\", заявиха от министерството на земеделието и храните на Московска област. Чрез новата технология кравите биват \"телепортирани\" в лятно поле, като се вземат предвид особеностите на визията им - с усилване на нюансите на червената част на спектъра и по-слабо изразени зелени и сини тонове. Новината за виртуалната реалност за преживните животни в близост до Москва развълнува не само руските потребители. Много от тях признават, че завиждат на кравите - в крайна сметка не всички хора имат VR очила. Мога ли да имам същите, но на тях безкрайно да се върти \"Интервю с вампир\"?, риторично пита Сам Бъркхед, журналист на Moscow Times. Кога виртуалните очила стигнаха до кравите, но не и до хората?, не крие раздразнението си Азиз Гамари. Геймърите също обърнаха специално внимание на преживните животни, а кравешката кожа им напомни за предстоящото виртуално продължение на легендарния Half-Life, наречено Alyx, първата такава игра от 12 години, която излиза през март 2020 г. Трейлърът й стана достъпен миналата седмица и се оказа, че само собственици на VR очила могат да се включат в предизвикателството.", "date": "2019.11.28", "title": " Качват млеконадоя с виртуални очила"}
{"url": "https://duma.bg/izlozhba-na-papagali-ochakva-pochitateli-n204378", "text": "Най-голямата в Източна Европа изложба на папагали отвори врати в морската ни столица. Дойдохме във Варна силно заредени и обновени. Ще покажем ексклузивни номера, водени от най-добрия дресьор на птици Калоян Явашев. Под неговото зорко око какаду кара колело като истински човек, зарежда колата си с бензин, вдига националния флаг на България... На всеки кръгъл час в новия Делта планет мол за първи път ще има и истински атрактивно и забавно шоу с пернати, сподели Атанас Лазаров, международен директор на Macaw garden. Почитатели имат възможност да видят екзотичните птици до 30 декември.", "date": "2019.11.28", "title": "Изложба на папагали очаква почитатели"}
{"url": "https://duma.bg/bezplatna-art-rabotilnitsa-za-detsa-v-sghg-n204381", "text": "По случай честването на 200 години от основаването на музея \"Прадо\" в Мадрид, посолството на Кралство Испания и фондация \"Изиарт\" организират тематично детско ателие, което ще запознае отблизо малчуганите и техните родители с експозицията и най-известните картини от колекциите на музея. Арт работилницата ще се проведе на 30 ноември от 11 до 12.30 ч. в Софийската градска художествена галерия. Предвидена е кратка теоретична част и практически арт занимания, в които всяко дете ще може да изработи свой магнит с персонажи и детайли от най-емблематичните картини от постоянната експозиция на музея. Няма възрастови ограничения за децата, а техни помощници ще бъдат млади художници, завършили НХА. Ателието е с вход свободен за всяко дете с придружител родител, всички материали за децата са осигурени предварително и посетителите не трябва да носят нищо допълнително.", "date": "2019.11.28", "title": "Безплатна арт работилница за деца в СГХГ "}
{"url": "https://duma.bg/bez-toaletni-ostanaha-na-mks-n204371", "text": "Всички тоалетни на Международната космическа станция (МКС) са извън строя, съобщи РИА \"Новости\". Астронавтите са принудени да използват \"памперси\", стана ясно от преговорите между членовете на екипажа и наземните експерти от НАСА. Обаче не е известно къде се съхраняват тези биологични отпадъци.  На МКС има две тоалетни руско производство. Със санитарни помещения са оборудвани и двата кораба \"Союз\", но те се ползват по време на самостоятелен полет и в случай на крайна необходимост по време на престой на космическата станция. По информация на командира на станцията Лука Пармитано тоалетната в американския отсек не работи понеже се наблюдава постоянна индикация за неизправност, а в руския – заради сигнализация за препълнен резервоар. Във връзка с това е поискано (а после и получено) разрешение от Центъра за управление на полети в Хюстън относно възможността астронавтите временно да използват устройствата за събиране на урина, които се намират в европейския модул Columbus.", "date": "2019.11.28", "title": " Без тоалетни останаха на МКС"}
{"url": "https://duma.bg/spektakal-za-vazrastni-s-premiera-v-atelie-313-n204382", "text": "\"Ателие 313\" отново е запазено пространство за най-младото поколение в кукленото изкуство. \"Театрален разказ\"- спектакъл за възрастни, е новото заглавие от съвместната инициатива на театъра и абсолвентите на проф. Жени Пашова по режисура за куклен театър в НАТФИЗ \"Кръстьо Сарафов\" (след премиерите на \"Меко казано\" по Валери Петров и \"Ламята от улица Войтешка\" по Карел Чапек в началото на месеца). В новия спектакъл на режисьорката Ваня Борисова участват студенти от специалностите актьорство за куклен театър - клас проф. Жени Пашова, и актьорство за драматичен театър - клас проф. Ивайло Христов, както и актьори, наскоро завършили НАТФИЗ. Заглавието ще бъде част от афиша на \"Ателие 313\" през сезон 2019/2020. Спектакълът представя 1 режисьорски и 4 актьорски дебюта на професионална сцена. Сценарий и режисура Ваня Борисова. Участват Елин Стоянова, Елена Дечева, Ростислав Дамянов, Филип Аврамов, Иван Шуманов. Представлението е на 29 ноември от 20 ч. в салона на \"Ателие 313\" в София, кв. \"Красна поляна\", ул. \"В. Д. Стоянов\", до бл. 7.", "date": "2019.11.28", "title": "Спектакъл за възрастни с премиера в \"Ателие 313\""}
{"url": "https://duma.bg/bazar-na-profesiite-privleche-2000-detsa-n204379", "text": "Петото издание на уникалната за страната инициатива - \"Базар на професиите\", привлече близо 2000 посетители. Ученици, учители и родители, 20 организации и над 40 лектори проявиха интерес към събитието. Всички щандове в рамките на базара предоставяха възможност на бъдещите професионалисти да усетят от първо лице спецификата на конкретната работа. Децата можеха сами да идентифицират и предотвратят кибератака на щанда на ТехноЛогика, да управляват роботизирана ръка, да направят химически опит, да построят газова инсталация и дори да накарат анимиран динозавър да оживее. Една от най-любопитните беше презентацията на пилота Йордан Колев. Композиторката Мария Каракушева беше донесла със себе си инструменти, с които показа на практика как се създава музика. Елена Анастасова изнесе лекция за родители под наслов \"Разбира ли ме тийнейджърът? А аз разбирам ли го?\". Две гледни точки бяха представени за отговорностите на професията мениджър човешки ресурси от София Лазарова и на Анна Вдовичина. Какво е да си обичан писател на фентъзи романи разказа Марин Трошанов. Ценни послания предадоха още лекари, учени, програмисти, инженери и др.", "date": "2019.11.28", "title": " Базар на професиите привлече 2000 деца"}
