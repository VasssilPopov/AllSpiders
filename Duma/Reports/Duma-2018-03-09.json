{"url": "http://www.duma.bg/node/162422", "text": "Филмът \"Привличане\" отново пребори 3 премиерни заглавия, дори \"Червената лястовица\" с Дженифър Лоурънс. Лидерската позиция на българската продукция се запазва втори пореден уикенд благодарение на поредните 23 000 души, които го гледаха през изминалите почивни дни, като до момента общо 59 000 зрители са се вълнували с героите на едни от най-обичаните родни звезди. \nКиноманите продължават да хвалят и подкрепят историята на младата учителка, която се бори за щастието и пълноценното развитие на своите ученици, опитвайки се да им покаже кои са те и колко могат да постигнат в живота, ако не се страхуват да правят грешки. В главните роли са Яна Маринова, Александър Сано, Луиза Григорова-Макариев, Койна Русева, Башар Рахал, Радина Боршош и Владо Пенев, но по нищо не им отстъпват и младите надежди на българското кино - Живко Симеонов, Живко Сираков, Михаил Недялков, Анастасия Левордашка, Надя Керанова, Васил Илиев и Спартак Тодоров. Режисьор на филма е Мартин Макариев, оператор - Иван Вацов, монтажист - Никола Миленов. \nОсвен с модерна визия, докосваща история, съвременен диалог и много смях, филмът може да се похвали с изключително силен саундтрак, в който участват звезди от българската, но и от международната сцена. Сред тях са композиторът и продуцент Неди Джон Крос, делял една сцена с гиганти като \"Дийп пърпъл\", също така европейската сензация Stani - българин, който твори в Копенхаген, Васко Иванов-Dexter, 100 Кила, групите \"Jeremy?\" и \"Торнадо\", македонският рапър Слаткаристика и мн. др. \nМузиката е част от доброто кино и затова \"Привличане\" не отстъпва по нищо на американските продукции. Това е и основната цел на екипа, който стои зад \"Привличане\". Продуцентите Яна Маринова и Башар Рахал споделят, че не са правили никакви компромиси по отношение на картината и звука на филма. Работят с едни от най-добрите студиа за постпродукция в България \"Screen Brothers\" и с гения на звуковия дизайн Мишо Дичев. \nНай-голямата изненада във филма е плеймейтката Николета Лозанова. \"Привличане\" е дебют на киноекрана за красавицата, а ролята й е от най-запомнящите се. \nОфициален трейлър на филма:  Тийзър:    Официален трейлър на филма:    Клип на Слаткаристика - Money към саундтрака на филма:    Клип на парчето We like it loud с вокалите на носителката на 3 награди Грами Тифани Фред, дело на Stani ft. Dexter:    \n", "date": "2018.03.09", "title": "\"Привличане\" пребори 3 премиерни заглавия "}
{"url": "http://www.duma.bg/node/162419", "text": "Чаровната певица Ева Мария, позната от успешното й участие в два сезона на \"X Factor\", стана вокалистка на \"Deep Zone Project\". Още с първото си изпълнение на живо, което се състоя в Лондон, \"сладкото миньонче\" (както я наричат в групата) успя да вдигне на крака публиката с глас, присъствие и харизма. В английската столица музикантите официално се сбогуваха с предишната си певица Нелина и обещаха да останат добри приятели завинаги. Към групата официално се присъедини и китаристът Дани Димитров, който допълнително освежава сценичното присъствие и музикалните изпълнения. \nОтново в рамките на концерта в Лондон \"Deep Zone Project\" отпразнува и 19 години от създаването си. Рожденият ден бележи ново начало за най-популярната електронна формация у нас: чрез чисто новия си проект \"Ibiza Sound Machine\" групата ще издава интернационална клубна музика както и лайв ремикси на емблематични парчета. \nНачинанията си музикантите ще отпразнуват с парти-промоция на 16 март в клуб \"Joy Station\" в Студентски град. Купонът започва точно в 22 ч., а билетите са достъпни на сайта на Eventim или в магазини \"Фантастико\" по 10 лв. На входа ще се продават по 12 лв. \n \n\"Deep Zone Project\" с новата си вокалистка \nОфициалното видео на IBIZA Sound Machine - \"Say My Name\" тук:     ВИДЕО от сбогуването на Deep Zone с Нелина:    Фейсбук събитие за парти-промоцията на 16 март: Deep Zone Project във Фейсбук:  \nIBIZA Sound Machine:    \nDeep Zone Project в Youtube:    \n", "date": "2018.03.09", "title": "Ева Мария вече пее в група"}
{"url": "http://www.duma.bg/node/162420", "text": "Известната певица Риана подготвя вече повече от година нова гама бельо в колаборация с онлайн платформата за модна търговия \"TechStyle\" (по-известна с предишното си наименование \"JustFab\"). Тази информация усилено се коментира от световните агенции. Обаче говорителят на красивата барбадоска отказва да коментира съществуването на подобна сделка. Но източник на \"Уимънс уеър уикли\" издава, че вече е започнало производството на първите модели. \nСлуховете се допълват и от Лойд Грийф, президент и главен изпълнителен директор на инвестиционна банка в Лос Анджелис, според когото платформата в момента е добавила още една знаменитост към списъка си с колаборатори след успешната си работа с Кейт Хъдсън (по марката \"Fabletics\") и с Ким Уест Кардашиян (\"ShoeDazzle\") \nРиана вече не веднъж или два пъти е предизвиквала фурор в модната и козметичната индустрия. Особено, като се вземе предвид колекцията й обувки за \"Пума\" и собствената й линия за красота \"Fenty Beauty\", която в момента е възхвалявана от всевъзможни специалисти и бюти гурута.   \n", "date": "2018.03.09", "title": " Риана подготвя нова гама бельо?"}
{"url": "http://www.duma.bg/node/162421", "text": "Специално за церемонията по повод годишните награди \"Златна игла 2018\" в България ще пристигне италианският дизайнер и стилист Алберто Веделаго - Мaestro di eleganza в света на мъжкия стил. Водеща на галавечерта ще бъде чаровната Гери Дончева. Ревю-спектакъла преди церемонията за връчване на \"Златна игла 2018\" ще открие официална колекция вечерни облекла на \"Мезон Сант-Ерем\" и нейният създател и стилист - Габриела Колева. Специален гост на откриващото събитие ще бъде актрисата Саня Борисова-Илиева, която наскоро бе отличена с приза \"Знаменитост на годината\". На подиума на \"Златна игла\" тя ще дефилира с тоалет на модна къща \"Мезон Сант-Ерем\", направен специално за нея. \nАкадемията за мода ще отличи най-изявените дизайнери и творци и ще присъди най-авторитетната награда за мода у нас \"Златна игла\" на 14 март в \"Рамада София хотел\". Призът ще бъде връчен в категориите \"Дизайнер на годината\", \"Модна къща на годината\", \"Булчинска мода\", \"Най-добър млад дизайнер\", \"Моден гримьор\" и \"Моден фотограф\". Красивата статуетка \"Златна игла\", както всяка година, е дело на най-добрия български бижутер Анжело Красини. По традиция наградите на Академията за мода се определят от експертно жури, включващо най-компетентните модни и лайфстайл журналисти у нас от печатните и електронните медии с председател проф. Любомир Стойков.   \n", "date": "2018.03.09", "title": "Италиански дизайнер идва на \"Златна игла\""}
{"url": "http://www.duma.bg/node/162418", "text": "За първи път в тв ефир Август Попов ще представи половинката си Ани, която е сестра на лекоатлетката Ивет Лалова. Чаровната дама описва любимия си като нестандартен човек, с когото не е лесно да се живее, но винаги е забавно. Влюбват се от пръв поглед преди около 15 години и досега никога не са карали. \nКолоритен, неподражаем и малко своенравен ще бъде неделният предиобед на bTV на 11 март, от 11 ч., когато гост в \"Търси се\" ще е неповторимият Август Попов. Актьор, ресторантьор и един от създателите на \"Ку-ку\" са само част от образите, с които публиката го познава. \n\"Той винаги е усмихнат, дори когато има страшни проблеми, ще намери простотийката, за да може да се забавлява от това\", разкри приятелят му Влади Въргала. И добави: \"Той се забавлява, докато живее. Винаги е в Августовска еуфория, а когато дойде Август, започват т.нар. Августовски празници.\" Казва, че Попов е \"бащата на неговите деца\" - толкова много се обичат. \n\"Той е сборник разкази в 4 тома, от които са издадени само 3-4 разказа, защото другите въобще не са за издаване\", обобщава Мишо Ланджев. \"Удивлявам се откъде вади тази енергия, той е един изключително открит човек във всичко\", допълва Ланджев.   \n", "date": "2018.03.09", "title": "Август Попов за първи път представя половинката си"}
{"url": "http://www.duma.bg/node/162453", "text": "Една от индустриалните зони на България скоро очаква немско-китайска инвестиция в областта на електромобилостроенето за производство на компоненти за този тип коли с тенденция скоро да започне и цялостното им производство у нас. Това е съобщил пред БТА изпълнителният директор на Българската агенция за инвестиции (БАИ) Стамен Янев. По думите му до края на годината се очакват общо няколко големи ключови инвестиции в автомобилостроенето. По неговите думи очакванията за тази година са преките чуждестранни инвестиции в България да надхвърлят 1 млрд. евро. \nСпоред него автомобилостроенето може да \"издърпа\" напред Северозападна България тази година. Съживяването на региона може да се очаква и заради нова стратегия, която се прилага от компании, които вече са установени в България, според която голяма част от високотехнологичните процеси остават в някои от големите градове, а по-нискотехнологичните се релокират към Северозападна България, обясни Янев. Той съобщи, че се обсъждат законодателни промени за допълнително стимулиране на възможността за квалификация и преквалификация на наетите от инвеститорите нови работници - например до 50 на сто от сегашните 25%, както и стимулиране на научноразвойна дейност в различните видове промишлени предприятия, както и на иновациите. \nИндийски компании проявяват интерес за инвестиции в България в различни сектори, стана ясно вчера на среща на зам.-министъра на икономиката Александър Манолев с най-голямата бизнес организация в Индия - FICCI. Потенциалните инвеститори са се насочили към сфери като автомобилостроене, информационни и комуникационни технологии, хранителната промишленост, селското стопанство и производството на дрехи.      \n", "date": "2018.03.09", "title": " С чужда инвестиция може да произвеждат части за електромобили у нас"}
{"url": "http://www.duma.bg/node/162451", "text": "Николай Нанков, който е регионален министър в третия кабинет на Борисов, е признал пред БНТ, че по третокласната пътна мрежа има пътища, които не са ремонтирани 40 години и след всяка зима са проблемни. Това става ясно от съобщение на пресцентъра на МРРБ. Министърът е посочил, че с повечето приходи от тол таксите ще се инвестира и повече в пътни ремонти.  \nУдължаване на гаранционните срокове с 6-7 години е една от стъпките за подобряване на качеството на пътното строителство. Не може да има гаранционни срокове от 6 месеца или година. Трябва да бъдат до 6-7 години, за да работят фирмите по-прецизно и качествено, защото всички деформации след това ще са за тяхна сметка. e казал още министърът на регионалното развитие и благоустройството Николай Нанков, цитиран от пресцентъра на МРРБ. Условията в договорите се поставят от поръчителя, който е държавата, както и самите договори се подписват от представители на държавата.   \n", "date": "2018.03.09", "title": "Нанков призна, че има пътища, които от 40 г. не са ремонтирани"}
{"url": "http://www.duma.bg/node/162454", "text": "От Брюксел са изпратили официално предупредително писмо до България с искане страната ни да синхронизира законодателството си, свързано с прилагането на ДДС, съобщиха от представителството на ЕК в София. \nЕдиният от случаите е свързан с факта, че понастоящем малките дружества, търгуващи с горива, са задължени да плащат авансово прекомерно високи суми, за да гарантират, че могат да платят дължимото от тях ДДС. \nЗа големите дружества е достатъчно само да внесат гаранция в размер, равен на дължимото по сделките им ДДС. Комисията смята, че националното законодателство не е съвместимо с нормите на ЕС и със свободата на стопанска инициатива. Отделно от това България се приканва да промени правилата си за начисляване на дължимия ДДС в случаите, когато стопански активи се използват за частни или нестопански цели и когато стопански активи се прехвърлят в друга държава членка.     \n", "date": "2018.03.09", "title": "Брюксел ни предупреди за ДДС върху горивата"}
{"url": "http://www.duma.bg/node/162452", "text": "Нарастващата пропаст в доходите на страните членки на Европейския съюз заплашва да подхрани политическото недоволство и да помрачи успеха от намаляващите разлики в доходите между по-богатите и по-бедните държави от блока. Това е казала в интервю за \"Файненшъл таймс\" главният изпълнителен директор на Световната банка Кристалина Георгиева, която е бивш еврокомисар по бюджета. \nБившият европейски комисар изразява увереност, че тези проблеми са решими, но подчертава потенциалните вреди от увеличаващото се неравенство между отделните региони както в старите, така и в новите страни членки на ЕС. \"Ако то не бъде взето под внимание\", предупреждава Кристалина Георгиева, \"има риск хората да се почувстват без права, разочаровани и изоставени\". \nГеоргиева дава интервюто си преди публикуването на изследване на Световната банка, което показва как намаляването на пропастта между отделните страни членки на ЕС прикрива увеличаващите се неравенства в самите държави. Докладът отчита, че по-бедните страни догонват по-богатите на фона на разширяването на юг и на изток от началото на този век, но някои неравенства в самите държави са се запазили или дори са се увеличили. В Полша например брутният вътрешен продукт на глава от населението се е повишил от половината от средноевропейския през 2000 г. до 69 процента през 2015 г. Разликите в доходите между отделните региони в страната обаче са се увеличили. \n    \n", "date": "2018.03.09", "title": " Кристалина Георгиева забеляза нарастващата пропаст в доходите в ЕС"}
{"url": "http://www.duma.bg/node/162455", "text": "Държавният газов оператор \"Булгартрансгаз\" ще купи активи на българо-руското дружество \"Южен поток България\" на стойност над 13 млн. лв., които ще бъдат използвани за реализацията на правителствените планове за изграждане на газоразпределителния център край Варна, съобщи \"Медиапул\". Има обявена обществена поръчка за пряко договаряне между двете дружества на покупката на 28 поземлени имота и правата за строеж върху пет имота. \nРуското решение за спиране на проекта за газопровода от Русия по дъното на Черно море през България, Сърбия и Унгария до Австрия бе обявено през декември 2014 г., но смесеното дружество за реализацията на трасето през българска територия още съществува, макар и само с трима шефове и почти без дейност. То обаче има капитал в размер на 397,606 млн. лв. и имоти, и дълготрайни материални активи за общо близо 37 млн. лв., според последния публичен финансов отчет на дружеството за 2015 г. Натрупаната към онзи момент обща загуба е била за 19,289 млн. лв. \nВ края на януари 2018 г. \"Булгартрансгаз\" бил уведомен с писмо, че акционерите с равни дялове в \"Южен поток България\" - БЕХ и руската \"Газпром\", са решили да прекратят проекта за газопровода и да предприемат продажба на активите на проектната компания. Според БЕХ е целесъобразно тези активи да останат във владение на българската енергийна група и да се използват от дъщерното й дружество \"Булгартрансгаз\" за други негови инвестиционни проекти. Затова сега газовият оператор смята да купи въпросните имоти и разрешителните към тях, които в момента са интелектуална собственост на \"Южен поток България\". \n    \n", "date": "2018.03.09", "title": "\"Булгартрансгаз\" купува активи на \"Южен поток\" за 13 млн. лв."}
{"url": "http://www.duma.bg/node/162457", "text": "Дългоочакваните катарски инвестиции у нас засега се оказват само мираж. Това стана ясно от поредната среща в София на премиера Бойко Борисов с емира на държавата Катар Шейх Тамим бин Хамад Ал-Тани, който е на държавно посещение в България. Фокус на разговорите беше поставен върху възможностите за повече инвестиции от Катар в България, както и инфраструктурните проекти за свързаност на Балканите и Европейския съюз, съобщиха от правителствената пресслужба. \nПремиерът Борисов заяви, че е имало няколко добри за бизнеса и свързаността сделки, но е дошло времето двете страни да си поставят по-амбициозни задачи в сферата на инвестициите. На организирания българо-катарски бизнес форум министърът на икономиката Емил Караниколов обяви, че стокообменът между двете държави се е увеличил четири пъти и е стигнал... 10 млн. долара. Освен това се оказва, че Катар няма никакви инвестиции у нас до момента. А обещанията и надеждите бяха големи. Идеите за развитие на двустранния бизнес с богатото на природен газ емирство са стари и датират още от времето на първия мандат на Борисов. \nЗемеделието е посочено като приоритет в отношенията, но въпреки това не се стига до конкретен резултат, а трябваше едва ли не да затрупаме Катар с агнешко месо. \nВ знак на добра воля Катар направи депозит от 50 млн. долара в ББР срещу осигуряването от българската държава на инвестиционни проекти. След това обаче парите бяха изтеглени, защото не можахме да предложим на катарците нищо смислено. Провали се и идеята катарците да строят скоростния път Русе - Велико Търново - Истанбул.  \nПредложения, подобни на тези, направени по времето на няколко поредни правителства, за инвестиции в обекти със статут на национално културно значение или на практика в несъществуващото летище край Стара Загора, не биха могли да събудят интерес в държава, чийто инвестиционен портфейл надхвърля няколкостотин милиарда долара, категорични са експертите. \nПреди няколко години в Доха бе проведена среща, на която се обсъжда идеята за създаване на българо-катарски фонд за инвестиции на малки и средни предприятия по примера на Франция и Италия. Българската делегация обаче се отказва, защото инвестиционната стъпка е над 30 милиона долара. Просто такъв е мащабът за малък и среден бизнес на катарците, докато при нас това се смята за едър бизнес. \nА създаденият през 2005 г. Катарски инвестиционен фонд е натрупал над 335 милиарда долара активи, което го нарежда на 14 място в света. Той е собственик или има дялове в банките \"Креди Суис\" и \"Барклис\", гиганта в търговията с полезни изкопаеми \"Гленкор\", бижутерийната фирма \"Тифани\" и футболния отбор \"Пари Сен Жермен\".   \n", "date": "2018.03.09", "title": "Катарските инвестиции се оказаха мираж"}
{"url": "http://www.duma.bg/node/162456", "text": "Експертите на Българската народна банка (БНБ) прогнозират през първата половина на 2018 г. инфлацията да се повиши спрямо текущо наблюдаваните нива. Годишната инфлация в края на 2017 г. възлезе на 1,8%. Според тях инфлацията ще се ускори през първите две тримесечия заради цените на храните, енергийните продукти и административните цени. Базисната инфлация се очаква плавно да се ускорява. Това става ясно от най-новия икономически преглед на БНБ. \nРеалният икономически растеж през 2017 г. се очаква да достигне 4%, а през тази година леко да се ускори до 4,2%, след което отново да възлезе на 4% през 2019 г. Според експертите на централната банка през тази и следващата година вътрешното потребление ще има основен принос за растежа, което ще доведе до увеличаване на вноса на стоки и услуги.  \nПодобряващата се ситуация на пазара на труда, нарастващите доходи от труд на домакинствата и задържащото се на високи нива доверие на потребителите дават индикации за продължаващо нарастване на частното потребление, с което очакваме то да има положителен принос за растежа на БВП през първото полугодие на 2018 г., убедени са в БНБ. В централната банка прогнозират, че реалният БВП ще продължи да нараства както на верижна, така и на годишна база през първото и второто тримесечие на 2018 г. Рисковете по отношение на външната среда и вътрешното търсене за първото полугодие на тази година са оценени като балансирани. \nОчакванията на анализаторите са глобалният икономически растеж да се ускори през 2018 г. Те са на мнение, че след значителния ръст на цените на енергийните и неенергийните суровини през 2017 г. , поради изчерпване на свръхпредлагането на международните пазари, доларовите цени в периода 2018-2019 г. ще продължат да растат макар и с по-слаби темпове.  \nОт БНБ очакват през първата половина на 2018 г. депозитите на бизнеса и домакинствата да продължат да нарастват с тенденция към слабо ускоряване на растежа в резултат от запазването на сравнително висока норма на спестяване в икономиката. Подобрението в макроикономическата среда и сравнително ниските лихвени проценти по заемите ще допринесат за кредитния ръст на домакинствата и фирмите. \nСпоред анализаторите обаче, несигурност пораждат темповете, с които правителството ще погасява кредитите по Националната програма за енергийна ефективност на многофамилни жилищни сгради, защото тези заеми оказват значително влияние върху общата динамиката на кредитите за домакинствата. Фактор, който е възможно да ограничи кредитния растеж през първата половина на 2018 г., е запазване на политиката на банките да отписват необслужвани кредити. \n    \n", "date": "2018.03.09", "title": " Цените на храните ще напомпат инфлацията "}
{"url": "http://www.duma.bg/node/162458", "text": "Югозападното държавно предприятие в Благоевград спира временно електронните търгове за продажба на дървесина. Това стана вчера след протест на фирмите от региона. Представители от над 60 дърводобивни и дървопреработващи фирми от Пирнско протестираха вчера пред управлението на предприятието. Над 100 души излязаха на протест срещу непрозрачността при електронните търгове за дървесина. Протестът беше подкрепен от Асоциацията на производителите на пелети в България. \nНедоволните бяха приети от директора на предприятието инж. Дамян Дамянов. Те се оплакаха, че са констатирали десетки пропуски и пълна непрозрачност относно липсата на информация за всички участници, освен за първите двама спечелили ги. Затова поискаха електронните търгове за всяко горско стопанство да бъдат само 20 на сто от провежданите от държавното предприятие. \nПротест срещу електронните търгове за дървесина, организирани от югозападното предприятие, имаше и през 2017 г. Според управителите на фирми, въпреки обещанията, нищо не се е променило.    \n", "date": "2018.03.09", "title": " След протест спряха търговете за продажба на дървесина"}
{"url": "http://www.duma.bg/node/162459", "text": "Европейският съюз търпи огромни загуби от разпространението на болестта африканска чума по свинете (АЧС) в северната и източната част на континента, които се оценяват на 5 до 7 млрд. евро годишно, съобщи вчера еврокомисарят за здравеопазването и безопасността на храните Витянис Андриукайтис, който е у нас. \nЕврокомисарят обясни, че разпространението на опасното заболяване в Естония, Латвия, Литва и Полша, и единичните случаи в Чехия и в северната част на Румъния създава изключително сложна ситуация. Както е известно, фермерите от засегнатите от инфекцията райони нямат право да продават прасета и свинско месо, нито в рамките на ЕС, нито в трети страни. Особено засегнати са стопаните на малките ферми, които по никакъв начин не могат да реагират на заплахата и ограниченията. Вирусът се простира на хиляди километри и в Русия - от Калининград до Иркутск, подчерта еврокомисарят. Европейската комисия е в преговори с Москва във връзка с наложената от руската страна пълна забрана за внос на свинско от ЕС. Това решение на Русия Витянис Андриукайтис определи като необосновано. \nРазработването на ваксина за дивите животни срещу чумата продължава, но засега няма успех. В момента в МЗХГ се прави анализ на икономическите загуби и ефекти от африканската чума по свинете, съобщи министърът на земеделието Румен Порожанов. Българската агенция по безопасност на храните (БАБХ) е изследвала от началото на тази година над 7000 проби от диви прасета, съобщи директорът й д-р Дамян Илиев. Специални мерки са взети за контрол на храните, които се внасят от чуждестранните туристи, които пристигат от страни, засегнати от инфекцията. Под контрол са туристическите автобуси от Русия, Украйна, Беларус, Молдова, както и фериботите от Украйна на пристанище Варна.  \n  \n    \n", "date": "2018.03.09", "title": "ЕС губи годишно 5-7 млрд. евро заради чумата по свинете"}
{"url": "http://www.duma.bg/node/162425", "text": "Премиера на \"България в потури, но с цилиндър\" - кн. 2, от Петя Александрова, която ДУМА представи наскоро, организира ИК \"Хермес\" в София. Книжовната среща е на 14 март (сряда) от 18.30 ч. в Гринуич бук център, бул. \"Витоша\" 37. След големия успех на \"България в потури, но с цилиндър\", Петя Александрова предлага още 50 нашенски истории от едно време. Текстовете са поднесени с много любов, малко тъга и с изключително фино и ненатрапчиво чувство за хумор.   \n", "date": "2018.03.09", "title": " Книжовна среща в Гринуич бук център"}
{"url": "http://www.duma.bg/node/162426", "text": "Великотърновският театър \"Весел\" отбелязва 20 години артистична дейност през март. Сценичните събития са програмирани в афиша на популярната трупа и ще бъдат представени в камерната зала на НЧ \"Искра\" в старата столица. \n\"Цветна приказка\" е първият спектакъл, който ще се играе на 10 март от 11 ч. Смелите кокичета Кок и Че, заедно с красивата и суетна Теменужка, с веселия Кукуряк, с талантливия Минзухар и Слънцето побеждават Страшния студ и посрещат пролетта. \"Честит рожден ден! 20 години театър  \"Веселие\" е акцентът в юбилейния афиш. На 17 март от 11 ч. на сцената ще излязат герои от пиеси, които вече 20 години вълнуват, забавляват, изненадват и очароват най-вярната публика в Търново, в цяла България и зад граница. Спектакълът е със свободен вход. \n\"Принцесата и граховото зърно\" е класическото заглавие, предвидено за 24 март от 11 ч. Постановката е представяна на театрални форуми в България, Сърбия, Румъния. \"Хитър Петър\" е последното представление, което ще гледат зрителите в навечерието на Деня на хумора и шегата. На 31 март от 11 ч. ще се състои вълнуващата среща на малките зрители с популярния герой и неговите опоненти - Попа, Чорбаджията и Попадията.  \nПървата премиера на театър \"Весел\" е през 1998 г. Негови спектакли са участвали на театрални форуми в България, Испания, Австрия, Чехия, Малайзия, Словения, Румъния, Китай,  Полша, Русия, Молдова, Тайланд, Мароко, Армения, Италия, Казахстан. \"Весел\" е удостоен с Наградата на детската публика в Астана (2017), Наградата за най-добър спектакъл в Кучинг (2015), също и в Банкок и Кишинев (2014), награда за актьорски дует в Москва, за режисура в Сибиу, награда на спонсора на фестивала в Омск, както и отличие за актьорски дует в Ямбол (2013), и др.   \n", "date": "2018.03.09", "title": " Тeатър \"Весел\" с юбилеен афиш през март"}
{"url": "http://www.duma.bg/node/162423", "text": "\"Машината Ян Бибиян\" по мотиви от \"Ян Бибиян. Невероятните приключения на едно хлапе\" от Елин Пелин представя театър \"Ателие 313\" днес, 9 март, от 20 ч. в своя салон в София, кв. \"Красна поляна\", ул. \"В. Д. Стоянов\", до бл. 7. Спектакълът е за деца над 7 години, а входът е свободен. Адаптация, режисура и музикално оформление Петър Пашов-младши, сценография и кукли Димитър Димитров и Петя Димитрова. Участват Радост Кожухарова, Цвети Пеняшки, Тодор Нисторов, Даниел Русев. Спектакълът е реализиран с финансовата подкрепа на Министерството на културата и е носител на престижни отличия на фестивали у нас и в чужбина.   \n", "date": "2018.03.09", "title": " Ян Бибиян за малки и големи в \"Ателие 313\""}
{"url": "http://www.duma.bg/node/162427", "text": "Препълнена зала и нестихващи овации получи в Москва авторската постановка \"В очакване на Годо\" на един от знаковите ученици на проф. Крикор Азарян - Деян Донков. Спектакълът гастролира на сцената на Московския драматичен театър, ръководен от известния руски театрален режисьор и актьор Армен Джигарханян. Гостуването бе по покана на Българския културен институт в Москва. \nМинути преди представлението да започне, Джигарханян приветства публиката и гостите и сподели, че преди много години, заради филм, в който се е снимал в България, е имал възможност да опознае страната ни и да се запознае с проф. Крикор Азарян, а впоследствие да се превърне в негов близък приятел. \"Проф. Азарян е велик човек и голям режисьор и съм много щастлив, че театърът, който носи неговото име, гостува в нашия театър\", сподели развълнувано Джигарханян.  \nМежду българския театър и трупата на Армен Джигарханян съществуват отдавнашни топли отношения. Неговият театър е гостувал многократно в София, Пловдив и Варна, а самият Джигарханян поставя \"Три сестри\" в Русе. \n\"В очакване на Годо\" е в редовния афиш на Театър \"Азарян\" в НДК и може да бъде видян от софийската публика на 31 март (събота) от 19 ч.   \n", "date": "2018.03.09", "title": "Бурни аплодисменти за \"В очакване на Годо\" в Москва"}
{"url": "http://www.duma.bg/node/162428", "text": "Дебют на софийска сцена ще направи Сера Гьош, наричана от почитателите си \"стилен подарък от Виена\", на 22 март в зала \"България\". Заедно със Софийската филхармония и маестро Герит Присниц тя ще изпълни фрагменти от опери на Рихард Щраус и Рихард Вагнер. \nСлед публиката в Рим, Бон, Торонто, Южна Корея, Русия, Израел, Истанбул, Мюзикферайн, Концертхаус и Щатсопер столичани също ще могат да се насладят на един забележителен глас в програма за големи артисти. Сера гостува в София с амбициозна програма - тя ще изпълни фрагменти от оперите \"Саломе\" и \"Електра\" на Щраус и \"Тристан и Изолда\" от Вагнер. \nНа 10 години Гьош забавлява близките си, като имитира успешно оперно пеене. На 16 смята операта за старомодна и скучна и мечтае да стане актриса. Семейството и учителите обаче са убедени в музикалния й талант и тя завършва Университета за изящни изкуства \"Мимар Синан\" в Истанбул, след което получава бакалавърска степен във Виенската консерватория. Дебютира в ролята на Лейла от операта \"Лейла и Меджун\" от Ялчън Тура в Истанбулския театър. Гастролира като Констанца от \"Отвличане от сарая\" на Моцарт в театрите в Люксембург, Антверпен, Манхайм. Участва като Аделе в \"Прилепът\" на Й. Щраус в състава на Виенската държавна опера в спектакли в Тайван и Южна Корея. Изпълнява сопрановите партии в кантатни и ораториални произведения. От 2012 до 2017 г. изнася ежегодни концерти в Златната зала на Виенската Мюзикферайн, в Голямата зала на Концертхаус във Виена, на сцената на Виенската щатсопер. През 2014 г. концертира в Канада, Русия, САЩ (с изяви в Линкълн център в Ню Йорк). В периода 2012-2015 г. Гьош е солистка на Виенската Фолксопер, след което преминава на свободна практика. \nГьош е позната на българската публика от участията си през последните два сезона на сцената на Варненската опера в ролята на Виолета в \"Травиата\" на Верди. Паралелно с това през 2016 г. пее в Бостън, Ванкувър, Вашингтон, Ню Йорк, Монреал, Торонто, Виена, а м.г. изнася концерт с Моцартови арии и дуети, изпълнява песни на Райнхолд Глиер със Словенския филхармоничен оркестър. \nРоденият в Бон диригент Герит Присниц е възпитаник на Моцартеума в Залцбург при Денис Ръсел Дейвис и Карл Кампер. Дирижира в театъра в Ерфурт (2001-2006), в Токио и Нагоя, в Линц, Грац, Люцерн, Марибор, Болоня, Бари, Есен, Мюнхен, Нюрнберг и др. \nГерит Присниц  \nСера Гьош   \n", "date": "2018.03.09", "title": " Софийски дебют на Сера Гьош  "}
{"url": "http://www.duma.bg/node/162460", "text": "Около 80-90% от цветните пъпки на кайсиите са измръзнали, съобщи председателят на Сдружение \"Българска праскова\" Коста Петров, цитиран от fermer.bg. Миналия четвъртък в Сливенския регион, по поречието на река Тунджа, температурите са паднали до минус 17 градуса. \"Направихме проби и се оказа, че като разрежем пъпките, вътре са кафяви. На 10 пъпки 8 са кафяви при кайсиите\", каза Петров. Някои сортове праскови също са засегнати, като при едни пораженията са до 80 процента, а има и такива с 50%.  \nПо думите му при черешите някои сортове до 80 процента също са поразени от рязкото застудяване, което стана миналата седмица. По неговите думи има по-късно цъфтящи сортове, които са се спасили. Петров каза, че при сливите предимно е пострадал азиатският тип на 80%. Европейските сортове са с по-дълъг зимен покой и това ги е отървало, коментира експертът.  \nСпоред него има опасност за реколтата. За някои сортове очакваме и да се компроментира реколтата, прогнозира Петров. По думите студовете могат да предизвикат апоплексия при плодните дръвчета. Тя се получава, когато сокодвижението в овошките е започнало, но ниските температури водят до замръзване, а по-късно и до изсъхване на дръвчетата. \"Такова нещо старите овощари от региона помнят през 1985 г., когато през март е имало подобна ситуация с внезапно падане на температурите. Тогава 4000-5000 декара бяха изкоренени\", припомня Коста Петров и добави: \"На минус 17 градуса няма кой да ти помогне. Това става веднъж на 30 години\", отбелязва овощарят.  \nСтопаните от региона се събират, за да обсъдят ситуацията и да съберат окончателните данни за пораженията. В Сливенско се отглеждат близо 70 на сто от прасковените насаждения в Югоизточна България. Прасковите са около 16 000 декара, а близо 3000 декара са насаждения със сливи и джанки, 8000 декара са черешите. \n   \n", "date": "2018.03.09", "title": "Измръзнаха 80% от кайсиите и прасковите в Сливенско  "}
{"url": "http://www.duma.bg/node/162424", "text": "Премиера на \"България в потури, но с цилиндър\" - кн. 2, от Петя  Александрова, която ДУМА представи наскоро, организира ИК \"Хермес\" в  София. Книжовната среща е на 14 март (сряда) от 18.30 ч. в Гринуич бук  център, бул. \"Витоша\" 37. След големия успех на \"България в потури, но с  цилиндър\", Петя Александрова предлага още 50 нашенски истории от едно  време. Текстовете са поднесени с много любов, малко тъга и с  изключително фино и ненатрапчиво чувство за хумор.   \n", "date": "2018.03.09", "title": "Книжовна среща в Гринуич бук център"}
{"url": "http://www.duma.bg/node/162444", "text": "Над 10 милиарда липсват от сметки на Муамар Кадафи, замразени в Euroclear Bank в Белгия в периода 2013-2017 г. с решение на ООН от 2011 г., съобщи в четвъртък белгийският ежедневник Le Vif. \nКакто се обяснява в публикацията, тези средства са се контролирали от близкото обкръжение на Кадафи. По данни от 29 ноември 2013 г., 16,1 милиарда са се намирали в четири сметки, собственост на Libyan Investment Authority и Libyan Foreign Investment Company. \nБелгийските власти са открили липсата на средствата през есента на 2017 г., когато по дело за пране на пари е трябвало да се запорират 16-те милиарда евро. Оказало се, че в тези четири сметки са останали малко повече от 5 милиарда евро. \nБелгийското министерство на финансите е заявило, че не е взимало решение за размразяване на средствата. По мнението на изданието, сега въпросът е правилно ли е контролирала Белгия тези авоари. \n    \n", "date": "2018.03.09", "title": "10 милиарда липсват от сметки на Кадафи"}
{"url": "http://www.duma.bg/node/162446", "text": "Сегашният първи дипломат на Германия Зигмар Габриел, който е член на Социалдемократическата партия, обяви в туитър, че няма да участва в следващото правителство на страната. \n„Андреа Налес и Олаф Шолц ме уведомиха днес, че няма да вляза в състава на бъдещото федерално правителство”, написа Габриел. Той все още е „пряко избран за член на Бундестага, но приключи времето, в което имам политическа ръководна роля за ГСДП“, пояснява Габриел в писмено изявление, представено пред редакцията на \"Шпигел\". \nГабриел има близо 30-годишна политическа кариера, като през 18 г. от тях той е заемал управленски позиции в ГСДП. „Това бе едно вълнуващо и изпълнено със събития време, което ми даде големи възможности и опит, които са далеч отвъд това, което съм се осмелявал дори да мечтая като млад“, споделя Габриел. \nВ последната голяма коалиция Габриел бе назначен за икономически, а по-късно – за външен министър на Германия.  \nВ петък ще стане известно кого ще предложи СДПГ за поста външен министър. Все по-често се споменава името на сегашния министър на правосъдието Хайко Маас.     \n", "date": "2018.03.09", "title": " Зигмар Габриел напуска германското правителство"}
{"url": "http://www.duma.bg/node/162445", "text": "Министърът на външните работи на Русия Сергей Лавров обвини САЩ в \"неоимпериалистически амбиции\" и разкритикува Вашингтон за намесата им в делата на други държави, информират руски медии. \nМосква разглежда опитите на САЩ за намеса в делата на други държави като \"неоимпериалистически амбиции\", предупреди руският дипломат, който говори след среща с президента на Зимбабве Емерсон Мнангагва. \nВъншният министър увери, че Москва никога не се е намесвала в делата на Вашингтон и никога не е имало факт, който да сигнализира нещо друго. \nВ същото време Сергей Лавров отрече твърдения на Държавния департамент относно липсата на дискусии между САЩ и Русия за възможна среща между руския дипломат и държавния секретар Рекс Тилърсън. \n\"Не искам да коментирам тази тема, но днес Държавният департамент съобщи, че няма обсъждания за наша възможна среща с Тилърсън. Мога да кажа, че това не е истина\", каза Лавров на пресконференция в столицата на Зимбабве Хараре. \n В същото време и посолството на Руската Федерация в САЩ разкритикува Държавния департамент за поток от фалшиви новини и дезинформация относно организирането на среща между министъра на външните работи на Русия Сергей Лавров и държавния секретар Рекс Тилърсън, като са отбелязали, че нещо „се е разпаднало във ведомството“. Съответстващо съобщение е публикувано в четвъртък на страницата на дипломатическата мисия във фейсбук, предава ТАСС. „Ние слушаме потока от фалшиви новини за жестокостите на Русия по отношение на цивилното население в Източна Гута, за газовия „героизъм“ на Порошенко, искрената радост по повод награждаването с „Оскар“ за изобретателите на алкохолния допинг коктейл. И по-рано, както отбелязахме, има дезинформация за организирането на срещата на външните министри на нашите държави“, се казва в съобщението.     \n", "date": "2018.03.09", "title": "Лавров обвини САЩ в \"неоимпериализъм\""}
{"url": "http://www.duma.bg/node/162450", "text": "Най-големите италиански профсъюзи организираха национални стачки по повод Международния ден на жената. Синдикатът Usb обяви, че стачката ще е 24-часова, защото борбата с всяка форма на дискриминация и насилие над жените е голяма част от общата борба на организацията. \nВ сектора на железопътните превози стачката започна в полунощ в четвъртък и продължи до 21 ч. Националната компания Trenitalia увери, че високоскоростните влакове Frecce ще се движат по разписание, но движението на останалите влакове може да бъде засегнато. Гарантирано бе обаче движението им в отрязъците от 6 до 9 ч. и от 18 до 21 ч., за да може хората да отидат и да се върнат от работа. \nЖелезопътната компания Italo увери, че на 8 март ще се движат 35 от общо 70 влака. \nПри авиопревозвачите стачката бе от 13 до 17 ч. Най-голямата авиокомпания в страната Alitalia предупреди пътниците, че в четвъртък може да настъпят \"някои промени\" в разписанието на полетите. Редица вътрешни и международни полети бяха отменени. \nЗаради стачката Alitalia въведе извънреден план, който позволява повторна резервация на билети за първите възможни полети след възобновяването на обичайното разписание. Предвижда се, че част от пътниците ще могат на продължат пътя си същия ден. \nЗа 8 март в Испания пък бе насрочена стачка на всички жени с искане за \"пълно равенство на правата и условията на живот\". Испанският железопътен оператор Renfe (\"Ренфе\") обяви, че в четвъртък се отменят около 300 от редовните влакове заради планирана стачка на жените служителки. Стачката засегна движението на високоскоростните влакове, влаковете на дълги разстояния и регионалните. В столиците на много провинции имаше демонстрации и митинги. В Мадрид шествието трябваше да започне в 19 ч. Според допитване до общественото мнение, разпространено от в. \"Паис\", 82% от испанците смятат, че има достатъчно основания за организиране на акции срещу дискриминацията, с която се сблъскват жените. \nФренският президент Еманюел Макрон отбеляза Международния ден на жената с обещание да \"огласява и опозорява\" имената на компании, които плащат на жените по-малко, отколкото на мъжете за една и съща работа. \n\"Ще въведем система \"име и позор\", за да се огласяват (имената на) компаниите, които най-малко спазват закона\", казва Макрон, който е превърнал борбата срещу сексизма в ключов приоритет. \"Никой не иска да бъде на дъното на класа по този въпрос\", каза той. \nПрояви имаше още в Киев, където жени излязоха на улицата с тенджери и други кухненски съдове, настоявайки за равенство между половете. В румънската столица Букурещ пък жени протестираха пред парламента срещу насилието под наслов \"Благодаря за цветята, но предпочитам уважение\".   \n", "date": "2018.03.09", "title": "Стачки и протести в Европа за Осми март "}
{"url": "http://www.duma.bg/node/162449", "text": "Четирима жители на австрийската столица Виена бяха ранени при две отделни нападения на мъж, въоръжени с нож, предадоха информационните агенции. Нападенията бяха извършени в сряда вечерта. \nВ 19:45 часа в района на \"Нестройплац\" неизвестен престъпник се нахвърлил върху тричленно семейство - 67-годишният баща, 56-годишната майка и 17-годишната им дъщеря. Това предаде Австрийската информационна агенция. \nПо-късно полицията съобщи за още едно нападение, близо до първото, при което е ранен един човек. Второто престъпление бе извършено в 20:15 часа, когато бе ранен с нож друг пешеходец. 20-годишната жертва също е с тежки рани. \nВпоследствие задействаната полиция и сили на реда успяха да задържат лицето, което е заподозряно за тези нападения. Той се оказал 23-годишен афганистанец. \nПреди това полицията е успяла да открие следи от кръв близо до метростанцията \"Нестройплац\", за които се предполага, че са от извършителя. \nВ четвъртък разследващите оповестиха, че задържаният е направил признания за нападенията. За първото нападение той е изтъкнал мотив \"лошо агресивно настроение, както и недоволство от цялостната си житейска ситуация\". При второто нападение жертвата е негов познат, 20-годишен, когото той обвинявал за предишната си зависимост от наркотици. Извършителят категорично отрича да е имал политически мотиви за нападенията. \nТрима свидетели са съобщили пред полицията, че нападателят е викал силно. Един от тях е разказал, че вероятно е чул думата \"Алах\", но полицията отрича това да е вярно. Двамата други свидетели също са се усъмнили в тези показания. Въпреки това в някои австрийски медии се появиха съобщения за терористично нападение. Разследващите обаче заявиха, че няма никакви доказателства за такова. \nТрима от пострадалите вече са без опасност за живота, състоянието на 67-годишния мъж от първото нападение обаче остава неясно за момента. \n    \n", "date": "2018.03.09", "title": "Четирима виенчани ранени при две нападения с нож"}
{"url": "http://www.duma.bg/node/162448", "text": "Милош Земан положи клетва като президент \nСъстоя се церемонията по встъпването в длъжност на чешкия президент Милош Земан, който ще има още един петгодишен мандат на поста след преизбирането му през януари. Първото си задгранично посещение след заемането на длъжността Земан ще направи в Словакия. След това ще последват визити в Полша, Германия, Австрия и Унгария. Чешкият президент планира също да посети и Израел. \n Белгийка поема Европол от 1 май \nБелгийката Катрин Бол поема юздите на европейската полицейска агенция Европол, съобщи Съветът на ЕС. За пръв път на поста ще застане жена. Бол оглавява белгийската федерална полиция и беше номинирана за четиригодишен мандат. От 1 май тя ще наследи сегашния изпълнителен директор на Европол – британецът Роб Уейнрайт.  \n Сърбия поиска помощ от Румъния за Косово \nПрезидентът на Сърбия Александър Вучич заяви, че е поискал от румънския си колега Клаус Йоханис да помогне на Белград да постигне компромисно решение по въпроса за Косово и Метохия. Сръбският лидер отчете, че Румъния е най-голямата държава в региона и е една от петте страни членки на ЕС, които не са признали Косово за независима държава. Поради тази причина Белград иска помощта на Букурещ, тъй като заема \"неутрална позиция и има различно виждане\". \n Украйна арестува активи на „Газпром“ \nУкрайна започна \"арести\" на активи на \"Газпром\" заради нарушаване на украинското антимонополно законодателство. По думите на украинския премиер Володимир Гройсман, вече са предприети такива действия срещу имуществото на четири дъщерни компании на \"Газпром\". Той призова руската компания да изпълни изискванията на украинския съд, както и решението на Стокхолмския арбитраж, по силата на което тя дължи на Киев над 4.6 милиарда долара. \nАфганистански специални части извършват проверки, след като техен колега загина при атака в Кандахар. Насилието там ескалира в последно време, като вчера бе съобщено също, че е бил убит синът на главатаря на талибаните в страната  \n   \n", "date": "2018.03.09", "title": "Кратки новини"}
{"url": "http://www.duma.bg/node/162463", "text": "Комисията за защита от дискриминация установи дискриминация в отношението на ректора на Медицинския университет в Пловдив чл.-кор. проф. д-р Стефан Костянев, дмн, спрямо доц. д-р Радост Асенова. КЗД установява, че ректорът извършил тормоз по признак \"лично положение\", тъй като не е приложил еднакви критерии за избор на завеждащ секция \"Обща медицина\" и назначил лице в противоречие с утвърдената обичайна практика на университета, без това да е подкрепено от обективно налични мотиви. За това на проф. Костянев е наложено административно наказание глоба от 600 лв. Дадено е и задължително предписание за предприемане на конкретни мерки за избягване и недопускане на неравно третиране при избор за заемане на определени длъжности. Производството е образувано по жалба на доц. Асенова. С решение на катедрен съвет на катедра Здравен мениджмънт, икономика на здравеопазването и обща медицина тя била утвърдена за ръководител секция \"Обща медицина\". Другият кандидат за същата длъжност доц. д-р Людмила Деспотова-Толева не получила подкрепата на катедрения съвет. Ректорът обаче назначил на свободната длъжност Толева, а не Асенова. \nРешението на КЗД е обжалвано от ректора пред Административния съд в Пловдив, но жалбата му е била отхвърлена. \nДУМА припомня, че преди седмица КЗД установи дискриминация от страна на НЗОК спрямо болни с цьолиакия. С въвеждането на възрастов критерий за безплатно предоставяне на безглутеново брашно, спрямо лицата, навършили пълнолетие, страдащи от заболяване, което изисква доживотна безглутенова диета, НЗОК осъществява непряка дискриминация по признаците възраст и увреждане, постанови КЗД. \nДелото бе образувано по жалба на Българската асоциация цьолиакия. Първоначално КЗД реши, че няма дискриминация, но това решение бе отменено от съда и делото върнато за ново разглеждане от разширен състав на КЗД.   \n", "date": "2018.03.09", "title": "Комисията срещу дискриминация глоби ректора на МУ в Пловдив "}
{"url": "http://www.duma.bg/node/162464", "text": "Работодателските организации подкрепят облекченията за внос на работна ръка, приети с изменения в Закона за трудовата миграция и трудовата мобилност, но смятат, че това е само \"умерено голяма стъпка към решаването на огромните проблеми, свързани с нормативната уредба на легалната трудова миграция в България\". Становището на бизнес съюзите е предоставено на медиите, след като администрацията на президента го поискала, за да прецени дали държавният глава да подпише указа за обнародване на Закона или да го върне в Народното събрание за ново обсъждане. \nС приетите на 1 март текстове делът на работниците от трети страни, които могат да бъдат в една компания, се увеличи от 10% на 35%. Отпадна и пазарният тест за получаване на Синя карта на ЕС. Той предвиждаше публикуване на обява за търсене на български висококвалифицирани работници, подходящи за дадената позиция, преди за нея да бъде привлечен чужденец (гражданин на страна извън ЕС). Прието беше да отпадне списъкът от професии, за които има недостиг на висококвалифицирани специалисти, което означава, че ще се улесни вносът на работници с всякакви специалности. На практика вече няма да е необходимо да се доказва, че в България има дефицит на такива кадри. \nРаботодателите припомнят, че на всеки 100 души, напуснали българския пазар на труда, идват 63 души. Годишно се пенсионират средно по 100 хил. души, а нетната емиграция, макар да отслабва, възлиза на около 4000 души годишно. От бизнесобединението отново изтъкват, че в Румъния и Чехия има цели заводи с чужди работници, в Германия 17% от заетите в икономиката са от трети страни, а България за 2017 г. е \"внесла\" 177 специалисти със синя карта и около 3500 сезонни работници в туризма. \"Не достигат хора с всякаква квалификация и за всички икономически дейности: от пастири, камериерки и берачи на плодове и зеленчуци, през заварчици, стругари, медицински сестри и шофьори до машинни и електроинженери и IT специалисти\", пише в становището.     \n", "date": "2018.03.09", "title": "Работодателите предлагат на президента да не налага вето на вноса на работна ръка"}
{"url": "http://www.duma.bg/node/162465", "text": "Националното сдружение на общопрактикуващите лекари (НСОПЛБ) представи възраженията си по промените в Наредба 8 за профилактичните прегледи и диспансеризацията. Според тях предлаганите от МЗ промени не са медицински обосновани и не носят никаква полза за подобряване здравето на българските граждани. Изключение прави разширеният обхват на гинекологични прегледи. \nСемейните лекари настояват да отпадне предложенията семейните лекари по време на профилактичен преглед да насочват пациентите с много висок риск от сърдечносъдово заболяване към кардиолог, което според тях води до отрицателен резултат на съотношението цена/ефект, удължава пътя на пациента и не гарантира положителен здравен ефект. Освен това не са посочени конкретните по вид и обем дейности за задължителна консултация с кардиолог. Според тях те трябва са различни и допълващи се, а не дублиращи се с профилактичния преглед дейности. Подобни са възраженията на ОПЛ и за задължителния преглед с ендокринолог. От НСОПЛБ предлагат при осигурена финансова възможност при всички хора с FINDRISK над 12 т. (повишен риск от висока кръвна захар) вместо кръвна захар на гладно да се изследва гликиран хемоглобин (изследване, което показва за няколко месеца назад нивата на кръвна захар). Предлаганата от МЗ промяна да се изследва гликиран хемоглобин само при хора с 20 т., поставя в неравностойно положение всички останали хора с повишен риск (тези с риск от 12 до 20 т.). \nОт НСОПЛБ предлагат при осигурен финансов ресурс мамографското изследване на жени по време на профилактичния преглед да се провежда веднъж на 2 години на всички жени над 40 г. с тяхно съгласие, а на жените над 50 г. да стане ежегодно (в момента касата поема изследването по време на профилактичния преглед само при жени над 50 г. веднъж на 2 години-б.р.) Семейните лекари смятат, че така ще бъде разширен обхватът на скрининга и ще се подобри откриваемостта на евентуални заболявания. \nОт НСОПЛБ припомнят, че предложението на Националния консултант по обща медицина фигурира бележка, която гласи, че \"точният алгоритъм относно възраст и стойности подлежи на обсъждане\" и предлага да се съобразят финансовите възможности. От становището на сдружението става ясно, че от МЗ не е инициирано подобно обсъждане и по този начин е отхвърлено предложение за скринингова дейност, която не обременява хората \"нито финансово, нито времево и допринася за установяване на сериозни, налагащи допълнително уточняване проблеми\".      \n", "date": "2018.03.09", "title": "Семейните лекари възразяват по промени за профилактичните прегледи  "}
{"url": "http://www.duma.bg/node/162466", "text": "Възрастна жена от Попово е дала 22 000 лева на мним полицейски инспектор. Използвана е била схемата за съдействие на служители на реда за залавянето на телефонни измамници, съобщиха от ОД на МВР в Търговище. \nНеизвестен се обадил в сряда по стационарния телефон на 82-годишната самотно живееща жена и помолил за съдействие. Представител се за инспектор Иванов от полицията. Той посъветвал жената, след като постави в торбичка наличните си пари и ги хвърли от терасата, да се скрие и да не излиза известно време от дома си, за да не я видят извършителите на измами. Мнимият полицейски служител я уверил, че веднага след задържането на измамниците, парите ще й бъдат върнати. \nСлучаят се разследва в досъдебно производство. Измамата е първата за годината на територията на Районното управление \"Полиция\" в Попово.   \n", "date": "2018.03.09", "title": " 82-годишна жена даде 22 000 лева на мним полицай"}
{"url": "http://www.duma.bg/node/162469", "text": "Жители на столичния кв. \"Лозенец\" дадоха срок от 1 месец да се възстанови движението на трамвай 6 в участъка до басейна \"Спартак\". В противен случай те заплашиха с протести и блокиране на булеварди, както направиха преди 2 години, когато трамваят беше спрян за първи път. \nЗаканата бе направена по време на обществено обсъждане в 139 ОУ \"Захарий Круша\", в което се включи и кметът на района Любомир Дреков. На дискусията стана ясно, че последните планове на Столичната община са да се премахне окончателно трамвайното трасе по бул. \"Арсеналски\" и бул. \"Черни връх\", свързанo с проекта за реконструкция на бул. \"Скобелев\" в района на Петте кьошета. \nЛозенчани са готови и за нова подписка, ако Столичната община не вземе предвид исканията им. Причина за острото недоволство в \"Лозенец\" са обявените планове за реконструкция на бул. \"Скобелев\", представени на две поредни обществени обсъждания през последните 2 месеца. Тогава стана ясно, че надделява становището трасето на трамвай 6 да се премахне, а на негово място да се пусне тролейбус. \"Не може бъдещето на транспортното обслужване на цял квартал да се решава на километри оттам, в зала, пълна предимно с представители на Столичната община, които нямаха смелостта дори да станат и да защитят трамвайния транспорт\", заявиха от неправителствената организация \"Спаси София\". Оттам припомниха, че за последните 10 години в София са били ликвидирани над 10 км трамвайни трасета. \nДУМА припомня, че кметът Йорданка Фандъкова обеща, че движението на трамваи през тунела на НДК към жк \"Лозенец\" ще бъде възстановено, веднага след като се отвори за движение бул. \"Патриарх Евтимий\". Това стана през юни 2017 г., но трамвай до \"Лозенец\" няма.   \n", "date": "2018.03.09", "title": " Жители на \"Лозенец\" с ултиматум към общината за трамвай 6"}
{"url": "http://www.duma.bg/node/162467", "text": "Специализираният наказателен съд прекрати делото за продажбата през 2011 г. на държавния пакет акции в електроразпределителното дружество EVN. Според магистратите обвинителният акт е внесен в съда от некомпетентен орган. Това означава, че прокурор от Софийската градска прокуратура не може да внесе обвинителен акт в Специализирания наказателен съд, след като той вече е бил внесен в Софийския градски съд, т.e. намирал се е в съдебна фаза. До тази ситуация се стигна, след като СГС върна на прокуратурата обвинителния акт срещу ексминистрите Трайчо Трайков и Симеон Дянков и бизнесмена Иво Прокопиев и трима шефове в инвестиционния посредник по сделката за акциите в EVN \"Блублокърс\". Когато казусът стигна до Апелативния съд, в сила вече бяха промени в НПК, които пратиха така наречените корупционни дела в специализирания съд. Изключение се прави само за делата в съдебна фаза, какъвто е и този случай. Освен това обвиненията срещу представителите на \"Блублокърс\" са подсъдни на Районния съд, т.е. няма как да бъдат съдени от специализирания. \nСега прокуратурата трябва да коригира обвинителния акт съобразно указанията на съда, и отново да го внесе или срещу същите подсъдими, но при отстраняване на нарушенията, или срещу част от тях. Как ще действат от държавното обвинение не стана ясно, защото, както обясни прокурор Емил Петров, тепърва ще се запознава с мотивите на съда. \n    \n", "date": "2018.03.09", "title": "Спецсъдът прекрати делото срещу Дянков, Трайков и Прокопиев"}
{"url": "http://www.duma.bg/node/162468", "text": "Заради преливащи язовири вчера бе обявено бедствено положение в три врачански села. Част от жителите им бяха евакуирани по заповед на кмета на община Хайредин Тодор Алексиев. Това са селата Рогозен, Бързина и Ботево. Причината е създалата се тежка обстановка от снеготопенето и изпускане на водни количества от каскадно разположени язовири. Всички язовири в района са пълни. \nКметът алармира, че преливникът на язовир \"Рогозен\" е силно увреден. Въпреки че водата в него не е много, има опасност преливникът да се откъсне, това ще доведе до препълване на язовир \"Бързина\", който също се източва. Язовирите са част от каскада от 15 водоема.  \nВсички язовири в Търговищка област се изпускат контролирано, като особено внимание се обръща на най-големите водоеми - \"Ястребино\", \"Съединение\", \"Бели лом\" и \"Каваците\" край Попово. \nМеждувременно от \"Напоителни системи\" са поискали контролирано изпускане на язовир \"Тича\" през основния изпускател. Причината е надвишеният контролен обем на язовира. Засега в района няма опасност от наводнения, тъй като речните корита могат да поемат контролираното изпускане. Жителите на близките населени места са били информирани за действията на регионалните институции и за всички предприети превантивни мерки.  \nПрез последните дни от \"Напоителни системи\" АД следят всички 190 язовира, собственост на дружеството. Междувременно екоминистърът Нено Димов заяви, че няма риск от яз. \"Тича\". В екоминистерството били предупредени, че снеготопенето ще бъде от 13 куб. м в секунда, а се стигнало до десет пъти по-голямо количество. Той припомни, че водоемите в населените места са отговорност на кметовете, а извън тях - на областните управители.  \n    \n", "date": "2018.03.09", "title": " Язовири преливат, бедствено положение във врачански села"}
{"url": "http://www.duma.bg/node/162470", "text": "Още 450 000 лева ще бъдат отпуснати за връщане на отпаднали деца в училище. Това съобщиха от Министерството на образованието вчера. Експертите са разработили проекти на 13 национални програми за развитие на образованието през 2018. Три от тях са нови - \"Заедно за всяко дете\", \"С грижа за всеки ученик\" и \"Оптимизиране на вътрешната структура на персонала в институциите от системата на предучилищното и училищното образование\". Предвижда се близо 64 милиона лева да бъдат отпуснати за дофинансиране на предучилищното и училищното образование през 2018 г. \nПо програма \"Заедно за всяко дете\" с бюджет 450 хил. лева ще се подпомагат екипи, които работят по обхващане и задържане на деца и ученици в образователната система. От тази сума 250 000 лева ще отидат за командировъчни и транспортни разходи на екипите. Ще им се плащат също телефонните разговори и интернет. Други 50 000 лева са предвидени за изработването и разпространението на брошури, които да популяризират връщането на децата в клас. За работа с родителите са заложени 150 000 лева. \nДУМА припомня, че в края на лятото 11 000 души тръгнаха да събират деца, за да ги запишат в училище, а само 5 месеца след началото на учебната година стана ясно, че от 17 000 върнати в клас деца, 1200 отново са напуснали школото. \nМОН предвижда още 28 млн. лева за изплащане на обезщетения за освободени или пенсионирани преподаватели и непедагогически персонал в училищата и детските градини в страната. По тази програма ще бъдат поети разходите за 8100 педагози и за 2900 души персонал. Освен за изплащане на обезщетения, са заделени пари по програма за квалификация на учителите. Нейният бюджет е 800 000 лева. \nМОН предвижда и отпускането на 2,9 млн. лева за съфинансиране на разходи за 200 000 шкафчета за учениците от първи до седми клас. Идеята е те да могат да остават част от нещата си в училище и така раниците им да станат по-леки. \nЗа осигуряване на техника за използването на иновативни начини на преподаване, както и за интернет достъп на всички училища и купуване на нови компютри са предвидени 10 млн. лева. \nС 3 млн. лева трябва да се покриват допълнителните разходи за работа с деца, които изостават с материала. За организирането на външното оценяване са предвидени 4,2 млн. лева, а за олимпиади и състезания - 3 млн. лева. \n    \n", "date": "2018.03.09", "title": "Дават още 450 000 лева за връщане на деца в училище"}
{"url": "http://www.duma.bg/node/162478", "text": "* Цветанов обяви, че Нинова е била зам.-министър в кабинета на Иван Костов. Тя го посъветва да пита Борисов къде се отговаря за клевета * Гърневски видя БСП и ПЕС зад Гинка. Моника Станишева: \"Фалшива новина. Стигнахте дъното\". Върбакова всъщност е обгрижвана от пиар компания, чийто официален клиент е ЧЕЗ * ЧЕЗ предлагала на Орешарски да изкупи активите й. Ако тогава се продаваше, държавата щеше да го купи, отвърна Драгомир Стойнев   \n", "date": "2018.03.09", "title": "ГЕРБ в амок, оплитат се в лъжи"}
{"url": "http://www.duma.bg/node/162472", "text": "Моника Станишева опроверга вчера твърденията на ГЕРБ, че има връзка с \"Инерком\". Вчера в НС Спас Гърневски обвини БСП и ПЕС, че стоят зад сделката за активите на ЕРП-то. По думите на пребоядисания седесар купувачът на активите на ЧЕЗ разпространил до медиите прессъобщение, като автор на прикачения файл е съпругата на Сергей Станишев Моника Йосифова. \n\"Като човек с повече от 20-годишен опит в журналистиката и във връзките с обществеността, не съм и подозирала, че технологията на черния ПР ще достигне до такова дъно в стремежа на някои политически сили да се разтоварят от огромното гражданско напрежение. В сряда уважаваният от мен вестник \"Капитал\" публикува информация, в която замесва моето име и името на компанията, която управлявам, \"Актив Груп\" с \"Инерком България\" и сделката с ЧЕЗ\", се казва в позиция на Станишева, изпратена до медиите. Категорична съм, че нито аз лично, нито \"Актив Груп\" като агенция имаме нещо общо с ПР-обслужването на г-жа Върбакова или притежаваната от нея компания, подчертава тя. \"Всеки човек с по-висока компютърна грамотност може да промени метаданните на документите във всеки файл. Учудващо е, че политическа сила, която претендира да бъде сериозна, може да използва медийни спекулации, неосновани на факти, за своя политическа декларация\", смята Станишева. Няма да позволя името ми да бъде замесвано в подобни нелепи сценарии и всеки, който разпространява неверни твърдения за мен, ще трябва да ги докаже в съда, заявява тя. \n\"БСП не носи отговорност за ничии бизнес дела. Внушенията, които обвързват партията, с едни или други частни интереси, са абсурдни, защото БСП е с ясна и последователна позиция - не някой, а държавата да изкупи ЧЕЗ\", заявиха по-рано от левицата. \nГърневски обаче не приключи с псевдоразкритията и обяви, че по време на правителството на Пламен Орешарски, шеф на отдел в ЧЕЗ е предлагал двукратно на енергийния министър Драго Стойнев българското правителство да изкупи компанията обратно. \n\"Жалко е, че управляващите превърнаха трибуната на НС в място, от което се сипят фалшиви новини. Жалко е как депутатите от ГЕРБ се радват и стискат ръката на човек за откровена простащина\", възмути се Стойнев от парламентарната трибуна. \"Казвам се Драгомир Стойнев, а не Драго. В парламента сме колеги, а не приятели\", иронизира той. \"Ако докато бях министър, ЧЕЗ се продаваше, държавата щеше да го купи. Не с национализация, както управляващите се опитват да плашат хората, а изцяло на пазарен принцип държавата влиза в икономиката, съревновава се с частните компании, ако се продава. Ако през 2013-2014 г. имаше официална оферта и официални разговори, досега щяха да ги извадят от самото министерство. Да не се поддаваме на слухове и манипулации, с които да се захранва любопитството на хората за един съществен проблем\", предупреди Стойнев. \n   \n", "date": "2018.03.09", "title": "Моника Станишева опроверга обвързването й с \"Инерком\""}
{"url": "http://www.duma.bg/node/162473", "text": "Бившият председател на КОНПИ и кандидат на ГЕРБ Пламен Георгиев стана шеф на Антикорупционната комисия. Той се прочу като прокурорът, който се направи, че не е чул записа на телефонно обаждане на Бойко Борисов до Ваньо Танов, в което му нарежда да спре акция на митниците в пивоварна на Мишо Бирата. По-късно тогава самият Борисов призна, че е водил такъв разговор, макар в началото да твърдеше, че е \"сглобен\". Георгиев пък твърдеше, че \"неустановено лице\" се обаждало на Танов. \n\"За\" Георгиев гласуваха 148 депутати от всички партии, против бяха 66 народни представители само от БСП, а четирима се въздържаха. Конкурент на Георгиев беше издигнатият от БСП Николай Николов. \nПо време на дебатите, продължили около два часа, мнозинството и опозицията си разменяха нападки чий кандидат е по-зависим политически. От БСП напомниха за обвързаностите на Георгиев с Бойко Борисов по случай подслушването във връзка с разследване за корупция в митницата в Свиленград. През 2011 г. Георгиев е назначен за зам.-правосъден министър в първото правителство на ГЕРБ. Две години по-късно лично Борисов назначи Георгиев за шеф на КОНПИ. \nОбъркан от мотивите на социалистите, шефът на правната комисия Данаил Кирилов от ГЕРБ се оправда, че депутатите не знаят какво е правил Георгиев \"по делото Вальо не знам си какво\". Прокурорите не гледат дела, заяви той, но така и не се разбра какво има предвид. \nЦветан Цветанов не пропусна за пореден път да напомни за приватизацията на \"Техноимпекс\" и дори \"назначи\" Корнелия Нинова за зам.-министър в кабинета на Иван Костов. От ГЕРБ пък \"разкриха\", че Николов е бил три мандата общински съветник от БСП в Ловеч. Зам.-председателят на ПГ \"БСП за България\" Антон Кутев контрира, че това е така, но Николов не е гледал делото \"Мишо Бирата\". Цяла България чу как Борисов нарежда на шефа на митниците, но вашият човек не го чу, обърна се социалистът към ГЕРБ. Според Кутев биографията на Георгиев недвусмислено доказва, че е зависим от решенията на ГЕРБ, от обажданията на Борисов и със сигурност ще зависи от Цветанов. Бившият председател на общинския съвет в Ловеч Милко Недялков от БСП защити Николов и обясни, че с негово съдействие са направени най-добрите неща за града. Съпартиецът му Пенчо Милков припомни скандалния случай с вдигнат запор за 23 млн. лв. на подсъдимата за пране у нас на 1,6 млрд. лв. финландка, когато Георгиев е бил шеф на КОМПИ. \"Срамота е, когато за корупция говори човек, на който му е трудно да обясни за шестте си апартамента. Цветанов е един от хората, които трябва да спрат да застават на парламентарната трибуна, защото е прекалено висока\", заяви социалистът Стоян Мирчев. Той припомни, че  заради квалификации на Цветанов България е осъждана над 6 пъти и трябва да плати стотици хиляди долари. \nЦветанов отново се опита да контраатакува БСП и неочаквано заговори за проваленото мегадело \"Софийски имоти\", по което един от двамата водещи прокурори бе Георгиев. Гербаджията напомни, че обвиняеми по него са били и хора от БСП, с което искаше да докаже защо социалистите на харесват  Георгиев. \"Бях 10 години подсъдим благодарение на прокуратурата и на г-н Георгиев. Искам да го попитам оказвал ли е натиск върху вещо лице, заради чиито показания 10 години съм подсъдим? По това държавата беше осъдена от двама души общо за 90 000 лева. Има още 38 човека, които ще я съдят. Така ли ще борим корупцията?\", опълчи се на Цветанов Георги Свиленски. Корупцията влачи не само ГЕРБ надолу, а цяла България, заяви лидерът на БСП Корнелия Нинова. \"Каквито и спорове да водим в НС, за мен ключовата дума е доверие. Когато един орган и хората, които го представляват, нямат доверие, каквото и да направят, то няма да бъде прието от обществото\", обърна се тя към Пламен Георгиев. Нинова припомни, че заради корупцията у нас Европа ни няма доверие и затова не ни приема в Шенген и в чакалнята на Еврозоната. По думите й съмненията за необективност по дела, които Пламен  Георгиев е работил, ще тежат. \"Съжалявам го, защото започва с фалстарт и без доверие. Това е големият проблем с корупцията\", подчерта Нинова. \"Няма как да я преборим с куц закон и ви уверявам, че след два месеца ще внесете нова поправка. Борбата с корупцията се крепи на добър закон, смели хора без зависимости, които да го прилагат, и минимум доверие на старта. Е, нито едно от тези неща ги няма\", категорична бе Нинова.      \n", "date": "2018.03.09", "title": "Прикрилият \"Ало, Ваньо\" прокурор стана шеф на \"Антикорупция\" "}
{"url": "http://www.duma.bg/node/162474", "text": "Висшият съдебен съвет остро разкритикува плановете на кабинета спешно да променя Наказателния кодекс в частта му за неизбежната самоотбрана. На заседанието си вчера от съвета отказаха да пратят свой представител в работната група, която правосъдният министър Цецка Цачева трябва да сформира по казуса. В сряда, на заседание на Министерския съвет, Бойко Борисов разпореди веднага да започне работа по промени в НК заради скандала с арестувания доктор от Пловдив, който уби крадец в двора си. Случаят доведе до масови протести в защита на лекаря, хората поискаха законът да брани по-сериозно лицата, употребили оръжие в състояние на \"неизбежна самоотбрана\". \nПредседателят на Върховния касационен съд Лозан Панов изрази недоумение защо така спешно и \"непредвидимо\" се налагат промени, при положение че \"неизбежната отбрана е стар институт с богата съдебна практика\". \nГлавният прокурор беше още по-остър. Той определи думата \"непредвидимо\" на Панов като твърде деликатна. Сотир Цацаров не скри учудването си, че в медиите вече се тиражира версията, че промените са подготвени. Той цитира изказване на вицепремиера Красимир Каракачанов, че вече има готов проект за редакция на НК и е дошъл моментът за \"ремонт\" на текстовете. \nВече има проект, какво ще прави тази работна група, попита Цацаров. Той добави, че няма да изпраща представители на прокуратурата. Главният прокурор определи като пълен абсурд, ако се пристъпи към промени без участието на академичната общност. \"Неща, които са фундаментални в наказателното право, се решават от днес за утре с безкрайно лека ръка. Не трябва да ги узаконяваме с наше участие\", категоричен бе Цацаров. \n    \n", "date": "2018.03.09", "title": "Цацаров и съдиите срещу \"бързите\" промени в НК"}
{"url": "http://www.duma.bg/node/162475", "text": "Да падне прагът от 350 жители, при който населено място има право да избира кмет. Това поискаха кметове на малки населени места, обединени от Националното сдружение на кметовете на кметства. Те имаха среща днес в парламента с председателя на групата на ГЕРБ Цветан Цветанов. Кметовете настояват и населени места до 100 души да могат да избират кмет и да имат бюджет. \nУправляващата партия е последната парламентарна група, през която минават исканията на кметовете. Другите политически сили са подкрепили идеите им, сега те се опитват да убедят и ГЕРБ, че промените са нужни. Минахме през всички други политически сили и навсякъде срещнахме разбиране. Важно е обаче управляващата партия да си каже тежката дума, коментира председателят на сдружението Румен Стоянов, кмет на Калофер. \nСамият Цветан Цветанов предпочете да не дава категорични обещания. Обясни, че темата за падане на изборния праг е \"доста дискусионна\". Прехвърли топката към кметове на общините, чието мнение искал първо да чуе. След това обеща да направи работна група, която да търси начини да реши проблемите. Има кметове на кметства, които не са получили нито лев добавка дори за купуването на строителни материали или за решаване на неотложни проблеми, стана ясно на срещата. Цветанов се впечатлил, че на кмет му се наложило да пише докладна за закупуването на 1 кг пирони и да ходи няколко пъти до общинския кмет. \"А някой път общинският кмет иска да разбере и къде ще бъдат забити пироните\", възмути се шефът на герберските депутати. \nТой обясни как от ГЕРБ пренебрегвали политическите си пристрастия, за да решават проблемите на малките населени места.   \n", "date": "2018.03.09", "title": "И 100 души да избират кмет искат малките населени места"}
{"url": "http://www.duma.bg/node/162471", "text": "Разговорите на президента Румен Радев с руския патриарх Кирил и водената от него делегация не са били засекретявани, нито е водена стенограма, съобщиха вчера от прессекретариата на държавния глава. Оттам подчертаха, че българските национални интереси се отстояват твърдо и отговорно на всяка международна среща на президента Румен Радев.  \nОтговорът от \"Дондуков\" 2 е по повод настояването на  ГЕРБ президентът да разсекрети стенограмата, за да отпаднат неяснотите какво е предизвикало острото изказване на главата на Руската православна църква. Така щели да бъдат разсеяни всякакви съмнения дали българската национална позиция е била една при премиера, друга при президента. Надяваме се държавният глава, като човек с ястребско поведение, като ястреб, да е защитил българската национална позиция, заяви с апломб гербаджията Тома Биков. \nПрипомняме, че патриарх Кирил посети страната ни по повод 3 март, а преди да отпътува, изрази огорчение, че българските власти приписват заслуги наравно с Русия и на други националности за освобождението ни. В сряда вицепремиерът Валери Симеонов нарече руския патриарх \"второразрядно съветско ченге\", \"агент на КГБ\" и \"цигарен милиардер\". Вчера от ГЕРБ се разграничиха от изказването на Симеонов, защото това било преценка на вицепремиера, която е направил в качеството си на лидер на НФСБ, а не на правителството.     \n", "date": "2018.03.09", "title": " Няма стенограма от разговорите на Радев с патриарх Кирил"}
{"url": "http://www.duma.bg/node/162477", "text": "Столичани от кв. \"Витоша\" излизат на протест на 10 март и заявяват, че ще спрат да плащат данъци и такси до приемането на план за оцеляване и развитие на квартала им. От няколко месеца жителите на района се борят за подобряване на инфраструктурата на \"модерното гето\", както те определят квартала си. \nХората алармират, че около блоковете им няма улици, тротоари, обслужваща инфраструктура, детски и спортни площадки. Те настояват приоритетно да бъде изграден изход към Околовръстния път, второ платно за изход на ул. \"Асен Разцветников\" и бул. \"Симеоновско шосе\", отваряне на изход през ул. \"Васил Арнаудов\" при Френския лицей, поставяне на светофари и на пътна връзка с бул. \"Черни връх\". Според жителите в бъдещия план за развитие трябва да се предвиди отчуждаване, разширение и изграждане на поне 5 улици годишно, минимум по 2 площадки на година и поставяне на пътни знаци по възлови кръстовища. Хората от района сигнализират, че е трагично и състоянието с градския транспорт. Нужни са довеждащ транспорт до метрото, диагонални линии със съседни квартали, пешеходна връзка с автобусна спирка до зоопарка. \nПротестиращите се жалват и от липсата на контрол върху строителството и чистотата. Според тях общината трябва да поеме функциите си и да започне да възстановява разрушените улици от машините и строителите, да следи за нивата на шум и за трафика на тежката техника по вътрешно кварталните улици.  \nДруга болна тема за живеещите във \"Витоша-ВЕЦ \"Симеоново\" е високият строеж на бул. \"Симеоновско шосе\" 102. Те настояват да се преразгледа височината й заради драстичната липса на паркоместа и очакван генериран трафик. Не на последно място те искат и приемане на нов устройствен правилник, за да се изясни бъдещото застрояване и избягване на подобни недоразумения като допуснатия строеж.  \nДУМА припомня, че в края на октомври жителите на района имаха среща с кмета Йорданка Фандъкова, която им е обещала да изпълни редица искания. Единственият ангажимент, който е осъществен, е поставянето на копче на светофар за пешеходно пресичане.    \n", "date": "2018.03.09", "title": " Столичани излизат на протест, спират да плащат данъци  "}
{"url": "http://www.duma.bg/node/162476", "text": "Идентични позиции по Истанбулската конвенция, подкрепа за референдума, категорично разваляне на сделката с ЧЕЗ и произнасяне на прокуратурата за произхода на капитала й. Това са позициите, около които се обединиха БСП и Съюзът на патриотичните сили \"Защита\" по време на провела се вчера среща между двете партии. По време на разговорите стана ясно още, че и двете страни са на мнение, че в подобни сделки, като тази с ЧЕЗ, касаещи националната сигурност на страната, държавата трябва да оказва необходимия контрол. И БСП, и Съюз \"Защита\" смятат, че референдумът за Истанбулската конвенция е гаранция, че мнението на суверена ще бъде зачетено. \nДвете партии изразиха обща тревога от духовната, икономическа и нравствена криза в страната. Те имат желание за бъдещо сътрудничество по темите- патриотичното възпитание, националната сигурност, родолюбие, историческото наследство, както и недопускане на изкривяване на факти и събития от историята на страната. \nВ срещата взеха участие членът на ИБ на БСП Атанас Зафиров, членът на ИБ на БСП и секретар на отдел \"Избори\" Вяра Емилова, председателят на Съюза на патриотичните сили \"Защита\" Николай Захариев, почетният председател доц. Йордан Величков и двамата зам.-председатели.   \n", "date": "2018.03.09", "title": " БСП и Съюз \"Защита\" с идентични позиции "}
{"url": "http://www.duma.bg/node/162461", "text": "Земетресение с магнитуд 3,4 по скалата Рихтер е било регистрирано 13 минути след полунощ срещу четвъртък близо до Провадия, показва справка в сайта на Европейския и средиземноморски сеизмологичен център. Епицентърът на труса е на 37 километра югозападно от Варна и на 13 километра източно от Дългопол, близо до Провадия. Огнището е на 2 километра дълбочина. \nСпоред местните хора трусът се е усетил за кратко, но силно. От Сеизмологичния център към БАН съобщават, че са последвали няколко съвсем слаби вторични земетресения, но обстановката е нормална и спокойна.   \n", "date": "2018.03.09", "title": " Трус от 3,4 по Рихтер разлюля Провадия"}
{"url": "http://www.duma.bg/node/162462", "text": "В ДКЦ 22 в София всеки глух човек може да отиде на лекар и да получи жестов превод. В поликлиниката има 19 специалности, работят 31 лекари. \nВ болница \"Св. София\" ползват специална иновативна платформа за равен достъп за глухите и слабо чуващите хора. Платформата представлява тристранна връзка между глухия гражданин, между чуващия и специално обособен кол център, който се състои само от жестови преводачи. \nПо неофициални данни глухите хора в България са 120 хил., като 8 хил. от тях са деца и младежи. Около 1/3 от хората с увреден слух у нас владеят жестов език, а преводачите в България са 200, но едва 20 от тях работят активно.   \n", "date": "2018.03.09", "title": " Две здравни заведения в София предлагат жестов превод"}
{"url": "http://www.duma.bg/node/162447", "text": "Закупуването на руския зенитно-ракетен комплекс С-400 \"Триумф\" от Турция предизвиква опасения в НАТО. \nТова разкри изданието Breaking Defence (\"Брейкинг дифенс\"), позовавайки се на председателя на Военния комитет на НАТО генерал Петр Павел.  \nСпоред него С-400 са несъвместими с технологиите на НАТО, затова руските \"Триумфи\" ще се прилагат като отделна единица, която няма да бъде интегрирана в общата противоракетна отбрана (ПВО) на алианса.  \nНо както отбеляза генерал Павел, основният проблем е в оперативната информация за военната инфраструктура на НАТО в Турция. Тези данни впоследствие ще останат в руските системи, поясни той.  \nРъководителят на Военния комитет на НАТО изрази и опасения от експлоатацията на С-400, която изисква определено равнище на подготовка, а това означава, че руски специалисти ще бъдат изпратени в Турция за инструктаж на местни военни. По думите на генерала тези експерти ще имат достъп до важни разузнавателни данни, които впоследствие може да се окажат в руските власти.  \nПо-рано бе съобщено, че САЩ могат да наложат санкции срещу Турция заради закупените руските ракети С-400.  \nНа 12 септември м.г. турският президент Реджеп Ердоган съобщи, че Анкара е подписала с Москва споразумение за купуване на системи С-400. Страните се договориха също за технологическо сътрудничества за развитие на производството на зенитно-ракетни комплекси в Турция. \nТурският министър на външните работи Мевлют Чавушоглу отбеляза, че Анкара се обявява срещу езика на заплахите за ситуацията със С-400. На свой ред президентът Реджеп Ердоган обвини Северноатлантическия алианс в двойни стандарти. Той напомни, че блокът не се обяви срещу закупуването на руските ракетни комплекси С-300 от Гърция. \nСАЩ нямат право да казват нищо на Турция във връзка с покупката от Русия на зенитно-ракетни системи С-400, заяви Реджет Ердоган при посещението си в САЩ миналата година. Ако САЩ не могат да ни предложат подобна система, то също така не могат и да говорят на тази тема, заявил Ердоган. В отговор на изразяваните възражения от страна на Вашингтон, турският президент неведнъж е казвал, че ако Турция не може да купи въоръжение от САЩ и НАТО, то републиката \"самостоятелно ще предприема мерки за осигуряване на собствената си сигурност\".   \nПри посещението си във Вашингтон турският президент заяви, че не обсъждал с Доналд Тръмп проблема със закупуването на С-400. Но редица високопоставени американски лица възразиха срещу подписаната с Русия сделка. Още щом стана ясно, че сделката е сключена, говорителят на Пентагона Джони Майкъл заяви пред ТАСС, че САЩ са недоволни от решението на Анкара да купи С-400 от Русия. По-рано опасения по отношение на споразумението между Турция и Русия изрази и американският министър на отбраната на САЩ Джеймс Матис. \nМеждувременно в турската армия бяха извършени поредните арести на турски офицери, този път директно в командванията на отделните видове въоръжени сили - сухопътни войски, ВМС и ВВС. Това предаде информационната агенция Догу хабер ажансъ (ДХА). Операцията е срещу членове на т.нар. Терористична организация на гюленистите/Паралелна държавна структура (ФЕТО/ПДС) и е проведена едновременно в 17 различни турски провинции. Извършени са обиски, задържани са общо 16 офицери: 9 на действителна военна служба и 7 уволнени или отстранени от длъжност. Операцията продължава и се очаква броят им да се увеличи.      \n", "date": "2018.03.09", "title": " НАТО недоволна от закупуването на руски ракети от Турция  "}
