{"url": "https://duma.bg/tramp-vze-na-mushka-finansoviya-ministar-n181949", "text": "Президентът Доналд Тръмп е недоволен от финансовия министър Стивън Мнучин, съобщи Си Ен Ен, позовавайки се на осведомен източник от Белия дом, пожелал анонимност. Той го обвинява, че носи отговорност за спада на основните борсови индекси от последните дни. „Мнучин е на мушката“, заяви източникът, пожелал анонимност. Тръмп отмени посещението във Флорида за коледните празници. Той остана във Вашингтон в помрачено настроение от нестабилността на фондовите пазари. Съветниците на Мнучин са се опитали да намерят някакви положителни данни за текущата икономическа ситуация, които той да представи на президента, но Тръмп е останал доста недоволен от видяното, уточнява Си Ен Ен. Въпреки усилията на Мнучин индексите на фондовите борси продължиха да спадат, като индексът на Дау Джоунс намаля с близо 3 на сто, а индексът на Стандарт енд Пуърс изгуби около 2,5 на сто. Междувременно Тръмп отново разкритикува Управлението за федерален резерв (ФР), което миналата седмица увеличи с четвърт процентен пункт основната си лихва. Тази година това е четвъртото увеличение на основната лихва. Те прекалено бързо вдигат лихвения процент, това е моето мнение, каза Тръмп. За да успокои пазарите, Стивън Мнучин заяви в края на миналата седмица, че президентът не планира да уволни шефа на ФР Джероум Пауъл, както обяви агенция \"Блумбърг\". Но последните месеци Тръмп остро критикуваше Пауъл и дори изрази съжаление, че го е назначил в началото на мандата си. \"Федералният резерв е луд, няма причина да се повишават лихвите“, каза Тръмп в интервю през октомври за \"Фокс бизнес\". „Федералният резерв се е превърнал в много по-голям проблем от Китай“, обвини още президентът в интервю за \"Уол стрийт джърнъл\". А след последното вдигане на лихвата Тръмп обвини ФР, че подкопава усилията му за стимулиране на икономиката. Според думите му данъчната реформа дава на бизнеса допълнителни 1,5 трилиона долара, а повишаването на основния лихвен процент може да „изяде“ всичко това и няма да има ускоряване на икономическото развитие на страната. В някои анализи се твърди, че зад ФР стои \"дълбоката държава\", воюваща с Тръмп.  Доналд Тръмп заяви още, че федералното правителство няма да възобнови работа, докато демократите не одобрят парите за изграждането на стената по границата с Мексико. „Не мога да ви кажа кога правителството ще възобнови работа. Мога да ви кажа, че то няма да възобнови работа, докато ние нямаме стена, ограда, независимо как те (демократите – ред.) го наричат. Това ще е бариера срещу хората, които проникват в страната, и срещу наркотиците”, посочи американският президент. Тръмп иска за стената 5,7 млрд. долара, докато демократите не желаят да дадат повече от 1,3 млрд. ", "date": "2018.12.27", "title": "Тръмп взе на мушка  финансовия министър"}
{"url": "https://duma.bg/49-po-rihter-razklati-sitsiliya-n181948", "text": "Земетресение с магнитуд от 4,9 по скалата на Рихтер разлюля италианския остров Сицилия. Трусът е регистриран на 15 км източно от Катания, в близост до вулкана Етна. Трусът се дължи на изригването на вулкана Етна на 24 декември. Вследствие земетресението са нанесени материални щети, а четирима души са ранени.", "date": "2018.12.27", "title": " 4,9 по Рихтер  разклати Сицилия"}
{"url": "https://duma.bg/darina-takova-shte-predstavi-svoite-uchenitsi-n181933", "text": "Оперната прима Дарина Такова представя \"Моите ученици\" - концерт на 28 декември от 18.30 ч. в къща-музей \"Борис Христов\", ул. \"Самуил\" 43, в София. На рояла Милен Станев. Входът е с билети от 5 лв. Събитието е част от празничната програма на музея.", "date": "2018.12.27", "title": "Дарина Такова ще представи своите ученици"}
{"url": "https://duma.bg/kratki-novini-n181946", "text": "Президентите на Русия и Беларус Владимир Путин и Александър Лукашенко се договориха за още една среща до края на годината. На 25-и двамата разговаряха за сътрудничеството в енергетиката и влиянието на промените в руското данъчно законодателство върху икономиката на Беларус. Властите в Индонезия предупредиха за опасност от нови високи вълни в района на изригналия вулкан Анак Кракатау. Те посъветваха хората да стоят далеч от крайбрежието, където такива вълни погубиха най-малко 400 души. Британските и френските власти съобщиха, че около 40 мигранти са били спасени във водите между Южна Англия и Северна Франция в деня на Рождество Христово. Напоследък се наблюдава рязък скок на опитите на мигранти да прекосят Ламанша от Франция до Англия с малки лодки. Подкрепяната от правителството йеменска армия откри нов фронт на бойни операции в северната част на страната срещу въоръжените формирования на бунтовническото движение \"Ансар Аллах\" (хусити). С подкрепата на арабската коалиция, водена от Саудитска Арабия, правителствените сили \"са започнали военна операция по ново направление в северозападните райони на провинция Саада.", "date": "2018.12.27", "title": "Кратки новини"}
{"url": "https://duma.bg/zaev-ne-iska-da-e-prezident-n181947", "text": "Македонският премиер Зоран Заев няма да се кандидатира на предстоящите президентски избори в страната. Последните проучвания показват, че премиерът Зоран Заев би получил подкрепа за 12,4% от президентските избори, при 8,2% за лидера на ВМРО-ДПМНЕ Кристиан Мицкоски и външния министър Никола Димитров. За Стево Пендаровски биха гласували 6,8% от анкетираните, 5% биха гласували за Буджар Османи, а Имер Селмани, който вече се пробва в президентска надпревара, вероятно би получил подкрепата на 5,8% от анкетираните.", "date": "2018.12.27", "title": "Заев не иска  да е президент"}
{"url": "https://duma.bg/v-kraya-na-porednata-godina-n181944", "text": "Властта у нас битува несрамежливо. Придобила е себе си и вече няма нужда от воля на избора, на избирателите. Надмогнала е демокрацията и сега вече се усеща епично. Изборът е неин. Тя е осиновена аристокрация, облечена в ефирното безвластие на овладения народ. Всичко лошо е зад нея. Доброто е чрез нея. Бъдещето - също. Часовник на доброто. Часовникът е спрял - там някъде между малката и средната стрелка на времето. Където свободата се превръща в мъст. В зловоние. В отмъщение. В липса на държавност. И корупция. В междувремието между двете стрелки банките забогатяха неимоверно, без да работят. Нефинансовият сектор - също. Енергийните предприятия се освиниха с комисиони и такси, но заради извънредните си разходи трупат загуби и страдат, видите ли. Всички монополисти и предприятия с господстващо положение складират огромни печалби, повечето от тях скрити зад баланса. Зад баланса е и излишъкът на държавния бюджет.  Ако дадеш на властния безделник много народни пари, първо ще изхарчи повечето от тях за самолюбието си, а после ще построи чешма или път, за да ознаменува своето зло. Да го запомнят с добро. И ги усвоиха за себе си, естествено, тези пари управляващите. Никакви буфери и антикризисни сценарии по европейски тертип не действат у нас. Ние сме готови за Шенген, но не сме готови да помогнем на хората с увреждания. Защото сме капиталисти. Строим пътища; и друго можем да строим, ако има пари за усвояване. Читави хора сме, демек. Мантинели сме на бъдното. Хюнебеци на доброто. И е добросъвестно, че пенсионерите умират в недоимък. Това им е предназначението. При тях стрелките на времето вече са се слели като нивата на кръвното. Те нямат значение. Времето на тяхното добро е отминало. Сега е нашето. Да крадем, докле е време, нищо че са още живи и виждат, че от плътта им кълвем. После други ще дойдат, по-гладни дори и от нас. И ще вземат поста ни. И ще зинат уста по-гладна от нашата. И Атанас Буров, впрочем, е смятал така, докато е бил в Дряново на заточение. Сега ми хрумна. Да, това прочетох в книгата на Топалов за него - банкерът си е въобразявал, че когато алчността се наяде, повече няма да краде. Ама не - няма наяждане. И колкото и да няма какво да се граби, все ще се намери по нещичко. Докато народът се труди за без пари и се бъхта над потта си, ще се пръкват такива, които да му вземат и малкото.  Така е устроен робовладелският строй. В който живеем. Сега го наричат либерализъм. Няма особена разлика, струва ми се. Приликите са повече - най-вече за това, че правото отсъства. А справедливостта е неморална. Криминогенна.", "date": "2018.12.27", "title": "В края на поредната година"}
{"url": "https://duma.bg/bnb-predupredi-za-falshivi-20-leva-n181952", "text": "БНБ предупреди, че при пазаруването по Коледа и Нова година има най-голям риск потребителите да се окажат с фалшиви пари в портфейла, без дори да знаят откъде сме ги получили. В над 70% от случаите фалшивите банкноти са били купюри от по 20 лв. За първите 9 месеца на годината са засечени едва седем фалшиви банкноти от 100 лева.  Фалшифицират се дори монети. Само преди два месеца беше разбита най-голямата печатница за фалшиви банкноти за последното десетилетие - в Слънчев бряг. Централната банка започна подмяна на левовете с нови по-защитени серии, като стартира със столевката. В следващите три години БНБ ще подмени всички банкноти с нови по-защитени серии. Технологиите се развиват, това дава предимство, както на тези които искат да фалшифицират, така и възможности на тези, които правят истински пари, коментира Калин Христов, подуправител на БНБ. Експертите съветват да разглеждаме монетите и банкнотите внимателно като не се концентрираме само върху един от защитните елементи. При съмнение, да сравним банкнотата с друга и ако продължим да не сме сигурни, да отидем да проверим парите в най-близката банка или обменно бюро.", "date": "2018.12.27", "title": " БНБ предупреди за фалшиви 20 лева"}
{"url": "https://duma.bg/operata-nora-ot-albin-friys-specheli-konkurs-v-budapeshta-n181931", "text": "В Музикалната академия в Будапеща се проведе финалът на конкурса за оперна композиция \"Ключ към бъдещето\", учреден от международния оперен фестивал \"Барток плюс\" в Мишколц, съобщи БНР. В тазгодишното издание взеха участие композитори от Унгария, Австрия, Чехия, Словакия, Италия, Испания, Великобритания, Полша, Русия, САЩ, Израел, Гватемала и Бразилия. Четири творби бяха избрани за финалния тур, в който се представят пред публика в полусценичен вариант: \"Джейн Еър\" от Юрай Филас, \"Вещица\" от Петер Андорка, \"Каменният ангел\" от Валентин Дубоской и \"Нора\" от Албин Фрийс. Международното жури в състав: унгарският композитор Петер Йотвьош, заместник-ректорът на Музикалната академия \"Ференц Лист\" Дюла Фекете, диригентът и артистичен директор на фестивала \"Барток плюс\" Гергей Кешеяк, италианският композитор Марко Тарали и руският режисьор Василий Бархатов класира на първо място операта \"Нора\" на австрийския композитор Албин Фрийс.", "date": "2018.12.27", "title": "Операта \"Нора\" от Албин Фрийс спечели конкурс в Будапеща"}
{"url": "https://duma.bg/kak-borisov-lobira-za-f-16-n181938", "text": "Преди дни в страната ни гостува заместник държавният секретар на САЩ Джон Съливан, който на брифинг след среща с външния ни министър Екатерина Захариева обясни на обществеността колко е важно страната ни да закупи американски изтребители F-16 блок 72-Viper.V. От своя страна премиерът Борисов, находящ се в Брюксел по време на срещата на Съливан със Захариева, също се изказа по въпроса с едно засукано изявление. Той припомни, че изборът на вида изтребители за купуване се прави от \"комисии, които разглеждат тези оферти\", но и добави:\"По никакъв начин не се меся, дебело подчертавам\". В същото това изявление обаче той безспорно си се намеси, като започна да намеква недвусмислено, че изтребителят, който трябва да се закупи, е американският F-16. Старите \"Юрофайтър\" и новите \"Грипен\" не ставали, така му казали наши летци-изтребители. От което става ясно, че той лично е провеждал консултации с летци (а не с техните шефове - генералите), обаче не ни светва с колко и с кои летци е разговарял. И защо е трябвало да провежда такива консултации, след като няма намерение да се меси в работата на \"комисиите\"? От изявлението му става ясно защо. Той е загрижен за това да имаме \"боен самолет, който да може да влиза във военни действия и да надделява\". Затова иска за нашата изтребителна авиация да има най-добрия самолет. Но ако няма да жалим парите и наистина искаме да имаме за нашата авиация най-добрия самолет, защо да не купим новия американски F-35, с който американската авиация се превъоръжава за сметка на излизащия в пенсия F-16? Или даже F/A-18 Super Hornet, който превъзхожда F-16 Viper V? А и действително ли F-16 е по-добър от шведския \"Грипен\"? Към днешна дата Швеция произвежда нов модел \"Грипен-Е\", за който се смята, че ще е съперник по качества на американския F-35. Индия проявява интерес за покупка и даже за договор за производство в самата Индия на шведския самолет. \"Грипен\" са използвани от военновъздушните сили на Чехия, Унгария, Южна Африка и Тайланд, а Бразилия е поръчала 36 самолета, които трябва да и бъдат доставени между 2019 и 2024 г.  И още нещо много важно. Българският премиер очевидно предвижда възможността от  в която нашите изтребители ще трябва да надделяват над вражеските. И защо премиерът предвижда такава възможност? Защото ситуацията в района се усложнявала и това налагало българските военновъздушни сили вече да имат задачата не само да охраняват въздушното ни пространство, а да влизат и  във военни действия. И в такива бойни действия той не иска българските летци с изтребители второ качество да бъдат \"пушечно месо\". Такова едно изказване от българския премиер е, от една страна, тревожно, а от друга страна, буди недоумение.  Излиза, че има вероятност, за която той ни подготвя,  страната ни да бъде въвлечена във военен конфликт, но кой е този регион, в който обстановката така се усложнява, че може да се стигне до военни действия с участието на нашата авиация?  нашите летци ще се наложи да се бият на американските си F-16? Нашият непосредствен регион са Балканите. Граничим с Румъния, Сърбия, Македония, Гърция и Турция и няма никакво основание да се опасяваме от война с нас. В един значително отдалечен от нас черноморски регион, където граничат Русия и Украйна, има напрежение между двете страни, но то е локално и не представлява опасност за нас. Тъй като в конфликта между Русия и Украйна правителството явно заема страната на Украйна, теоретично погледнато, при малко вероятната възможност НАТО да тръгне на война с Русия, нашите десетина изтребители с руската авиация ли ще се бият, че и ще \"надделяват\" над нея? Борисов обаче точно така мисли. На 18 септември миналата година във връзка с изказване на Станишев, че Русия не ни е враг, той каза в прав текст: \"Ако стане война, ние ще се бием на страната на НАТО\". Натискът за покупка на американски изтребител F-16, външен и вътрешен, не е от вчера. Преди години в нашия печат изтекоха грами от 2008 г. на американския посланик у нас Джон Байърли, в които той съветва как България да бъде убедена да купи от старите щатски изтребители. С идването си на власт през 2009 г. правителството на ГЕРБ започна да лансира идеята за закупуване на американски изтребители F-16 втора ръка. На 19 декември 2012 г. правителството на Борисов даде мандат на военния министър Аню Ангелов да води преговори и да излезе с предложение до 1 март 2013 г. за покупка на такива изтребители за 700 млн. лв. За да не изглежда, че изборът е предрешен в полза на F-16, бе съобщено, че ще се разглеждат оферти и за употребявания италиански \"Юрофайтер\", за новия \"Грипен\" на Швеция и за употребявания F-16 на Португалия. Очакваше се на 1 март 2013 г. министър Аню Ангелов да обяви предизвестения избор за покупка от Португалия на изтребители трета ръка F-16. Но не стана - на 10 февруари 2013 г. министър-председателят  Борисов подаде оставка...   ГЕРБ наново дойде на власт на 7 ноември 2014 г., но страната беше изправена пред тежки финансови проблеми - банкрута на КТБ, изплащане на закупените реактори за АЕЦ \"Белене\", теглеха се милиардни заеми за други цели и покупката на изтребители остана временно на заден план. И когато се заговори, че е крайно време авиацията да подмени руските изтребители със западни, се очерта отново шанс да бъдат закупени старите американски F-16. Но след като през ноември 2016 г. изборите за президент бяха спечелени от подкрепения от БСП Румен Радев, министър-председателят Бойко Борисов се разсърди и в същия месец наново подаде оставка. На власт дойде служебното правителство на Огнян Герджиков, което взе, че разгледа офертите за изтребители и а употребявания американски остави на трето място. Но на 4 май 2017 г. Бойко Борисов наново стана министър-председател и декласирането на американския изтребител никак не му хареса. Изказа се в смисъл, че президентът Радев едва ли не го е натресъл с избора на \"Грипен\", а Цветанов отиде по-далеч, като започна да хвърля намеци за корупция. Стартирана беше нова процедура за закупуване на 8 изтребителя на стойност 1.8 млрд. лв. с ДДС и правителството създаде междуведомствена комисия, която да разгледа офертите и да излезе с доклад (за всеки случай секретен) с предложения. След което ще започне работа втора комисия - политико-военна, назначена от премиера, която ще води преговорите с държавите на ниво правителство-правителство. В тази поредна процедура вече отпадна идеята за закупуване на F-16 втора ръка, нямаше как Борисов да настоява за тях, след като през октомври 2014 г., когато беше в опозиция, той заяви в Народното събрание, че е против възможността, изказана в \"Програма 2020\" от Велизар Шаламанов, министър на отбраната в правителството на служебния министър Георги Близнашки, да се закупят самолети втора ръка от Гърция. Борисов бил против да се внесат самолети втора ръка - \"бракми\". Това че \"комисиите\", които решават за изтребителите, се подбират от премиера, бe ясен знак, че изборът на F-16 е предрешен. Това беше признато от бившия министър на отбраната Велизар Шаламанов, който на 1 октомври т.г. в коментар за БНР каза: \"Предполагам всички си дават сметка, че важността на това решение означава, че то ще бъде взето от премиера. Това е решение, което  Какво значи да воюваме срещу Русия всекиму е ясно. Но става дума и за решение, което ще струва скъпо на българските данъкоплатци. Когато беше в опозиция през 2014 г., Борисов отхвърли тотално идеята да се купуват изтребители, като заяви с възмущение пред парламента: \"Ние не можем да платим на здравната каса, самолети ще купуваме\". А днес, когато е отново на власт, е готов да похарчи двойно повече от нашите пари за изтребители, въпреки, че държавата си остава закъсала не само със здравната каса, но и с много други стопански и социални сфери, за които липсва финансиране. Необходимостта да се дават повече пари за самолети беше подложена на съмнение и от бившия министър на отбраната Велизар Шаламанов, който на 30 юни 2017 г. коментира: \"Ние като държавници трябва да си зададем въпроса само за две години станала ли е държавата ни по-богата, за да определи два пъти повече средства от 1.5 млд. лв. като горна граница за тези 8-9 самолета\". Цялата работа, откъдето и да я погледнеш, е слагачество пред американците с непредвидими последици за страната ни.             ", "date": "2018.12.27", "title": " Как Борисов лобира за F-16"}
{"url": "https://duma.bg/pochina-imenitiyat-aktor-i-rezhisor-miroslav-mindov-n181932", "text": "Напусна ни един от доайените на Народния театър - актьорът и режисьорът Мирослав Миндов. Легендата си отиде от този свят на 94-годишна възраст, но завещава огромното си творчество. Наред с многото си забележителни роли през годините, Миндов винаги ще бъде помнен като Бойчо Огнянов от класическата екранизация на \"Под игото\" от 1952 г. Роден е на 7 юли 1924 г. в Ямбол. Завършва актьорско майсторство в Държавната театрална школа в класа на Кръстьо Мирски. Специализира актьорско майсторство и режисура в Кралския Шекспиров театър в Лондон (1969). Постъпва като стажант артист в Народния театър (1947) и 19 г. по-късно става негов директор. Работил е като директор и на Държавния сатиричен театър, и на Благоевградския драматичен театър. Бил е председател на Съюза на артистите в България (1965-1968). Председател е на Съвета за култура - София (1973-1975). Дългогодишен артист е в Радиотеатъра. След пенсионирането си през 1989 г. основава и ръководи детския музикален \"Пиколо театър\" към Центъра за работа с деца в община Студентска. Удостоен е с много престижни отличия, сред които Лауреат на Димитровска награда и \"Златен век\" на Министерството на културата. Поклон пред светлата му памет!", "date": "2018.12.27", "title": "Почина именитият актьор и режисьор Мирослав Миндов"}
{"url": "https://duma.bg/2018-g-pod-diktata-na-matritsata-n181942", "text": "Отива си още една година, която премина под знака на скандалите, политическата арогантност на властта, на лъжата как всичко в държавата просперира, а народът богатее. Резултатът от цялата тази повсеместна демагогия, масирано насаждана от ГЕРБ и обслужващите го медии и всевъзможни клакьорски трубадури, е събуденото гражданско недоволство в последните месеци на годината, което придоби масовост. Видно за всички е, че управлението в страната се срива, но като че ли енергията на хората е загубила силата си. Няма и как да е другояче при положение, че за десетилетието, което е на власт, ГЕРБ успяха да изгонят над 2 милиона активни българи, а тези, които са останали в родината си, са смачкани до степен, при която единствената им цел е всекидневното оцеляване.   бе основното, с което властта си приписа успехи и суперлативи през първото полугодиe. Главно за пред чужденците, заради жизненоважните оценки за нея, които идват отвън. За огромното мнозинство от българите обаче това председателство си остана встрани от живия живот като нещо, донесло облаги и ползи само на ВИП персоните.  Бяха пръснати стотици милиони държавна пара, с които да се крепи имиджът на управляващите. Според някои оценки нашето европредседателство е било едно от най-скъпите в историята на ЕС. Основният \"приоритет\", с който ГЕРБ и патриотите излязоха, бе свързан уж с приобщаването към ЕС на Западните Балкани, въпреки че Брюксел, Берлин и Париж ясно показаха, че това изобщо не е в дневния им ред. Прозрачно ясно беше, че се работи по реализирането на американски проект с форсираното приемане на Македония в НАТО и появата там на поредната военна база.     Българските управници обаче проспаха споровете и стрелите, с които Атина и Скопие месеци наред се замеряха, а накрая си разпределиха и дивидентите. Оказа се, че сме на път да загубим дори историята си, свързана с общото ни минало с Македония, но твърде късно се усетиха. Каракачанов днес може да си заплашва колкото си иска Скопие за членството в НАТО и ЕС, факт е, че Вашингтон е този, който дирижира случващото се. А то не е изобщо в наш интерес.      Президентът Румен Радев излезе с остра критика към резултатите от българското европредседателство, след като то приключи. Да се абстрахираме от фанфарите за Западните Балкани, призова държавният глава и посочи доста слабости, допуснати от страната ни. Проблемите на Балканите остават нерешени, а актуалният въпрос за бъдещето на ЕС и неговото единство остана встрани от вниманието, посочи Радев. И няма как да бъде другояче, след като всичко бе употребено за вътрешнополитически пиар. на българското общество през годината бе солидарността при отхвърлянето на Истанбулската конвенция и Пакта за миграция на ООН. Първото се случи на два етапа - през януари православната ни църква излезе с остро становище против конвенцията, а 6 месеца по-късно точката по споровете сложи Конституционният съд. Засега! Властта бе принудена да отстъпи под натиска на хората, въпреки че и до ден днешен нейни представители не спират да лобират или да прокарват отровните темели на джендър идеологията. Обществената непримиримост към политиката на мигрантите, която претърпя провал и в Европа, пък доведе в края на годината до отказа на България да се присъедини към миграционния пакт на ООН.   През годината ударите на властта срещу обикновените хора бяха постоянни. Кризата през лятото с повсеместното изтребване на животните в Странджа за сетен път показа, че у нас няма закони, няма и справедливост. Чума не бе доказана, виновните за касапницата останаха ненаказани. Пострада поминъкът на хората, които занапред едва ли ще имат и желание, и сили да го продължат.    Най-дългият протест, продължил месеци наред, бе този на майките на деца с увреждания. Той приключи с оставката на един от най-наглите и арогантни политици - вицепремиера Валери Симеонов. Властта обаче успя и от този протест да си направи пошъл пиар, след като раздаде пари и обещания за законодателни промени.  Раздаването на пари без одобрението на парламента впрочем е главният инструмент, с който Борисов крепи управлението си. Виждаме го в края на всяка година, пък и не само в края, когато \"щедростта\" на ГЕРБ се изсипва към послушни кметове, близки кръгове от фирми или към армията от над 400 000 чиновници, която е основен негов електорат. В хода на тази престъпна политика лъснаха и имената на доста от галениците на властта, които вече не се спестяват, особено в социалните мрежи: ДжиПи груп, Трейс, Домусчиев, Пеевски... Трябва ли да се учудваме, че строителните босове точно от тези компании сътвориха и невиждания водевилен протест срещу опозицията преди седмици, изкарвайки тежките си машини на \"Цариградско шосе\"? Рокадите в кабинета тази година също бяха под напора на общественото недоволство. Освен Симеонов оставки подадоха министрите Ивайло Московски, Николай Нанков и Валентин Радев. Поводът за тях бе катастрофата при завоя - убиец край Своге - отново дело на безхаберието, кражбите и безконтролната дейност на фирмите, близки на ГЕРБ и държавните институции. През цялата година впрочем продължи традицията по разкриване и разобличаване на корупцията и далаверите на управниците, а сред най-отявлените активисти се открои лявата депутатка Елена Йончева. Ударите срещу нея не престанаха, дори се пренесоха в съда.    Ако обаче има фигура у нас, от която Борисов и ГЕРБ най-много да се притесняват и дразнят, това безспорно е президентът Румен Радев. Затова и опитите да бъде дискредитиран по всякакъв начин не спират. Рейтингът му, който е два пъти по-висок от този на Борисов, не дава на опонентите му мир и покой, а ерозията на управлението, която продължава да ги срива, ги прави още по-нагли и агресивни. Повече от видно е, че обхваналата Европа криза на представителната демокрация е още по-дълбока в България. Недоверието в управляващите е огромно.  който дори в определена степен вече се изяви и предстои през следващата година да продължава рязко да ескалира, прогнозират почти всички сериозни анализатори.   Изостря се и сблъсъкът в обществото, който става необратим. Обществото у нас е разделено на няколко части, а на политическо равнище битката между управляващи и опозиция става все по-непримирима. Да заравяш главата си в пясъка, да затваряш очите си за реалните проблеми при положение, че в Европа ври и кипи, означава безсилие, което трасира последните месеци на това вредно за всички управление. Извънредното законодателство, което властта се опитва да прокара през своята \"антикорупционна комисия\" КПКОНПИ за конфискация на имущество или при задържането на хора с тайни арести за 48 часа, е признак, че се преминава на следващ етап. Диктат, репресии, директна саморазправа с неудобните - това вече са финалните акорди на всяко управление, което се опитва да се задържи на всяка цена. Твърде вероятно е през 2019-а да станем свидетели на откровена диктатура. Но е възможен и друг сценарий - ако евроизборите пробият прогнилата Матрица и пратят в ъгъла нейните крепители в Брюксел и големите столици на ЕС. Тогава наистина има надежда за промяна и у нас.  ", "date": "2018.12.27", "title": "2018 г.- под диктата на Матрицата"}
{"url": "https://duma.bg/zhenite-ni-otsramiha-v-sporta-n181937", "text": "Българската 2018 г. в спорта беше доминирана от успехи на българките и неслучайно между най-добрите 10 спортисти мъжете бяха само двама, а дамите - 9. Математическото несъответствие се дължи на признанието за европейския триумф на сестрите Габриела и Стефани Стоеви, които извоюваха историческа първа титла за България в бадминтона на шампионата в Уелва, Испания. Стара максима е, че \"апетитът идва с яденето\", а след европейския триумф сестрите от Хасково, които вече се състезават за \"Бадминтон скуош клуб\" в Пазарджик, се заканиха да атакуват медали от световни първенства и Олимпийски игри. Те се изкачиха до щ8 в световната ранглиста и можем само да се радваме, ако амбициите им се реализират. беше световната титла в борбата на Тайбе Юсеин в категория до 62 кг. Тайбе бе над всички на шампионата на планетата в Будапеща през октомври. Това беше и първият световен триумф в най-успешния български спорт след титлата на Станка Златева от Истанбул през 2011 г., която досега беше и единствената ни световна шампионка в женската борба. Тайбе също се състезава за Левски и завърши непобедена годината, като спечели и европейската титла в Каспийск през май. Малко не достигна на напористата Биляна Дудова да повтори успехите на по-опитната си съотборничка. Родената в Самоков дама също триумфира с европейска титла в Русия, но в Будапеща съдийска неправда я лиши от световната. Успехите на двете донесоха признание и на треньора им в националния отбор Петър Касабов, който заслужено спечели приза Треньор на България. Доста В тройния скок 17-годишната Александра Начева стана световна (през юли в Тампере, Финландия), а после и олимпийска шампионка за девойки (през октомври в Буенос Айрес). При това талантливата състезателка от Пловдив бе с години по-млада от съперничките си, но показа, че можем да очакваме от нея достойно да продължи успехите на Тереза Маринова и на съгражданката си Габриела Петрова в тази зрелищна дисциплина. 2018 г. беше успешна и за Мирела Демирева. Във високия скок след Олимпиадата в Рио де Жанейро 2016 и европейското първенство в Амстердам 2016, тя заслужи сребърен медал и на европейското първенство в Берлин през август. Крехката софиянка преодоля на 2 пъти \"гросмайсторската\" височина от 200 см, но все отстъпваше на изключителната Мария Кучина-Ласицкине. Все пак през юли Мирела триумфира като победителка, макар и с по-скромния резултат от 194 см, на турнира от Диамантената лига в Рабат. Така Демирева прекъсна феноменалната серия от 45 поредни победи на рускинята, която е и щ1 в световната ранглиста за годината с 204 см, а Мирела е четвърта с 200 см. също имахме поводи за радости. При единствената си поява през 2018-а Кубрат Пулев надигра убедително по точки британеца Хюи Фюри и възпламени екзалтираната публика в \"Арена Армеец\". В края на годината Кобрата сключи договор с легендарния промоутър Боб Аръм, който го похвали и обяви, че е подписал с бъдещия световен шампион. Дано ветеранът, организирал мачове на звезди като Мохамед Али, Джордж Форман, Шугар Рей Леонард, Ивендър Холифийлд, Оскар де ла Оя и Мани Пакяо, се окаже добър пророк. Стойка Петрова спечели европейската титла на шампионата в София и още на почетната стълбичка получи предложение за брак от приятеля си Борил Кръстев. На Световното първенство в Ню Делхи, Индия, боксьорката от Добрич, която беше поставена под щ1 в неолимпийската категория до 54 кг, достигна финала, но го загуби от Тайпе Ю-Тин Лин (Тайван, щ2). След световното вицешампионката умуваше дали да смени категорията с олимпийска, но изненада почитателите си, когато преди дни на церемонията по награждаване Спортист на годината, обяви, че повече няма да се боксира, а ще предава опита си като треньорка. За силната ни женска боксова школа заслужено се заговори след европейското първенство в софийската зала \"Асикс Арена\" (бивша \"Фестивална\"), на което, освен Стойка, златни медали спечелиха още Станимира Петрова (57) и Мелис Йонузова (64). Със сребро се окичи Севда Асенова (48), а с бронзови медали приключиха Габриела Димитрова (51) и Деница Елисеева (60). За съжаление Станимира Петрова, която в Джеджу преди 4 години спечели първата в историята световна титла в женския бокс за България, беше ощетена от съдиите на шампионата в Ню Делхи и загуби с 2:3 гласа на 1/8-финал от индийката Соня. Радост и надежди за нови успехи ни донесоха петобойците Явор Пешлеевски и Тодор Михалев, които на шампионата в Мексико Сити спечелиха бронзови медали в щафетата и накараха света отново да заговори за България в модерния петобой 17 години, след като Цанко Хантов също спечели бронз от световно първенство. 18-годишната Ивет Горанова спечели исторически първи медал (бронзов) в олимпийското карате на световното първенство в Мадрид. За съжаление те дойдоха от най-добрите спортисти за предишната 2017 г. Номер 1 тогава Григор Димитров не успя да доближи силните си изяви в тениса и се смъкна от щ3 в света до щ19. Гришо игра само един финал (Ротердам, загубен от Роджър Федерер) и спечели само 1 трофей в демотурнира в Чикаго за \"Лейвър Къп\" като член на Отбора на Европа (заедно с Федерер, Новак Джокович и Александър Зверев) срещу Отбора на Останалия свят. Голямата ни надежда за отличие на Зимната олимпиада в Пьонгчанг 2018 сноубордистът Радослав Янков (щ2 в България през 2017 г.) не успя да докаже големите си възможности и отпадна в квалификациите в паралелния слалом и паралелния гигантски слалом, макар че е печелил стартове и Световни купи и в двете дисциплини. В Пьонгчанг не успяха да ни зарадват и биатлонистите Красимир Анев и Владимир Илиев. Единствено сноубордистката Александра Жекова намери място в големия финал в сноубордкроса, където остана шеста. През септември за първи път в историята си - по волейбол за мъже (съвместно с Италия), по художествена гимнастика и по академично гребане в Пловдив. Волейболистите ни, за които поради контузии и други причини не играха голяма част от титулярите (Цветан Соколов, Георги Братоев, Боян Йорданов, Тодор Алексиев), се представиха бледо и след 4 победи и 4 загуби пред собствена публика не успяха да попаднат във финалната шестица в Италия, каквато беше поставената им цел. Световната титла отново заслужи тимът на Полша. На Гребния канал в Пловдив повод за гордост бяха само прекрасните условия, които създадохме за участниците. В \"Арена Армеец\" грациите ни от ансамбъла спечелиха бронзов медал в многобоя и предсрочно извоюваха олимпийска виза за Токио 2020. Те спечелиха и златни медали в съчетанието с 5 обръча с рекордни оценки и за втора поредна година и признанието за Отбор на годината. Индивидуалните изпълнителки Катрин Тасева, Боряна Калейн и Невяна Владинова се пребориха отборно за сребърните медали след изключително силните състезателки на Русия, но в многобоя задоволи само Тасева с 6-о място. Състезателката на \"Левски-Илиана\" блесна обаче с хуманния си жест да продаде златния си медал на бухалки от Световната купа на благотворителен търг и спечелените 10 000 лв. да дари за лечението на свой болен колега - футболиста Иван Тодоров. Като Спортист с увреждания на годината бе отличен световният вицешампион по тенис на маса от Лашко, Словения, Денислав Коджабашев. Варненецът, който се състезава за русенския \"Дунав\", е основен участник и в националния отбор. Освен с гордостта от успехите и неудовлетвореността от неуспехите, изпращаме 2018 г. с тъжни чувства, защото България загуби най-добрия си алпинист Боян Петров, който изчезна в началото на май под най-ниския хималайски връх Шиша Пангма (8027 м), в опит да покори 11-ия си осемхилядник. В търсенето му Китай организира невиждана спасителна операция, но българинът стана 31-вата жертва на \"Тибетското джудже\". ", "date": "2018.12.27", "title": "Жените ни отсрамиха в спорта"}
{"url": "https://duma.bg/datata-n181936", "text": "ДЕН НА ВОЕННОТОПОГРАФСКАТА СЛУЖБА НА БЪЛГАРСКАТА АРМИЯ. На тази дата през 1891 г. с княжески указ е създадено Топографско отделение при Генералния щаб на Българската армия. Поставя се началото на военнотопографската служба. Денят е обявен за празник със заповед на министъра на отбраната от 18 ноември 1991 г. 537 - ОСВЕТЕНА Е ЦЪРКВАТА \"СВЕТА СОФИЯ\" В КОНСТАНТИНОПОЛ (ИСТАНБУЛ). Тържествената церемония е извършена в присъствието на император Юстиниан I. Впечатляващо инженерно постижение за времето си, \"Света София\" в продължение на хилядолетие, до построяването на Севилската катедрала през 1520 г., е най-голямата църква в света. След падането на Константинопол под османска власт през 1453 г. \"Света София\" е превърната в джамия. След разпадането на Османската империя правителството на Турция секуларизира сградата през 1934 г. и от следващата година тя функционира като музей. 1872 - ВАСИЛ ЛЕВСКИ Е ЗАЛОВЕН В КЪКРИНСКОТО ХАНЧЕ. Заедно с него са задържани и двамата му придружители Никола Цвятков и Христо Цонев Латинеца. След обесването на Васил Левски придружителите му са освободени и се завръщат по домовете си в Ловеч. Ханчето е изоставено и не функционира. В края на ХIХ в. пожар унищожава порутената постройка и остават само основите й. През лятото на 1901 г. проф. д-р Параскев Стоянов посещава руините на ханчето и прави архитектурна снимка на основите. Записва разположението и размерите на стаите. На 26 декември 1901 г. ловчанци и къкринци поставят паметна плоча на мястото, където е бил заловен Апостола. На 10 май 1931 г. ханчето е открито като музей. 1945 - СЪЗДАДЕНА Е СВЕТОВНАТА БАНКА. Тя е една от петте институции, основани в резултат на Бретън-Уудската конференция през 1944 г. Международният валутен фонд е втората. В конференцията участват делегати от много страни, като най-влиятелно присъствие имат САЩ и Великобритания, които доминират в преговорите. Макар че и СБ, и МВФ са базирани във Вашингтон, Световната банка обичайно е оглавявана от американец, а фонда - от европеец. 2003 - ПЕТИМА БЪЛГАРСКИ ВОЕННОСЛУЖЕЩИ ЗАГИВАТ В ИРАК. На тази дата базата ни \"Индия\" в Кербала е атакувана с кола бомба. Загиват кап. Георги Качорин, ст. лейт. Николай Саръев, мл. серж. Антон Петров, ст. серж. Иван Инджов, редник Свилен Киров. Други 27 души от българския контингент са ранени и настанени в болница. Посмъртно загиналите военнослужещи са повишени във военно звание. 30 декември 2003 г. е обявен от Министерския съвет за ден на национален траур.", "date": "2018.12.27", "title": "Датата"}
{"url": "https://duma.bg/deklaratsiite-za-dohodite-shte-se-podavat-ot-10-yanuari-n181951", "text": "Данъчната кампания 2019 г. ще започне на 10 януари заради промени в законодателството, съобщиха от НАП. Декларациите за доходите на физическите лица могат да бъдат подадени най-рано на 10 януари - както по електронен път, така и на място в офисите на НАП. Срокът за ползване на 5% отстъпка за ранно деклариране и плащане през 2019 година е 31 януари, напомнят от приходната администрация. Това означава, че хората ще трябва да подадат формулярите само за около 20-ина дни, ако искат да се възползват от бонуса. Годишното приключване на данъчно осигурителните сметки на фирми и граждани ще бъде извършено от НАП от 1 до 10 януари, като плащания чрез електронната система за разплащане без такси (т.нар. виртуален POS) ще се приемат до 9.00 ч. на 31.12.2018 г.", "date": "2018.12.27", "title": " Декларациите за доходите ще се подават от 10 януари "}
{"url": "https://duma.bg/petrolat-poevtinya-oshte-n181950", "text": "Петролът продължава да поевтинява след чувствителния спад миналата седмица, съобщиха информационните агенции. Инвеститорите остават скептични към обещанията на ОПЕК да намали добива. Така на Нюйоркската търговска борса американският суров петрол поевтиня с над 3 долара, или близо 7% до 42 долара за барел, което е най-ниската цена от юни миналата година. Подобен спад беше отчетен и на борсата в Лондон за сорта Брент. Само в рамките на миналата седмица той вече загуби над 10 на сто от стойността си.", "date": "2018.12.27", "title": "Петролът поевтиня още "}
{"url": "https://duma.bg/slantse-shte-ni-radva-dnes-vyatarat-utihva-n181964", "text": "Слънчево време ще преобладава днес, вятърът ще отслабва, а температурите ще се повишават. Минималните температури ще са предимно между минус 5 и 0 градсуа, а дневните още малко ще се повишат и максималните ще са между 3 и 8 градсуа. Над Черноморието ще преобладава слънчево време. Ще духа до умерен северозападен вятър. Максимални температури на въздуха ще са между 6 и 7 градсуа. Над планините също ще преобладава слънчево време. Ще духа до умерен, по билата силен вятър от север-северозапад. Максималната температура на височина 1200 метра ще бъде около 0 градсуа, на 2000 метра - около минус 4 градсуа, съобщават от НИМХ.", "date": "2018.12.27", "title": "Слънце ще ни радва днес, вятърът утихва"}
{"url": "https://duma.bg/dzhokovich-e-%E2%84%961-v-evropa-v-anketata-na-pap-n181926", "text": "Тенисистът Новак Джокович е Спортист №1 в Европа за 2018 година в 61-ото издание на традиционната анкета на полската информационна агенция ПАП. В нея участие взеха 23 национални агенции, сред които и БТА. Джокера събра 145 т. и изпревари с 13 Лука Модрич (Хърв, футбол). Двамата са основни претенденти и в анкетата на БТА за спортист на Балканите. След тях е  петкратният шампион във Формула 1 Люис Хамилтън (Вбр) - 114, Естер Ледецка (Чех, ски/сноуборд) 74, Мартен Фуркад (Фр, биатлон) 69, Марсел Хиршер (Ав, алпийски ски) 67, Марит Бьорген (Нор, ски бягане) - 59, Антоан Гризман (Фр, футбол) 43, Кевин Майер (Фр, лека атлетика) 40 и Симона Халеп (Рум, тенис) 39.", "date": "2018.12.27", "title": "Джокович е №1 в Европа в анкетата на ПАП"}
{"url": "https://duma.bg/dan-kolov-nikola-petrov-shte-nosi-tochki-za-svetovnata-ranglista-n181927", "text": "През 2019 година турнирът \"Дан Колов - Никола Петров\" ще носи точки за световната ранглиста в свободната борба, реши Международната федерация (UWW). Надпреварата е в Русе от 28 февруари до 3 март. Другите 3 турнира, които ще носят точки за класацията в свободния стил, са Гран при \"Иван Яригин\" в Русия, \"Сасари къп\" в Италия и \"Яшар Догу\" в Турция. Русе бе домакин на Евро 2016 за младежи до 23 години. При класиците рейтингови състезания ще са \"Загреб Оупън\", Гран при на Унгария в Гьор, отново \"Сасари къп\" в Италия и турнирът \"Олег Караваев\" в Беларус. Световното първенство в Астана, Казахстан, през септември ще е първата олимпийска квалификация. Шампионите от Мондиала ще получават по 50 т., двойно повече от досега. Така финалистите практически ще си гарантират място в основната схема на олимпийския турнир. В борбата обаче визите не са поименни, а на страна. На рейтинговите турнири, континенталните и световните първенства, както на олимпийските квалификации и на самите игри, няма да има толеранс от 2 кг в теглото на борците в 2-та дни.", "date": "2018.12.27", "title": "\"Дан Колов - Никола Петров\" ще носи точки за световната ранглиста"}
{"url": "https://duma.bg/eksperti-na-atp-samo-15-e-shansat-grisho-da-se-varne-v-top-5-n181925", "text": "Официалният сайт на Мъжката тенис асоциация (ATП) публикува собствените си прогнози за следващия сезон. Те не са особено оптимистични за първата ни ракета Григор Димитров. Най-добрият български тенисист стартира сезон 2018 на трета позиция в ранглистата, но я изпраща като 19-и в света. Според АТР шансовете му за завръщане в Топ 5 са само 15%, а за Топ 10 - 45%. Съгласно прогнозата най-голяма е вероятността Гришо да завърши и предстоящия сезон в Топ 20 (80%). Българинът вече потвърди, че през новия сезон ще продължи да работи с Дани Валверду и бившия №1 Андре Агаси, който се присъедини към щаба му в края на октомври преди турнира в Париж. Агаси ще бъде с Григор и по време на Откритото първенство на Австралия през януари. Според прогнозите на АТР шансовете на Новак Джокович да завърши предстоящия сезон в Топ 10 са 99%, а в Топ 5 - 98%. Практически същите шансове имат Рафаел Надал (99% и 97%) и Александър Зверев (99% и 96%). Тези на Роджър Федерер са оценени на 95% за Топ 5 и 99% за Топ 10. ", "date": "2018.12.27", "title": "Експерти на АТП:  Само 15% е шансът Гришо да се върне в Топ 5"}
{"url": "https://duma.bg/malkiya-shivach-podsilva-loko-pd-n181928", "text": "Локомотив Пд се разбра с освободения от Славия Момчил Цветанов и крилото ще подпише договор за три и половина години. Бившият младежки национал не получи достатъчно шансове за изява в бяло от треньора Златомир Загорчич през есента и раздялата е най-доброто решение и за играча, и за тима. Малкия шивач, както е известен Цветанов, ще подпише официално с Локо днес в първия работен ден след Коледа. Славия пък взима бившия национал Павел Виданов. Той подписа с клуба за 1 година, след като тренира с отбора от два месеца. Защитникът игра за последно у нас за Берое.", "date": "2018.12.27", "title": "Малкия шивач подсилва Локо Пд"}
{"url": "https://duma.bg/mustafa-karadaya-patriotite-sme-nie-a-op-sa-natsionalistite-n181954", "text": "Патриотите сме ние, а \"Обединени патриоти\" са националистите, заяви лидерът на ДПС Мустафа Карадайъ по време на възпоменателния митинг за жертвите на т.нар. Възродетелен процес пред \"Тюркян чешма\" в село Могиляне. Цялото ръководство на ДПС, депутати, евродепутати, кметове и много гости от Турция почетоха паметта на загиналите. \"Тези, които работят против нашето единство, не са наши опоненти, а са наши врагове. Този площад показва колко сме много - много повече от миналата година, ние имаме нуждата да бъдем единни и сплотени и затова сме много повече\", подчерта Карадайъ, визирайки ДОСТ. Той припомни, че в ЕС има криза на толерантността и даде пример с участието на \"Обединени патриоти\" във властта у нас. \"Предстоят няколко вида избори догодина. Да не бързаме да проектираме месните избори отсега, много време има до тях. Преди това ще има избори за европейския парламент - много важни за ДПС\", припомни Карадайъ. Междувременно стана ясно, че зам.-председатели, областни и общински председатели и координатори, общински съветници и кметове, членове на Изпълнителния съвет и НС на ДОСТ подават оставки от постовете си и прекратяват членството си в партията, несъгласни с \"авторитарната\" политика, водена от председателя Лютви Местан. Това обявиха в разпространено до медиите писмо от ИС на партията, подписано от 30 нейни членове.", "date": "2018.12.27", "title": " Мустафа Карадайъ:    Патриотите сме ние, а ОП са националистите"}
{"url": "https://duma.bg/sotsiolog-iska-usednalost-za-parlamentaren-vot-n181956", "text": "Въвеждане на принципа на уседналост за парламентарните избори предлага социологът Кольо Колев. Моят сънародник в Мелбърн, Аделаида, Но Йорк, който живее дълги години там и плаща данъци там, не би следвало да има същото избирателно право като нас, хората, които живеем тук, заяви той в телевизионно интервю. Според Колев политиката е разговор къде да отидат парите от данъци. Затова той смята, че решенията трябва да се вземат от тези, за които това се отнася. По думите на Колев, за да имаш право да гласуваш за парламент, трябва да си живял в страната поне шест месеца в рамките на последната година. \"Утре ще си изберем някой пореден идиот да ни управлява и кой ще плаща? Кой ще страда от това - моят сънародник в Мелбърн или аз\", попита социологът. Колев е на мнение, че машинното гласуване няма да реши проблемите на избирателната ни система, а ако е в смесения вариант, даже ще ги утежни.", "date": "2018.12.27", "title": " Социолог иска уседналост за парламентарен вот"}
{"url": "https://duma.bg/mladi-sotsialisti-pomognaha-na-vazrastni-hora-n181955", "text": "Младите социалисти от столичния район \"Лозенец\" проведоха дарителска кампания \"Коледа за всеки\", подкрепена от Районния съвет на БСП. Младежите събраха средства и закупиха коледни пакети с хранителни стоки и малки подаръчета за възрастни хора в неравностойно положение от района. Те обиколиха домовете на над 30 нуждаещи се, за да им подарят радост и искра надежда в празничните дни. Социалистите бяха посрещнати с благодарност за грижата и вниманието, което отдават на поколенията преди тях. \"Разчитаме на вас, младите. Трогнати сме от вашия жест\", заяви Димитър Гергицов, един от хората, на които гостуваха младежите. \"Чувстваме се удовлетворени от кампанията, защото да даваш добро е най-големият подарък, който можеш да направиш. Искаме тази кампания да се превърне в традиция за нашата организация. Хората от района трябва да знаят, че винаги могат да разчитат на нас, защото наш дълг е да помагаме на всеки\", сподели Габриел Вълков, председател на Младежко обединение в БСП в Лозенец. Николай Велчев, председател на Районния съвет на БСП, пожела на всички весели празници и една здрава и успешна 2019. \"Това е най-малкото, което можем да направим за възрастните хора от \"Лозенец\", които посетихме през тези два дни\", допълни той. Младите социалисти планират да осъществят второ издание на инициативата през пролетта.", "date": "2018.12.27", "title": "Млади социалисти помогнаха на възрастни хора "}
{"url": "https://duma.bg/ot-saab-alarmirat-che-zavodat-za-f-16-ne-e-postroen-n181957", "text": "\"Заводът в Северна Каролина, който ще произвежда изтребители Ф-16, все още не е построен. Можем само да предполагаме какви технологии ще има включени в този самолет\", коментира в телевизионно интервю Красимира Стоянова, вицепрезидентът на шведския концерн \"СААБ\" за Централна и Източна Европа. Именно \"СААБ\" произвеждат самолетите \"Грипен\", които бяха основен конкурент в офертите към МО за модернизация на военновъздушните ни сили. По-рано зам. главният секретар на САЩ Джон Съливан открито лобираше за американската оферта за Ф-16. Няколко дни по-късно премиерът Бойко Борисов заяви, че не иска да се меси в конкурса, но определи американските самолети като най-добри. И държавният секретар на САЩ Майк Помпео  препоръча на България да избере американските изтребители. В крайна сметка от МО наистина избраха тях, въпреки  неяснотите в офертата и в сроковете, в които трябва да бъдат доставени самолетите. Стоянова посочи, че тяхната оферта е била значително по-евтина и призова МО да отвори процедурата и да покаже истинските цени. Според Стоянова Ф-16 не могат да изпълнят заложените срокове, предлаганият модел не е на въоръжение в момента никъде по света и изискват 100% заплащане след сключване на сделката, въпреки че страната ни държи на разсрочено плащане.", "date": "2018.12.27", "title": "От СААБ алармират, че заводът за Ф-16 не е построен "}
{"url": "https://duma.bg/13-000-piyani-shofori-na-patya-za-11-mesetsa-n181960", "text": "13 000 водачи, или средно по около 1180 души на месец, са заловени да управляват с над 0,5 промила алкохол за периода от януари до края на ноември тази година. За същия период е била прекратена временно регистрацията на 4493 коли, чиито собственици са хванати пияни. Други 2964 шофьори са били заловени след употреба на наркотични вещества, отчетоха от МВР по повод стартиралата международна полицейска операция по линия на TISPOL, насочена срещу пияни и дрогирани шофьори. Независимо от промените в закона броят на пияните водачи остава тревожно голям, а по-притеснителното е, че се увеличава и числото на хората, които шофират след употреба на наркотици, алармират от полицията. Най-често водачите посягат към канабиса и амфетамините. С последните промени в Закона за движение по пътищата водач, за когото е установено, че управлява с концентрация на алкохол от 0,5 до 0,8 промила, наказанието е глоба от 500 лева и временно отнемане на книжката за срок от 6 месеца. Наказанието за водач, за когото е установено, че е управлявал с концентрация на алкохол от 0,8 до 1,2 промила, е глоба от 1000 лева и отнемане на книжката за срок от 12 месеца.", "date": "2018.12.27", "title": "13 000 пияни шофьори на пътя за 11 месеца"}
{"url": "https://duma.bg/zatvaryat-za-dva-chasa-patya-do-svoge-za-ogled-n181958", "text": "Пътят между Своге и Нови Искър, където стана тежката катастрофа преди месеци, ще бъде затворен за движение днес, съобщиха от АПИ и МВР. Причината е необходимостта от допълнителен оглед на местопроизшествието и извършване на геодезически измервания в участъка. Според предварителната информация огледът ще започне в 11 часа, а прогнозният срок за приключване е 13 часа. През този интервал от време екипи на Пътна полиция ще пренасочват движението на леки коли и автобуси през Искрец - Бучин проход - Костинброд.", "date": "2018.12.27", "title": "Затварят за два часа пътя до Своге за оглед"}
{"url": "https://duma.bg/bsp-v-sandanski-zastana-zad-d-r-aleksiev-n181959", "text": "Общинският съвет на БСП в Сандански изразява своето безпокойство във връзка с уволнението на завеждащия хирургично отделение в МБАЛ \"Югозападна болница\" д-р Георги Алексиев. Мотивите, изложени от ръководството на болницата, са несериозни, а освобождаването на лекар с толкова голям опит и спасени пациенти е твърде крайно решение, заявяват социалистите в своя декларация. \"В днешно време, когато общинските болници в цялата страна страдат от липсата на професионалисти, които да бъдат мотивирани да работят в тях, е изключително недалновидно да се освобождават от работа доказани лекари, категорични са от БСП. \"Смятаме, че преди да се предприемат подобни крайни мерки, е необходимо да има диалог и желание за разрешаване на възникналия проблем. Лишаването на болницата от такъв специалист като д-р Алексиев ще доведе до много сериозни проблеми за пациентите, които надхвърлят личните взаимоотношения и нечие накърнено его\", подчертават социалистите. Те призовават ръководството на община Сандански и кмета Кирил Котев, общинските съветници и ръководството на болницата да преразгледат решението за отстраняване на д-р Алексиев, което не е в интерес на болницата и най-вече на пациентите.", "date": "2018.12.27", "title": "БСП в Сандански застана зад д-р Алексиев"}
{"url": "https://duma.bg/110-zhivota-sa-spaseni-v-pirogov-za-5-dni-n181962", "text": "110 живота са спасени в \"Пирогов\" през последните 5 дни, отчете изпълнителният директор на болницата проф. Асен Балтов. Директорът обясни, че от 21 до 26 декември през спешната болница са преминали 3150 пациенти, от които 420 са били приети за лечение.  Шестима пациенти са били с инфаркт, а осем - с инсулт, като те са останали на лечение в болницата. В токсикологията са настанени общо 45 пациенти. Пет деца между 13 и 16 години са били с алкохолна интоксикация, а трима възрастни - с употреба на амфетамини в големи дози. Имало е и 20 случая с тежки алергични реакции, свързани най-вероятно с храна. Въпреки всичко обаче, най-много приети са били в травматологията - 100 души. През противошоковите зали са минали 26 възрастни и 14 деца. Директорът на спешната болница направи и кратка равносметка на изминаващата година. За първи път \"Пирогов\" приключва годината без увеличение на задълженията, дори счетоводно е на малък плюс - с 400 000 лева. Балтов подчерта, че постепенно са се увеличили доходите на персонала, а броят на хората в администрацията е сведен до 70 души от общо работещи в болницата 2200 човека. 260 000 пациенти са преминали през \"Пирогов\" тази година. Това е с 20 хиляди пациенти повече от миналата. Директорът добави още, че част от отделенията са били ремонтирани, появили са се нови такива, а догодина ще бъде създадено спешно педиатрично и очно отделение. Започнал е и ремонтът на клиниката по изгаряния, изтъкна още Асен Балтов. Тя ще има и ново оборудване.  Той обясни още, че през изминаващата година се увеличава броят на здравно неосигурените пациенти. През 2018 г. през болницата са преминали 12 000 неосигурени пациенти, което е с 3200 души повече спрямо миналата година. Един неосигурен пациент струва на болницата около 1000 лв.", "date": "2018.12.27", "title": "110 живота са спасени в \"Пирогов\" за 5 дни "}
{"url": "https://duma.bg/blizo-dva-miliona-leva-sabra-balgarskata-koleda-n181961", "text": "Близо 2 млн. лв. достигна набраната сума за шестнадесетото издание на \"Българската Коледа\" след края на благотворителния спектакъл, който се състоя в Народния театър \"Иван Вазов\", съобщиха от прессекретариата на държавния глава. Изпратени 560 000 дарителски SMS на номер 1117 и гласови обаждания на 0900 1117 от началото на кампанията, която беше обявена от президента Румен Радев в края на ноември. Оттогава досега в дарителската банкова сметка на инициативата са постъпили 1 330 000 лв., a 35 000 лв. са дарени чрез системата ePay.bg.  В подкрепа на децата с тежки заболявания и увреждания от сцената на театъра послания отправиха изявени български музиканти, певци и танцьори. Като застъпници на \"Българската Коледа\" на сцената излязоха и журналисти, актьори, спортисти. Сред тях бяха и ректорът на СУ \"Св. Климент Охридски\" проф. Анастас Герджиков, боксьорите Кубрат и Тервел Пулеви, лекоатлетката Ивет Лалова, световната и европейска шампионка по борба Тайбе Юсеин, плувецът Петър Стойчев и други. По време на концерта беше излъчена среща между победителката от първия сезон на \"България търси талант\" - незрящата Богдана Петрова и едно от децата на \"Българската Коледа\" Георги Скордев от Бургас. За дарената апаратура от кампанията и как тя помага на малките пациенти разказаха д-р Иван Чавдаров, д-р Стоян Пеев, д-р Пепа Ралчева, д-р Донка Узунова и д-р Габриела Минова. Шестнадесетото издание на благотворителната инициатива продължава през цялата 2019 година. \"Българската Коледа\" не е просто дарителска кампания, тя е нещо повече. Тя ни дава вярата, че живеем в цивилизовано общество, което се гради върху хуманни ценности. Усилията ни бяха насочени в подкрепа на спасения човешки живот\", заяви президентът Румен Радев в словото си преди началото на спектакъла. Той подчерта, че целта на кампанията е да се достави нова високотехнологична апаратура и да има комплексна подкрепа за децата в нужда и техните семейства. Припомняме, че от старта на кампанията през 2003 г. досега са набрани близо 33 млн. лв. С тях са подпомогнати 4388 български деца и е дарена медицинска апаратура на общо 281 лечебни заведения в цяла България.", "date": "2018.12.27", "title": "Близо два милиона лева събра \"Българската Коледа\""}
