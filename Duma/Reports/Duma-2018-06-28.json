{"url": "http://www.duma.bg/node/169891", "text": "Музикалният шаман, поетът с китара, прото-блусмен и сингър-сонграйтър Аюуне Суле от Кумаси, Гана, когото меломани гледаха преди година с групата на Кинг Аишоба на фестивала \"АфроВизия\", организиран от \"Аларма пънк джаз\", се завръща в София със соловата си програма за концерт на 18 юли от 21,30 ч. във Второ студио на БНР (бул. \"Драган Цанков\" 4). \nТази пролет Аюуне Суле издаде и първия си пълнометражен албум за лейбъла на Арнолд де Боер (от The Ex) Makkum Records. Тавата We Have One Destiny съдържа както електронизирани и електрифицирани версии на познати вече парчета на музиканта (като What A Man Can Do A Woman Can Do More Better), така и съвсем нови за европейската публика песни. Програмата му в София ще е напълно акустична - за глас-гласище и колого (традиционна двуструнна ганайска китара). Ще има и специални гости на няколко от песните, но те все още са тайна. Организаторите обещават да ги обявят ден преди концерта. \nБилети вече има онлайн в системата на EpayGo, касите на EasyPay в цялата страна. До 1 юли ще са само по 10 лв., до 15 юли - по 15 лв., до 18 юли (деня на събитието) - по 18 лв. А на входа преди самия концерт ще се продават по 20 лв. -------- .          Ц соло  - студийно  - бекстейдж импровизация в БНР (2017)  Ц соло в БНР (2017)  Ц с групата на Кинг Аишоба в БНР (2017)   \n \t\n", "date": "2018.06.28", "title": "Поет с китара от Гана идва да свири в София"}
{"url": "http://www.duma.bg/node/169890", "text": "Конкурс за млади дизайнери, наречен Ideamoda, организират за първа година Нов български университет и Balkan Fashion Week. Формата за кандидатстване е отворена за всички, готови да се впуснат в предизвикателството. Състезанието тества креативността на съвременните творци и има за цел да открие най-добрия сред тях. \nЖелаещите да участват трябва да отговарят на следните критерии: да са студенти по мода последна година бакалавър или магистър или млади дизайнери (до 35 години), които работят по собствена или друга марка. Ейдриън Робъртс, Веселин Йорданов, Сандра Клинчева са част от експертите, които ще следят колекциите да бъдат креативни, да носят съвременен дух, да са иновативни и приложими. Кандидатите ще бъдат оценявани от жури, съставено от модни дизайнери, стилисти, журналисти, фотографи и др.  \nМисията на организаторите е да подкрепя усилията на младите в бъдещото им развитие. Наградите са в размер на 2000 лв. и участие в следващото издание на Balkan Fashion Week, магистратура по мода в НБУ и мултифункционална шевна машина. Срокът за кандидатстване е до 20 декември 2018 г. \nДопълнителна информация за конкурса, регламента и формата за кандидатстване има на  \nЗа повече информация: +359 888 035 761.   \n \t\n", "date": "2018.06.28", "title": " Организират конкурс за модни дизайнери"}
{"url": "http://www.duma.bg/node/169889", "text": "Форумът за градски изкуства и спортове - Sprite Urban Fest 2018, ще акостира в Морската градина на Бургас утре, 29 юни. Феновете на градски изкуства и спортове ще имат възможността не само да наблюдават впечатляващите демонстрации, но и ще вземат участие в уъркшоповете на фестивала, който т.г. ще се проведе под мотото \"Born to Rfrsh\". \nБургазлии и гости ще чуят на живо световния шампион по бийтбокс Skiller, който ще излезе на сцената в компанията на чаровника Jahmmi Youth. Ще имат възможността да разберат как се въртят на глава страхотните танцьори отElectric Force Breakin`club, колко флакона спрей са нужни на графити артистите Konte, Rust2, Mode, Jahone и Task, за да сътворят впечатляващите си парчета върху специално разположените за събитието 6-метрови платна, както и да пробват уменията си по време на графити работилницата на Sprite. Момчетата от FreeRun ще демонстрират, че придвижването из градската джунгла може да бъде бързо, вдигащо адреналина и забавно, а скейтърите от 5High ще дадат най-доброто от себе си под жестоките сетове на DJ Akasha. \nСлед Бургас Sprite Urban Fest ще гостува в Пловдив на 7 юли, а големият финал ще бъде в София на 14 юли. Началото на събитията е точно в 18 ч. Повече свежа информация за Sprite Urban Fest 2018 има на    \n \t\n", "date": "2018.06.28", "title": "Фестивал за градски изкуства и спортове акостира в Бургас"}
{"url": "http://www.duma.bg/node/169892", "text": "Румяна Попова посвети фолклорна песен на красотата на Банско. Талантливата народна изпълнителка добави в творчеството си новата авторска композиция, с която показва любовта си към популярния български град. Красивата природа и духът, който носи местността, са вдъхновили звездата да създаде песента. За реализацията на проекта тя разчита на композитора Сашо Велков, а автор на текста е Катя Кирянова. \n\"Банско винаги е бил в сърцето ми. От много години исках да направя такава песен, но винаги нещо не ми достигаше. Преработвам текста и мелодията от много време. Сега дойде моментът, в който вече е изцяло завършена. Надявам се да се хареса от публиката и най-вече на всички жители и гости на град Банско\", сподели Румяна Попова.  \nВ новата песен изпълнителката разказва за прекрасната природа, вековните мури и величествената красота на Пирин планина. \"Няма като него друго на света\" и \"Гордост за душата\" са само част от определенията за красивия планински град в текста към песента. Засегнати са още важни моменти от българската история и величествения му дух. \nВ мелодията на \"Банско е магия\" са включени най-популярните музикални инструменти за Пиринската фолклорна област. Румяна Попова изпява брилянтно всички особености на народната песен от този край и допълва изпълнението си с типичната орнаментика за местността.  \nПевицата ще изпълни за първи път композицията на живо на Национален фестивал за народно творчество \"Фолклорна магия\". Събитието ще се проведе за първи път на 29-30 юни и 1 юли в Градския парк на Банско, както ДУМА писа. \nТридневното мащабно събитие ще представи още целодневна конкурсна програма, демонстрация на обичаи и занаяти, българска национална кухня и още много традиции на българския бит и култура и ще събере на едно място най-големите звезди на фолклорната музика.   \n \t\n", "date": "2018.06.28", "title": " Румяна Попова посвети нова песен на Банско"}
{"url": "http://www.duma.bg/node/169923", "text": "Укрити приходи в големи размери са установили служители на Националната агенция за приходите (НАП) при проверки на няколко автошколи, заради което започва проверка на целия бранш, съобщиха от приходната агенция. Данъчните са засекли броя на обявените курсисти в автошколите с броя явили се на изпит и установили разминаване. По закон всички компании, които провеждат обучение на бъдещи шофьори, са длъжни да водят точна отчетност, включително да подават данни за курсистите в агенция \"Автомобилна администрация\". В приходната агенция са сравнили броя на обучаемите, допуснати до изпит, със средните пазарни цени и са формирали минимален размер на приходите за всяка от автошколите. Тези данни са сравнени с информацията, подадена от касовите апарати и финансовите отчетите на фирмите. Още в първите няколко фирми са открити значителни отклонения и ще бъдат извършени пълни данъчни ревизии за последните 5 години. Предстои възлагането на подобни проверки в целия бранш. В проверките са участвали служители на \"Икономическа полиция\" и \"Автомобилна администрация\".   \n \t\n", "date": "2018.06.28", "title": "Данъчните проверяват автошколите заради укриване на приходи"}
{"url": "http://www.duma.bg/node/169922", "text": "Засилват правомощията за контрол на Държавната комисия по хазарта (ДКХ). Вчера правителството одобри промени в устройствения правилник на комисията. Според МС поправките създават условия за осъществяване на своевременни и всеобхватни проверки от контролните органи на комисията и се подобрява оперативният обмен на информация в организационната структура. Разширяват се и обхватът, и обемът на проверките, които ще може да прави новата специализирана дирекция в ДХК. Промените в структурата бяха предприети, след като финансовото министерство отчете, че прилаганият от нея контрол върху игрите на щастието не е ефективен и че санкционирането на нарушенията е ненавременно и неефективно. \nПреди месец Министерството на финансите отчете, че ДХК не прави своевременно предварителните проверки на игрално оборудване, въпреки че това е предпоставка за издаване на лицензи по Закона за хазарта. Бавело се е и унищожаването на негодното игрално оборудване. \nПрез февруари финансовият министър Владислав Горанов смени председателя на ДКХ Огнемир Митев и го замени с юристката от финансовото министерство Мария Филипова. Тя назначи пълна проверка на трите национални телевизии - БНТ, бТВ и Нова телевизия, във връзка с рекламата на лотарийни игри. Резултатите показаха, че агресивната реклама на хазарт е законна.     \n \t\n", "date": "2018.06.28", "title": " Засилват контролните функции на комисията по хазарта"}
{"url": "http://www.duma.bg/node/169924", "text": "За втори пореден ден търговци на горива от малки бензиностанции протестираха вчера пред сградата на Министерския съвет. Те се обявиха против приемането на Закона за административното регулиране на икономическите дейности, свързани с нефт и нефтени продукти. Там се предвижда търговците на горива да блокират сериозни суми под формата на банкови гаранции, както и да имат определен капитал, за да продължат да работят.  \nСобствениците на малки бензиностанции настояват да не бъдат слагани под общ знаменател с големите вериги. Според тях така на пазара ще останат само големите търговци, а цената на горивото ще скочи. Във вторник те се събраха пред Народното събрание, но никой не им обърна внимание, затова протестът им продължи и вчера. Недоволните са категорични, че ако поправките в закона не бъдат изтеглени, те имат готовност да блокират и границите. \nВ новия законопроект за горивата има заложени капани и бизнесът се натоварва с административна и финансова тежест, каза пред \"Блумбърг тв България\" Апостол Апостолов, член на УС на Националното сдружение на търговците и превозвачите на горива. По думите му трите точки, които притесняват собствениците на малки бензиностанции, са търговия на дребно, търговия на едро и транспорт. Преди седмица вносителят на спорния законопроект Емил Димитов-Ревизоро от \"Обединени патриоти\" заяви, че \"малките бензиностанции не искат да бъдат легални, не искат да бъдат регистрирани и следени. Вече 20 години се борят да останат в сивия сектор и определено им се получава\".   \n \t\n", "date": "2018.06.28", "title": " Търговци на горива протестираха за втори пореден ден"}
{"url": "http://www.duma.bg/node/169926", "text": "Отлив на руски и турски туристи отчита статистиката в първия месец от откриването на летния сезон в България. По данни на НСИ през май посетителите от Русия, които са били у нас с цел почивка и отдих, са с 13% по-малко спрямо същия месец на 2017 г. Експертите вече предупредиха, че България ще загуби част от ключовите си туристи, които тази година ще преоткрият Турция, предаде economic.bg. Предишните две години, благодарение на геополитическата ситуация, България все повече и повече се възползваше от привличане на руски туристи. Благодарение на тях сезонът беше спасен, тъй като имаше загуба на европейски пазари. Сега се очертава обръщане на тази тенденция и туристическият бранш ще разчита на посетители от Германия, Франция, Великобритания, Израел и дори САЩ. \nОчевидно и турските граждани предпочитат страната си. Статистиката отчита спад от 11% на турските туристи в България. Южната ни съседка е един от големите пазари за българските туристически услуги. Друг голям пазар, при който се наблюдава отлив, е гръцкият. Там спадът е с 8%. Ръст на туристите има от Германия - 43%, Македония - 22%, Сърбия - 9%, Израел - 30%, САЩ - - 20%, и Украйна - 37%. Тройно нарастване има на швейцарските туристи през май, но като брой остават твърде малко. \nПрез май 2018 г. пътуванията на български граждани са се увеличили до ново рекордно ниво. Пътуванията на българи в чужбина през миналия месец са се увеличили с 11,6% на годишна база до 728,9 хиляди (спрямо май 2017-а година), надвишавайки с близо 50 хиляди бившия рекорден връх от 680,4 хиляди, достигнат в края на миналия летен туристически сезон (през август 2017-а). \nНай-сериозно увеличение на пътуванията на българи зад граница е отчетено в посока към Италия - ръст с 29,4%, следвана от Белгия - с 25,1%, Сърбия - с 22%, Испания - 19,9%, Македония - със 17,9%, Турция - с 14,2%. През май най-много български граждани са пътували в посока Гърция - 184,2 хиляди, следвана от Турция - 147,4 хиляди, Румъния - 58,1 хиляди, Македония - 45,1 хил., Сърбия - 44,8 хил., Германия - 43,3 хил., Италия - 28,9 хил., Австрия - 26 хил., Великобротания - 20 хил., Испания - 19,8 хиляди.   \n \t\n", "date": "2018.06.28", "title": " Отлив на руски и турски туристи от България  "}
{"url": "http://www.duma.bg/node/169927", "text": "Правителството удължи с две години срока за изпълнение на проекта „Гранд Каньон-София“ в район \"Младост\". Като причина за решението се посочва \"отчетено забавяне на административни процедури\". Освен това се удължава и срокът на действие на сертификата за приоритетен проект, издаден на основание на подписан Меморандум за разбирателство между България и турската компания „Гаранти–Коза България“. \nПървоначално дружеството заяви, че комплексът трябва да бъде факт през януари 2018 г., но заради липсата на разрешително изместиха срока до лятото на 2020 г. Проектът, който ще е на мястото на бившата \"Аско Деница\", беше представен още през 2014 г., а година по-късно получи и сертификат за приоритетна инвестиция от правителството. \nПрез месец март 2017 г. бе дадено чаканото разрешение за строеж на първата фаза на проекта, която включва изграждането на хотел, две жилищни сгради и търговско-развлекателен център с общо 91 882 кв. м надземна разгъната застроена площ. То бе подписано от тогавашния главен архитект на района Весела Тасева, а в резултат на това екскметът на „Младост“ Десислава Иванчева я освободи от длъжност. \nПроектът отнася много критики през годините, като най-сериозната е, че той ще е много по-висок от останалите сгради в квартала и ще задръсти ключова зона.   \n \t\n", "date": "2018.06.28", "title": " Удължиха с 2 г. срока за строеж на „Гранд Каньон\" в „Младост“"}
{"url": "http://www.duma.bg/node/169925", "text": "Новоотпуснатите заеми изпреварват темпа на погасяване на вече отпуснати кредити, обяви финансовият анализатор в портала \"Моите пари\" Иван Стойков пред \"Блумбърг тв България\". Новоотпуснатите ипотечни кредити през април са били 256 млн. лева. В сравнение със същия период на миналата година, когато са били 238 млн. лв., това е ръст от близо 8%\", изчисли експертът. Според неговите данни общата експозиция на жилищните ипотечни кредити за домакинствата в рамките на една година нараства с 12,6%, което показва, че новоотпуснатите кредити изпреварват темпа на погасяване на вече отпуснати кредити. Само за периода април 2017 г. - април 2018 г. има 13% нетен ръст на жилищните ипотечни кредити, допълни още Стойков. \nЗасиленият интерес към кредити експертът отдава на факта, че в момента лихвените нива на жилищните кредити са изключително изгодни. Той посочи, че според априлските данни на БНБ, при жилищните кредити в най-популярните валути - лева и евро, в рамките на една година заемите са поевтинели с повече от половин пункт. При потребителските кредити ръстът е скромен - с около 4,5%, като общата експозицията по потребителски кредити е почти 9,2 млрд. лв., изчисли Иван Стойков.     \n \t\n", "date": "2018.06.28", "title": "12% ръст на ипотечните кредити за година"}
{"url": "http://www.duma.bg/node/169929", "text": "Министерският съвет възложи на министъра на енергетиката Теменужка Петкова да възобнови действията по търсене на възможности за изграждане на АЕЦ \"Белене\". \nОт кабинета обясняват сегашните си действия с взетото на 7 юни 2018 г. от Народното събрание решение за възобновяване на действията по търсенето на възможности за изграждане на АЕЦ \"Белене\" съвместно със стратегически инвеститор, на пазарен принцип и без предоставяне на държавна гаранция, чрез отделяне на активите и пасивите за проекта АЕЦ \"Белене\" в отделно проектно дружество. \nПарламентът тогава даде срок на Петкова до 31 октомври ядреният проект да бъде отделен от активите на \"Националната електрическа компания\" и да се създаде отделна проектна компания, в която евентуално да влезе бъдещият инвеститор в АЕЦ \"Белене\" или да придобие въпросното дружество с активите и пасивите му. Сега правителството възлага на енергийния министър в същия срок също така да предложи възможности за структуриране на проекта. \nОт Петкова се очаква да организира, координира и контролира провеждането на преговори с потенциални инвеститори и производители на оборудване в опитите за възобновяване на проекта. \nОт руската \"Росатом\", чието дъщерно дружество \"Атомстройекспорт\" изработи съществена част от ядреното оборудване за АЕЦ \"Белене\", вече обявиха, че са готови на незабавни преговори с правителството за участие в проекта не само като изпълнител, но и като инвеститор. \nВ началото на юни по време на традиционния ядрен форум край Варна представителят на \"Росатом\" Вадим Титов призова да се изчака формулировката на парламентарното решение за проекта и не пожела изрично да каже дали руският държавен ядрен концерн е готов да стане стратегически партньор на \"Националната електрическа компания\" или акционер в планираната от правителството проектна компания с активите и пасивите на АЕЦ \"Белене\". Тогава той потвърди, че вариант е отпускането на заем за България по финансовия модел на унгарската АЕЦ \"Пакш 2\", който се връща след въвеждането в експлоатация на мощността от приходите й. \nИнтерес към участие в проекта заяви и Китайската държавна ядрена корпорация CNNC, която обаче повдигна въпроса за предоставянето на някакви държавни гаранции за проекта, каквито правителството на Бойко Борисов засега не иска да дава. Титов обаче също каза, че ще е необходима държавната подкрепа, а и  редица ядрени експерти смятат, че при държавна гаранция за финансирането на проекта би поевтинило сегашната му цена от около 10 млрд. евро.     \n \t\n", "date": "2018.06.28", "title": "Властта възложи на Петкова да търси строител на \"Белене\""}
{"url": "http://www.duma.bg/node/169930", "text": "Кабинетът одобри вчера решението на министъра на транспорта да поднови процедурата за концесионер на летище София. Процедурата, която беше спряна от служебния кабинет, този път ще бъде консултирана от международни финансови институции. Това е един от най-големите държавни активи, с изключение на енергийните, който не се управлява добре, има нужда от разширение и по-скоро световна компания с опит в сектора може да го направи, отколкото назначавани от политици чиновници. От търга държавата чака бързо плащане от 480 млн. лв., което поне според стара идея ще бъде похарчено за затъналото БДЖ. Тези очаквания на държавата са разписани и в проекта за бюджет за 2018 г. В него е предвидено до края на 2018 г. да бъде подписан концесионният договор, като заложеният еднократен приход от евентуалното отдаване на летището на нов оператор е в размер на 480 млн. лв. При първото отваряне на процедурата през май 2016 г. държавата поиска бъдещият стопанин на аерогарата да плати първоначална сума от минимум 550 млн. лв. Идеята беше със средствата да се покрият дълговете на БДЖ. Отделно от това беше разписано, че годишно концесионерът трябва да внася концесионна такса от минимум 9.9 млн. лв., както и да направи инвестиции за поне 306 млн. лв. в летището. Общо за целия 35-годишен период на концесията прогнозираната финансова полза за държавата беше изчислена на 2,676 млрд. лв. От бъдещия стопанин ще се чака основно да изгради наново стария терминал на летището. \nНяма да има нова концепция, коментира преди време транспортният министър Ивайло Московски. По думите му при подновяването на процедурата ще бъде запазен принципът за авансово плащане от концесионера, както и разписаните в закона принципи да има годишна концесионна такса и инвестиции. Концесионната процедура беше открита от втория кабинет на Бойко Борисов, но заради слабия интерес срокът за подаване на оферти от евентуалните кандидати беше удължаван на четири пъти. Последната крайна дата беше 19 май 2017 г., но през април процедурата беше прекратена от служебното правителство на Огнян Герджиков с аргумента, че е с пороци и не е изгодна за държавата. По думите на служебния транспортен министър Христо Алексиев заложените изисквания биха довели до вдигане на летищните такси с 20-25 млн. лв. на година, което би могло да доведе до отлив на авиокомпании и до свиване на трафика на летището. Като съществен проблем беше посочена и липсата на международен консултант, който да работи за по-доброто маркетиране на търга с цел привличането на повече кандидати. В края на миналата година сегашното правителство подписа консултантски договор със Световната банка и ЕБВР. В първия опит интерес проявиха четири чужди оператора - на летището Ataturk в Истанбул - турската TAV, която е с най-голям акционер френската Aeroports de Paris Group; германската Fraport, която стопанисва и морските летища; турската Limak и операторът на летището в Цюрих.      \n \t\n", "date": "2018.06.28", "title": "Подновяват концесията за летище София  "}
{"url": "http://www.duma.bg/node/169902", "text": "Режисьорката Диана Добрева и писателят Александър Секулов, заедно с екип и съмишленици, провеждат в Драматичния театър в Пловдив работни ателиета с 45 души актьори по проекта \"Европейска Одисея 2019: Пътуващият човек\". Идеята е износвана близо 10 години, за да намери своя пристан в програмата на \"Пловдив 2019\" и се очаква да бъде един от гвоздеите й. Защо Одисей ли? Няма по-голяма приказка за човека, който пътува между световете, за да открие себе си, казва авторът на драматургичния текст Александър Секулов. Пътуване не само в различни светове, но и в безвремието. Режисьорката Диана Добрева се радва, че има възможността за продължителен репетиционен процес. Надявам се да изминем път с много перипетии като Одисей, за да стигнем до Итака. Най-хубавото е, че не знаем какво ще се случва, иначе щях да изгубя интерес, преди да съм започнала, казва тя. Ще имаме възможност да проверим различни посоки, това е най-съзидателното в този проект. И крайната цел е да опитомим и хванем самия дух на Одисей. \nЗа работата и драматизацията на текста на Омир Александър Секулов казва, че голямата му задача е да спазва принципа на радостта, да запази искрящия хумор, лекотата, с която Одисей влиза в изпитанията. Едно от големите изпитания за актьорите ще бъде да преодолеят трудностите на стихотворната стъпка хекзаметър. \nОще преди време трупата се среща няколко пъти с проф. Клео Протохристова, специалист по антична литература. В новия уъркшоп/работно ателие, актьорите се срещат и с преводача на Софокъл, Аристотел и Платон доц. Николай Гочев. През ноември в Пловдив идва музикантът Янис Пантазис, който свири на автентични инструменти, изработени от него по старинна технология. Той също ще се включи в проекта със свое работно ателие. В екипа на \"Пътуващият човек\" са още сценографката Мира Каланова и композиторката Петя Диманова. Очаква се в представлението, чиято премиера ще бъде на 10 февруари 2019 г., да участват около 150 души. Според директора на театъра Кръстю Кръстев, спектакълът ще бъде проверка за потенциала на трупата и духа на града. Предвижда се европейско турне. \nОще отсега интересът към проекта е голям - ще се включи и Националният театър на Гърция, е заявил директорът му Статис Ливатинос. Има интерес от Международния театрален фестивал в Сибиу, съобщи Валери Кьорлински, който подпомага логистиката на проекта. Спектакълът по произведенията на Омир ще се играе в пространствата на Пловдивския театър и извън тях. За жалост, Античният театър, с претрупания си от събития график, няма да бъде място на действието. \n\"Европейска Одисея 2019: Пътуващият човек\" има солидна финансова подкрепа от бюджета на общинската фондация \"Пловдив 2019\" и от КЦМ АД. Но се търсят още спонсори. \n\"Деус екс махина, или що е то Античен театър?\" - работни ателиета и изложба са част от проекта \"Медея\" на актрисата и преподавателка в НБУ доц. Снежина Петрова и екип. Проект, избран и финансиран от общинската фондация \"Пловдив 2019\", включен в програмата й за догодина, когато градът ще бъде европейска културна столица.  \nИзложбата представя 82 рисунки на деца от ромската, турската, арменската и еврейската общност в Пловдив и е подредена на външните пана на площад \"Централен\". Може да бъде видяна до 2 юли. Тя се реализира в рамките на образователната програма на проекта \"Медея\", която събира 75 деца между 6- и 17-годишна възраст. Чрез театъра те намират решения на конфликти от всекидневието си. Проектът има няколко цели - работа в разноетнически общности и спецификите на всяка от тях в подхода и резултатите при създаване на рисунките, оформянето на нова общност на основа работата върху мита, в крайна сметка и избор на децата, които ще бъдат участници в спектакъла \"Медея\". Спектакълът, в който главната роля ще изпълнява Снежина Петрова, ще увенчае проекта. Ще го видим през юни следващата година в Античния театър на Пловдив. В него ще играят и известните актьори Владимир Пенев, Владимир Карамазов, Валентин Ганев... Режисьорка е Десислава Шпатова. \nУчастници на срещата в Малката базилика в Пловдив   \n \t\n", "date": "2018.06.28", "title": "Одисей и Медея - театралните обещания на Пловдив 2019  "}
{"url": "http://www.duma.bg/node/169896", "text": "Лили Друмева и нейната група ще изнесат концерт на 29 юни от 21.30 ч. в клуб \"Tab 12 Blues Bar\" в София, ул. \"6 септември\" 55. Входът е свободен. Ще изпълним нова международна програма с песни на френски, немски, испански, румънски, сръбски, словенски и други езици. Разбира се, ще прозвучат и класически кънтри и блус стандарти, пояснява Лили Друмева-О'Райли. \n    \n \t\n", "date": "2018.06.28", "title": "\"Лили ъф дъ уест\" с нов репертоар"}
{"url": "http://www.duma.bg/node/169895", "text": "Лошото време и категоричните прогнози за дъжд отмениха концерта на Лили Иванова в Пловдив - така вместо днес, 28 юни, изпълнителката ще излезе на сцената на Античния театър на 9 юли, понеделник. Купените билети ще важат за новата дата без презаверка. Те може да бъдат и върнати на мястото, от което са купени, до 5 юли, съобщават организаторите.   \n \t\n", "date": "2018.06.28", "title": "Лили Иванова ще пее в Пловдив на 9 юли"}
{"url": "http://www.duma.bg/node/169894", "text": "Поезиоматът - джубокс за поезия, е монтиран до 7 юли в парковото пространство пред Регионалната библиотека \"Стилиян Чилингиров\" в Шумен. В България джубоксът за поезия беше резлизиран първо в София като част от Нощ на литературата 2017. През 2018 г. той ще пътува и ще посети Велико Търново, Добрич, Шумен, Бургас и Русе. Поезиоматът изглежда като перископ на подводница или като вентилационна тръба, но всъщност е безплатен джубокс за поезия. Първият Поезиомат, конструиран от Итка Томсова и Витек Йежек по идея на Ондржей Кобза, се появява през 2010 г. в Прага, реализатор е сдружението \"Piana na ulici\".   \n \t\n", "date": "2018.06.28", "title": "Поезиоматът гостува в Шумен"}
{"url": "http://www.duma.bg/node/169893", "text": "Второто издание на формата за млади художници  \"15 минути слава\" ще се проведе на 30 юни в 20,30 ч. на откритата сцена Fluca - австрийски културен павилион в градинката \"Кристал\". Пърформативното събитие на галерия Sariev Contemporary и фондация \"Отворени изкуства\" се състои от презентации в стила на TEDx и PechaKucha. Целта е по интересен начин да се представи съвременното визуално изкуство на по-широка аудитория. \nУчастници в проявата са млади и новоутвърждаващи се художници. Всеки от тях ще участва с 15-минутна презентация, с която ще акцентира на работата си по нетрадиционен и завладяващ начин. Неформалното събитие привлича доста голяма публика, което прави съвременното изкуство по-достъпно за обществеността, позволявайки й да се свърже с автора и творбите му по нов начин. \nШестимата участници в \"15 минути слава 2018\" са Виктория Георгиева, Радостин Седевчев, Явор Костадинов, Елена Назърова, Александра Милева и Румен Марков, поканени от Вера Млечевска - независим куратор и експерт в работата с млади художници. Водещ във вечерта на събитието ще бъде Войн де Войн. \nПрограмата на сцената ще включва още и концерт на групата \"Ропотамо\". Събитието ще бъде последвано от изложба \"На тъмно\" в рамките на проекта \"ФОН: Млади автори\" и диджей парти в столичния бар Tell Me (ул. \"Иван Вазов\" 12). Експозицията ще може да бъде видяна в пространството на заведението до 7 юли (всеки ден без понеделник и вторник), след 20 ч. \nПрез 2016 г. фондация \"Отворени изкуства\" представи с голям успех първото издание на събитието \"15 минути слава\" по време на фестивала Нощ/Пловдив, с което успя да ангажира публиката. Новата форма намери интересен начин за акцентиране на съвременното българско изкуство и получи одобрение както от посетителите на събитието, така и от специалисти в областта. Някои от участващите в първия формат на проекта художници (Елена Калудова, Калина Терзиева, Кирил Иванов, Мария Налбантова, Мартин Пенев, Вълко Чобанов) бяха в последствие поканени за други изложби, а проектът оказа реално отражение върху техните успехи.   \n \t\n", "date": "2018.06.28", "title": " \"15 минути слава\" за млади художници  "}
{"url": "http://www.duma.bg/node/169928", "text": "От ЧЕЗ съобщиха, че ще направят извънреден отчет на електромерите заради очакваната нова цена на тока от 1 юли, която Комисията за енергийно водно регулиране окончателно ще утвърди в края на седмицата. Средно поскъпване на тока за домакинствата в страната с 1,89 на сто. Според сметките на КЕВР повишението на цената на тока за бита в Западна България, обслужвана от ЧЕЗ, трябва да е с 1,70 процента, а в Югоизточна България, на територията на ЕВН - с 1,61 процента. Увеличението за клиентите на \"Енерго-Про\" в Североизточна България ще е с 2,6%. \nГрафикът на извънредния отчет на ЧЕЗ ще бъде публикуван на сайта на дружеството   в петък. Информация може да се получи също в центровете за обслужване на ЧЕЗ. За да се обезпечи бързото и качествено отчитане на електромерите, ЧЕЗ е ангажирало допълнително 328 служители. Всички отчетници ще работят с удължено работно време, както и на 1 юли - неделя. \nПоради физическата невъзможност всички електромери да бъдат отчетени в един и същи ден, месечните сметки ще бъдат преизчислени към датата на въвеждане на новите цени. Потребителите имат възможност и сами да отчетат показанията на електромерите си на 30 юни 2018 г. Самоотчитането е по желание и не отменя извършването на месечен отчет от страна на дружеството. \nТези, които предпочитат самоотчет, трябва да го направят на 30 юни 2018 г. и да подадат данните в ЧЕЗ между 1 и 5 юли. Това може да стане на телефон 0700 10 010, на имейл   или в центровете за обслужване. Фактурите през юли ще съдържат информация за консумираната електроенергия за два отчетни периода - по стари и по нови цени. \nОт ЕВН съобщиха също, че позволяват самоотчитане на електромерите заради новите цени на тока. Потребителите на ЕВН трябва да попълнят показанията на електромерите си на 1 юли 2018 г. в декларация, която се предоставя и попълва в офис на дружеството. Приемането на декларациите ще се става от 1 до 4 юли включително. Както при всяка смяна на цени, информацията за консумацията в следващите фактури ще бъде разделена на два отделни периода - потребление по стари цени до 30 юни включително и потребление по нови цени от 1 юли, съобщиха от дружеството. \n    \n \t\n", "date": "2018.06.28", "title": "Извънреден отчет на електромерите заради новите цени на тока"}
{"url": "http://www.duma.bg/node/169897", "text": "Изложба на дипломираните бакалаври от НХА - випуск 2018 г., се открива днес, 28 юни, от 18 ч. галерията на СБХ на ул. \"Шипка 6\". Събитието се осъществява със съдействието на дългогодишния партньор на НХА Societe Generale Експресбанк и е част от партньорската програма между двете институции. Банката ще даде награда за най-добра дипломна работа в размер на 1000 лв. Тя се определя от специализирана комисия на НХА и представители на банката.   \n \t\n", "date": "2018.06.28", "title": "Дипломирани бакалаври от НХА с изложба на \"Шипка 6\""}
{"url": "http://www.duma.bg/node/169898", "text": "Близо 300 приказки, изпратени от 31 населени места, участваха във второто издание на конкурса за авторски детски приказки на издателство \"Дъбови листа\". \nВсеки от авторите на отличените 25 творби, които ще бъдат включени в сборник, събиращ златните приказки на децата в България, ще трябва да посочи кой го е окуражил в четенето и писането. Така тази година, всяка от златните приказки ще донесе две признания - на своя талантлив автор и на човека, който е повярвал в таланта му и го е окуражил да твори, обясни инициаторката на конкурса, издателката Нуша Роянова. \nСредната възраст на участниците е 10 години и три месеца, съобщават организаторите. Най-малкият е на четири години, а авторите в горната граница на конкурса - 18 години, са петима. Най-активни са пишещите на възраст между 9 и 11 г. Най-голям брой приказки са от Варна, София, Бургас, Елин Пелин, Карнобат, Пловдив, Казанлък, Търговище, като Добрич и Шумен са с еднакъв брой изпратени творби. \nОсновните теми, които вълнуват децата, са приятелството, щастието, семейството, любовта,  пътешествията и вълшебствата. Главните герои са както обикновени хора, така и приказни създания, червейчета, пеперуди, дори мъжки анаконд, какъвто е случаят на анакондата Васил, спасила бъдещето на своя свят.     \n \t\n", "date": "2018.06.28", "title": "Отличиха малки автори в конкурс за приказки"}
{"url": "http://www.duma.bg/node/169899", "text": "Световноизвестното сопрано Соня Йончева пее любимата народна песен на баща си в гримьорната на Метрополитън опера в Ню Йорк, минути преди да излезе на сцената в ролята на Тоска. Кадри от филми като \"Аватар\" и \"Гатака\" оживяват на фасадата на Националния етнографски музей в София, където на 26 юни бе открита представителната експозиция \"Времена и хора - живите традиции на България\". Подобно на Рим, Париж, Токио и Ню Йорк, и София се включи в създаването на аудиовизуални инсталации, които се експонират в градската среда. \n\"Женските гласове на България\" е мултимедийна арт платформа, която разказва за българската песенна традиция и по-специално за световния успех на женските ни гласове - от автентичните народни песни през фолклорните обработки и белкантото до съвременната филмова музика и смесването на елементи на български фолклор с електронни жанрове. \nПроектът е част от Културната програма на Българското председателство, подпомогнат от НФК и част от културната програма на Webit.Festival Europe 2018. Организира се с подкрепата на Столичната община. Режисьорка на мултимедията е Ема Константинова, звуковият дизайн е на Калин Вельов, идеята е на Георги Тошев, а продуцентка е Любомира Костова. Освен Соня Йончева участват и хорът \"Магическите гласове на България\", Нина Николина, \"Пендара етно проджект\".  \nРаботата по проекта продължава 6 месеца. Консултантка е доц. д-р Веселка Тончева от БАН. Изследователската работа на екипа минава през обикалянето на села и градове в събиране на забравени народни песни, намирането на образци на съвременното изкуство - кино, изобразително, танцово, певческо и фотография до създаването на спектакъл, показван в Страсбург, Берлин и София. Финалът е с изпълнение на живо. В следващите дни артистичните акции, посветени на българското женско пеене, ще продължат в София.   \n \t\n", "date": "2018.06.28", "title": "Прочути български певици по улици и фасади в София"}
{"url": "http://www.duma.bg/node/169900", "text": "Концертът \"Незабравима завинаги\", в памет на доц. Констанца Вачкова, е на 29 юни в Софийската опера и балет. В него участват нейните студенти Владимир Галузин, Наталия Тимченко-Галузина, Антония Раднева, Валентина Христова, Галина Стоянова, Гергана Русекова, Диман Панчев, Костадин Андреев, Мунгунцецег Содномцерен, Свилен Николов, Силвия Тенева, Хрисимир Дамянов. Програмата включва арии и дуети от известни опери и от репертоара на Констанца Вачкова. Диригент е Григор Паликаров.   \nГергана Русекова, мецосопран, разказва моменти от биографията на доц. Констанца Вачкова. Родена е на 29 март 1937 г. в Москва, в семейство на български емигранти. Когато е на 9 години, се връща със семейството си в Плевен. Там тя учи до гимназията. През 1951 г. е приета в престижната  езикова гимназия в Ловеч, където завършва немски отдел. През 1956/1957 г. влиза в Държавната музикална консерватория при проф. Христо Бръмбаров. Била е много талантлива певица с лирико-спинтов глас, с надежда за голяма кариера. Заради изявената си артистичност е била любимка на композитора Любомир Пипков и на режисьора Драган Кърджиев. Носителка е на 2 награда на международния конкурс в Хелзинки през 1962 г. Избрана е за участие, заедно с много силна българска група млади певци, сред които Никола Гюзелев, Георги Койчев, Цеца Аршинкова, Благовеста Карнобатлова. През 1964 г. става лауреат на конкурса \"Джордже Енеску\" в Букурещ. След това се завръща в София и кандидатства за солистка на хоровата капела, където е приета веднага и остава няколко години. В края на 70-те г. е изпратена във Виена на специализация в тамошната академия. След това заминава на специализация и в Москва. Поканена е в Лайпцигската академия като лектор и педагог. Канена е също за майсторски класове в Швейцария, Германия, Корея. \nРаботеше години наред, до последния си дъх и имаше големи постижения. Констанца приемаше учениците си като свои деца и ние, учениците й, се чувстваме близки, като част от нейното семейство. Както обичаше да казва, педагогът се познава по учениците, а не по името, допълва Гергана Русекова.    \n \t\n", "date": "2018.06.28", "title": "Концерт в памет на Констанца Вачкова "}
{"url": "http://www.duma.bg/node/169904", "text": "Дания може да блокира или да спре изпълнението на газопровода \"Северен поток-2\". Това обяви премиерът Ларс Локе Расмусен след среща с украинския си колега Владимир Гройсман в Копенхаген. \n\"Датският парламент прие законопроект за обсъждане на проекта за газопровод \"Северен поток-2\" на европейско равнище, за да обсъди решенията на външната политика като част от стандартен процес на оценка на исканията, който би позволил налагането на вето или забавянето на изпълнението на този проект\", коментира Расмусен по време на съвместна пресконференция с Гройсман. \nТой добави, че е предложил проектът \"Северен поток-2\" да бъде обсъден на европейско равнище. \nСпоред по-ранни информации на руски медии разрешението за строителството на \"Северен поток-2\" е било умишлено забавено от датските власти под натиск от САЩ. \nПред журналисти във Вашингтон вчера руският енергиен министър Александър Новак коментира, че по време на срещите си с американските министри на енергетиката и финансите Рик Пери и Стивън Мнучин той е призовал САЩ да не политизират \"Северен поток-2\", който според него бил чисто търговски проект.     \n \t\n", "date": "2018.06.28", "title": "Дания се гласи да блокира \"Северен поток-2\""}
{"url": "http://www.duma.bg/node/169903", "text": "\"Да оставим на заден план предизборните аргументи, напрежение и обиди, за да се фокусираме върху бъдещето на страната\" заяви старият-нов президент на Турция Ердоган. Той обяви победата си, още преди да излязат официално от Върховната избирателна комисия резултатите от проведените на 24 юни извънредни парламентарно-президентски избори. При рекордна избирателна активност (90%) турските граждани дадоха 53,6% за Ердоган и 42,4% за неговата управляваща вече 16 години партия ПСР (Партия на справедливостта и развитието). Оказва се, че тактиката му да се коалира в съюз с крайните националисти от ПНД (Партия на националистическото действие) с лидер Девлет Бахчели му донесе успех. Ще има мнозинство в Меджлиса (парламента), защото с постигнатите от националистите на Бахчели 11,13% надеждите на опозиционните партии да постигнат поне свое парламентарно мнозинство и така да затруднят управлението на Ердоган не се оправдаха. Явно старият опитен политик Бахчели е имал основание за упрек в предизборната кампания към някои депутати от управляващите, които считаха, че ПСР \"носи на гърба си ПНД\". След проведените избори парламентарно представените партии са 5 - ПСР (42,4%/), опозиционната   кемалистка НРП (22.67%), ПНД (11.13%), прокюрдската ДПН с лидер Селяхатин Демирташ (11,62%) и новата \"Добра партия\" с лидер Мерал Акшенер (10%). Тези партии преминаха прага от изискваните по конституция 10%.  \nВсъщност за първи път от 16 години Ердоган ще управлява в коалиция. Но вече в президентска република, където едноличната му власт ще продължи с разширени правомощия. Вече де юре. За него турският народ е дал урок по демокрация на тези избори независимо, че те се проведоха в условия на извънредно положение. Това никак не е случайно. Страхът, че някой може да \"донесе, където трябва\" и да се създадат условия за попадане в лапите на съдебната система, няма как да не е увеличил броя на гласуващите \"по правилния начин\". Класиралият се на второ място (30,7%) в надпреварата за президент, Муххарем Индже от опозиционната НРП, призна резултатите от изборите с \"не беше честно състезание, условията не бяха равни, но приемам, че Ердоган спечели\". Не може да каже и друго след разлика от 20% в полза на Ердоган. Всъщност Ердоган не само разполагаше с целия ресурс на държавата, за да проведе успешни избори. Промяната в изборното законодателство, която позволява да се отчитат бюлетини и пликове без печат, въвеждане на подвижни урни там, където управляващата партия няма достатъчно подкрепа, отпускане допълнително пари за пенсионерите, продажбата на стопански земи на \"наши хора\" след промяна на съответни закони, безкрайни ифтари (кампанията е по време на Рамазан) за хиляди граждани, раздаване на пари на участници в митингите, отпечатване на повече от необходимия по закон брой бюлетини, подчинени медии, чиято собственост бе променена чрез предоставянето им на близки до властта хора ит.н., са методи, които имат роля за постигане на по-добри резултати. Но каквито и да са манипулациите и нарушенията, разочарованието на опозицията и светски ориентираните турци от резултатите не могат да послужат за оспорването им. Просто сметките на Ердоган излязоха точни. А може да се каже и че тактически изигра опозицията чрез т.нар. \"игра на демокрация\" Дори и да допусна гафове по време на предизборната кампания, дори и да изглеждаше уморен, изолиран и с \"бледа кампания\" по думи на наблюдатели, дори и да участва в по-малко митинги от основния си опонент (107 на Муххарем Индже в 65 вилаета срещу 32 за Ердоган), турците не казаха \"тамам\" (стига) на стария си президент. Неговото \"ще изляза от политиката, когато моите съграждани ми кажат тамам\" бе прието \"на въоръжение\" от опозицията и тя точно с \"тамам\" започваше всеки свой митинг или среща с поддръжници. Оказа се, че турците предпочетоха познатото, сигурното, онова, което според тях се чува по цял свят, а това е безспорно името на Ердоган. За него гласуваха и повечето турци с двойно гражданство и право на глас в чужбина. Там турски институции от години работят сред гастарбайтерите от 2-3 поколения, имат своите начини и средства да ги държат \"под око\" и това се цени особено по време на избори. Другото са призивите да участват активно в политиката на страната, която ги е приютила, да влизат в съответните парламенти и тази политика на Ердоган няма как да не бъде продължена и след тези избори. Особено, когато неговата власт стана фактически неограничена. Никой не се отказва от влияние и роля, когато има възможности и условия за това. Но в Австрия, например, представител на \"Партия на свободата\", коалиционен партньор на управляващата \"Народна партия\", Йохан Гуденос, е заявил \"тези турци, които са дали гласа си за Ердоган, по-добре да се върнат в страната си, защото изборните резултати потвърдиха, че интеграцията на хилядите турци е неуспешна\". В страната на Моцарт 72,3% от имащите право на глас турци са били за Ердоган, а неговата партия е спечелила 62,5%. В чужбина, естествено, кюрдите не са гласували за Ердоган. В Турция този път техният кандидат за президент Селяхатин Демирташ, прокюрдска ДПН (демократична партия на народите), успя да ги мобилизира и обедини, и партията не само прескочи баража от 10% и влезе в Меджлиса, но и самият Демирташ постигна резултат 8,3%, което го нарежда след Ердоган и Индже. При положение, че от 20 месеца е в затвор в Одрин и провеждаше кампанията си чрез социалните мрежи, туитър и пренесени от адвоката му слова. За него националната ТRT направи 10 мин. репортаж от затвора и това се включва в определянето на изборите за демократични. Всички митинги, в които участва Ердоган, са излъчвани на живо и не само по TRT. В това отношение всички представители на опозицията, участници в изборите, изразяваха възмущение от наложено затъмнение на кампанията им и невъзможността да бъдат третирани като равнопоставени при участие в ТV програми. Остава огорчението, че \"условията не бяха равни\".  \nОфициалните окончателни резултати ще бъдат обявени до края на седмицата, но анализите вече са в ход. За \"Гардиън\" е съществено, че Ердоган е направил изявление след изборите, в което освен изреждане с уверен тон на множество проекти, които ще реализира, той е подчертал, че \"Турция ще следва един път на независимост\". \"Вашингтон пост\" набляга върху факта, че Ердоган е обявил победа преди Върховната избирателна комисия да оповести данни и че опозицията съобщава за манипулации. За \"Монд\" разочарованието на опозицията е открояващото събитие от тези избори. В Истанбул и управляващата ПСР, и опозиционната НРП намаляват броя на депутатите си, съответно от 46 на 43  и от 28 на 27. При положение, че Истанбул ще има общо 98 депутати, т.е. от 88 сега са с 10 повече. Прокюрдската ДПН е спечелила 12 броя депутати при 7 в миналия Меджлис. Добрата партия участва за първи път на избори и ще има 8 броя депутати от Истанбул. Националистите от ПНД ще имат един депутат повече - от 7 сега ще бъдат 8. Любопитното е, че Индже има над 72% в два исторически квартала на Истанбул - \"Кадъкъой\" и \"Бешикташ\", а Ердоган печели в крайни квартали като \"Султанбейли\" и \"Есенлер\". В Анкара управляващата ПСР е получила 30,19%, а опозиционната НРП - 36,03%, но Ердоган изпреварва Индже с 51,52% срещу 36,23%. Най-високи резултати Муххарем Индже има в Измир - 54,61% срещу 32,52% за Ердоган. Тук НРП има 41,77% срещу 28% за ПСР. Както се казва, нищо ново. Самите резултати показват колко разделено е турското общество. Да, Ердоган ще управлява еднолично в условия на президентска република, ще назначава министрите при липса на длъжност премиер, ще сложи ръка върху Централната банка и ще определя лихвения процент, ще назначава повечето членове на висшите съдебни органи и висшите чиновници, включително на специалните служби като МИТ, негова ще е отговорността за бюджета и то при липса на възможност Меджлисът да го контролира и т.н. Толкова много власт, но и толкова много отговорност. От ПСР казват, че \"президентската система ще донесе просперитет\", а опозицията твърди, че това ще е еднолична власт и диктатура. Предстои да се изпълни и предизборното обещание да се отмени извънредното положение, но дали това ще изведе турската икономика от мътните води, които са в основата и на решението да има извънредни избори? По-ясна е ситуацията с външната политика. Някои казват, че ще е дежа вю. Балканите ще си останат в сърцето на Ердоган, особено някои столици и градове като Кърджали. В Сирия и Ирак турските военни операции ще си продължат. Да му мислят сирийските кюрди. \"Тактическият съюз\" с Русия няма изгледи да се загърбва. Връзките със САЩ, противно на твърдения за усложняване, Ердоган няма да прекъсва. Ще си получи исканите F-35, независимо от заявката за купуване на руските С-400, а Фетуллах Гюлен не му трябва незабавно. Причината е понятна. С ЕС контактите ще си продължават, защото той е най-големият търговски партньор, а Анкара се нуждае от инвестиции и европейски технологии. Брюксел пък има нужда от стена за спиране на мигрантите и ще плаща, за да действа споразумението с Турция в тази връзка. За членство няма да се говори, но и Анкара няма да прекъсва по свое искане този процес. Въпросът е колко ще издържи Ердоган при това темпо и толкова властова тежест. Засега хоризонтът е 2023 г., когато ще се честват 100 години Турска република. А дали ще успее да преодолее \"износването на метала\", както се изрази за състоянието на собствената си партия?. Нов мандат, стари проблеми. Същите амбиции. Събитията предстоят.  \n    \n \t\n", "date": "2018.06.28", "title": " Ердоган с победа, разочарована опозиция "}
{"url": "http://www.duma.bg/node/169905", "text": "Премиерът на Италия Джузепе Конте обяви, че подновяването на европейските икономически санкции срещу Русия не трябва да бъде автоматично, съобщава Ройтерс. \nЕвропейските лидери, които ще се срещнат в Брюксел в четвъртък и петък, трябва да удължат до края на януари санкциите, наложени срещу Русия заради нейната намеса в Украйна, уточниха дипломати и длъжностни лица. \n\"Ние ще потвърдим принципа, че не трябва да има нищо автоматично относно подновяването на санкциите\", посочи Конте пред парламента в реч, очертаваща позицията на Италия по различни въпроси преди срещата на върха в Брюксел. \n\"Трябва да бъдем много внимателни в това отношение. Санкциите трябва да бъдат средство и да не представляват цел\", изтъкна той, добавяйки, че Италия ще обърне \"голямо внимание\" на интересите на италианските компании. \nСанкциите срещу енергийния, отбранителния и финансовия сектор на Русия бяха удължавани на всеки шест месеца, откакто бяха наложени в средата на 2014 г., след като Москва анексира Кримския полуостров от Украйна и подкрепи проруските сепаратисти, които се бият с правителствените войски в Източна Украйна.     \n \t\n", "date": "2018.06.28", "title": "Италия против автоматичното подновяване на санкциите срещу Русия"}
{"url": "http://www.duma.bg/node/169935", "text": "Кабинетът одобри проект за промяна в Закона за културното наследство, който предвижда придружителите на хората в неравностойно положение да не заплащат входни такси в музеите. Дейността по дигитализацията ще се координира, организира и контролира от министъра на културата. В закона се предвижда заседанията на специализираните експертни съвети към МК да се излъчват онлайн в реално време чрез сайта на ведомството. \nМинистерският съвет обсъди и приемането на мерки за намаляване на административната тежест върху гражданите и бизнеса. Със законопроекта се премахва изискването някои официални удостоверителни документи да се представят на хартиен носител. \n    \n \t\n", "date": "2018.06.28", "title": "Музеите ще са безплатни за придружителите на хора в неравностойно положение"}
{"url": "http://www.duma.bg/node/169936", "text": "Петър Низамов-Перата е бил прострелян в крака в нощта срещу сряда в бургаския квартал \"Изгрев\". Очевидци са чули между 7 и 12 изстрела. Един от куршумите е попаднал в лек автомобил, паркиран пред блока. Перата е уцелен на две места в крака. Откаран е в УМБАЛ в Бургас, където му е извършена спешна хирургична интервенция. \nНизамов твърди, че е бил причакван от двама или трима души. Полицията работи по няколко версии, сред които опит за сплашване или за убийство. Бургаската окръжна прокуратура е образувала досъдебно производство. \nПо-късно вчера Перата написа в социалните мрежи, че стрелбата срещу него може да е поръчана от правителството. Той съзря опит да бъде убит. Твърди, че е прострелян с 8 бойни патрона. \nПрез лятото на м.г. Перата беше оправдан окончателно по дело за незаконен арест на мигранти. Става дума за извършения през пролетта на 2016 г. граждански арест със \"свински опашки\" на чужденци, преминали нелегално българо-турската граница. Съдът се мотивира, че афганистанците са разпознали Перата не на живо, а по снимка, което е незаконно. В протоколите за разпознаване пък липсват имена и подписи на полицаите. Лятото на м.г. Низамов беше обвинен и за хулиганство, и нанасяне на лека телесна повреда при най-масовия протест срещу ромски атаки в Асеновград. Тогава Низамов нападнал тв оператор, но по това обвинение все още няма окончателно съдебно решение.   \n \t\n", "date": "2018.06.28", "title": "Простреляха Петър Низамов-Перата "}
{"url": "http://www.duma.bg/node/169937", "text": "Заради бягството на затворника Борис Ангелов в Ловеч шестима души ще бъдат подложени на дисциплинарни проверки, съобщиха от правосъдното министерство. Припомняме, че Главна дирекция \"Изпълнение на наказанията\" в затвора в Ловеч и затворническото общежитие \"Полигона\" започна да проучва случая, след като Ангелов се \"отклони\" от външен неохраняем работен обект. След инспекцията комисията предлага дисциплинарки за началника на затвора в Ловеч и неговия заместник, началника на сектор \"Социална дейност и възпитателна работа\" и социалния инспектор в ловешкия затвор, както и срещу шефа на общежитието \"Полигона\", и социалния инспектор там. \nПроверяващите са констатирали, че има пропуски и грешки, довели до инцидента с Иванов. Сред тях са липса на комуникация и екипност в дейността на служителите, имащи отношение към изготвяните становища за промени в правния статут на лишените от свобода. \"Има промяна в първоначално изготвената оценка от рецидив, но проблемните зони остават, а изготвеното становище от социалния инспектор в затвора е формално и противоречи на текущ доклад на друг социален инспектор\", смятат от комисията.  \nПредстои Окръжната прокуратура да реши дали и как да бъдат наказани шестимата.   \n \t\n", "date": "2018.06.28", "title": " Шест дисциплинарки заради беглеца от затвора в Ловеч"}
{"url": "http://www.duma.bg/node/169938", "text": "Тролей на градския транспорт и автобус се сблъскаха на булевард \"Сливница\" и ул. \"Г.С.Раковски\" в 6,30 часа вчера сутрин. Една жена е пострадала и е приета в \"Пирогов\", като е оставена за лечение в хирургията. \nЛинейка, пътуваща само с шофьор, се блъсна в лек автомобил на пътя Банско-Гоце Делчев също вчера. Инцидентът е станал в района на село Места. В ударения от линейката автомобил се врязал втори, движещ се зад него. В болница е откаран пострадал от лекия автомобил.   \n \t\n", "date": "2018.06.28", "title": "Тролей и автобус се сблъскаха в София, линейка удари кола "}
{"url": "http://www.duma.bg/node/169940", "text": "БСП изрази резерви към философията и насочеността на Закона за киберсигурността, който депутатите приеха вчера на първо четене. \"С документа не се решават основни проблеми. Той  няма да произведе полезно действие\", предупреди социалистът Тодор Байчев при дебата. Той уточни, че засега ПГ \"БСП за България\" ще се въздържи от подкрепа на законопроекта. Байчев обаче отчете, че с него се цели да се хармонизира националното законодателство с европейското.  \nЗаконът предвижда министърът на отбраната да провежда държавната политика за защита и противодействие на кибератаки върху информационните системи и тези за управление на страната и въоръжените сили. МО ще координира взаимодействието за киберотбрана с НАТО и ЕС, а съвместно с МВР, ДАНС и Държавната агенция за електронно управление ще отговаря за планирането и реализирането на мероприятията по подготовка на киберотбраната и устойчивостта на страната в извънредно и военно положение или при война. МВР си запазва правомощията по неутрализиране на компютърните престъпения, а ДАНС ще работи по линия на информационната сигурност на стратегически важни обекти. \nКъм МС ще бъде създаден Съвет за киберсигурност, решиха депутатите. \"За\" гласуваха 89 депутати, 12 бяха против, а 19 се въздържаха. Новата структура ще бъде нещатен консултационен орган към МС, а премиерът трябва да определи Национален координатор по киберсигурност.  \n    \n \t\n", "date": "2018.06.28", "title": " Социалистите с резерви към Закона за киберсигурността"}
{"url": "http://www.duma.bg/node/169939", "text": "Нов скандал се оформя покрай курсовете по математика в Столичната математическа гимназия. Родители на ученици от училището алармираха, че курсовете по подготовка за прием в СМГ на външни деца са откраднати от новорегистрирана частна фирма. \nСимона Велчева, родител на ученик в СМГ, разказа пред БНР, че ръководството на СМГ е организирало таен конкурс по правилата за осъществяване на извънкласни дейности в общинските училища на Столичната община, с който е допуснала частната фирма да предоставя уроци по математика на деца, които не са ученици на СМГ. Правилата на общината се отнасят за външни фирми като школи по спорт и изкуства, които имат право да занимават и обучават ученици от съответното училище. Те плащат наем срещу ползване на помещения. Случаят с курсовете в СМГ обаче не е такъв, защото фирмата, която е спечелила конкурса, е на учители от гимназията, а учениците са външни.  \nСпоред родителите самото училище може да  организира подготвителни курсове по Наредбата за финансиране на институциите в системата на предучилищното и училищното образование. Там има текст, който дава възможност на училищата да печелят допълнителни средства, предназначени за поддръжката на материалната база, за ремонти или за други дейности.  \nПроверка на ДУМА в АПИС показа, че на 7 февруари т.г. е създадено дружеството с ограничена отговорност \"СМГ учители\". Има трима управители - Надя Кръстева-Чанева, Детелина Донева и Явор Минков. Съдружници са 25 души, а капиталът на фирмата е 50 лева. Парадоксът е, че учителите от СМГ са създали дружество, което използва марката СМГ и това е злоупотреба, категорични са родителите. Според тях годишният оборот от тези курсове е над 1 млн. лв. Тъй като печалбата отива в частно дружество, училището няма да може да финансира участието на собствените си ученици в международни състезания, недоволстват родителите. \nСпоред шефката на регионалния инспекторат Ваня Кастрева в момента текат две проверки в СМГ. Досега нарушения не са установени. \"Това е начин, по който се случват такива образователни курсове и в другите математически гимназии на територията на страната, и е правилно всичко да бъде в духа на закона\", коментира Кастрева.  \nДУМА припомня, че миналогодишният скандал в СМГ отново бе свързан с курсовете по математика. Тогава учители от училищното настоятелство, които се обявиха срещу бившия вече директор Антони Стоянов, по същия начин прибираха парите от курсове, вместо те да влизат в училището. Стоянов бе сезирал за това МОН, а от инспектората го свалиха от поста.   \n \t\n", "date": "2018.06.28", "title": "Пореден скандал избухна в СМГ  "}
{"url": "http://www.duma.bg/node/169941", "text": "Скандал се развихри в парламента вчера, след като председателстващият заседанието Явор Нотев съкрати вчерашния дневен ред на депутатите. По предложение на мнозинството той отмени гласуваните по-рано точки за разглеждане на докладите на КЕВР и КЗК и отчета на БТА. Нотев предложи дебата за тях да бъде днес. Социалистите реагираха остро срещу разместването и обвиниха управляващите, че го правят само защото няма законопроекти, с които да се запълнят трите дни работа на депутатите. \n\"Това, че управляващите не могат да осигурят работата на парламента, е техен проблем. При положение, че има гласуван дневен ред, изведнъж решават да променят програмата\", реагира от трибуната зам.-председателят на ПГ \"БСП за България\" Драгомир Стойнев. Той настоя точките да минат така, както са приети в дневния ред за седмицата. Проблем на мнозинството е, че не желае да работи и иска да си тръгне по-рано, подчерта Стойнев. \nДанаил Кирилов от ГЕРБ се оправда, че за да се гледат отчетите, в залата трябва да присъстват представителите на КЕВР, КЗК и БТА, но не отговори защо те не са поканени. Поименна проверка показа, че кворум има, но мнозинството гласува точките да бъдат отложени за днес.                \nВ това НС се очертава опасната тенденция мнозинството да не може да състави дневен ред дори и за два дни, коментира секретарят на ПГ \"БСП за България\" Филип Попов. \"Бързате да си тръгнете. Очевидно, че във вторник се преработихте в кулоарите. Или ще вкарвате законопроекти и точки в дневния ред в петък, без това да е наложително, или в сряда ще се промени програмата на НС, защото на следващия ден няма какво да се гледа. Такава ви е визията за създаване на програмата. Това е ужасяваща неспособност от страна на управляващите\", възмути се той. Георги Свиленски попита защо, когато в залата има кворум, заседанието се прекратява. \n    \n \t\n", "date": "2018.06.28", "title": " Скандал в НС заради съкратения дневен ред на депутатите"}
{"url": "http://www.duma.bg/node/169963", "text": "Без предварително да е обявено в дневния ред, след правителственото заседание вчера бе оповестено, че властта е решила да открие   за отдаване на концесия на летище София. Предложението е на министъра на транспорта Ивайло Московски, който след заседанието на кабинета не оповести никаква конкретна информация около мотивите на правителственото решение, нито пък представи параметри за условията на бъдещата концесия.  \nПрез 2016 г. предходното правителство на Бойко Борисов обяви процедура за концесия на летището срещу 1,2 млрд. лв. за 35 години стопанисване. Тя обаче беше прекратена година по-късно от служебното правителство на Огнян Герджиков.     \n \t\n", "date": "2018.06.28", "title": "На тъмно пуснаха летище София за концесия  "}
{"url": "http://www.duma.bg/node/169943", "text": "Тежката медийна среда в България е пряко следствие от действията на управляващите и на водената от Бойко Борисов политика. Това заяви вчера депутатът от \"БСП за България\" Александър Симов на брифинг в НС. Той подчерта, че  представителите на левицата в Комисията по култура и медии са обезпокоени от медийната ситуация у нас и от продължаващото натрупване на доказателства, че в България съществува цензура. Симов даде пример с неизлъченото предаване на Милен Цветков \"Часът на Милен Цветков\" по Нова телевизия, само защото той си е позволил да се занимава с \"вътрешния свят и душевните терзания на премиера, покрай новината, фалшива или не, че Борисов си е купил остров\".  \nДепутатът е прочел обясненията на медията, че не били спазени етични и морални журналистически стандарти. \"У мен се заражда едно голямо питане как пък тези стандарти важат само, когато темите са за Борисов. Как така поне веднъж не бяха приложени към някой друг сегмент от политическите предавания?\", попита социалистът. Симов припомни, че преди няколко седмици, по инициатива на БСП, в парламента се проведоха дебати за свободата на словото у нас. Той добави, че класацията на \"Репортери без граница\", които ни поставиха на 111-то място по свобода на словото е фалшива, а България трябва да е много по-нагоре, тъй като у нас няма убити журналисти. У нас убити журналисти, слава богу, няма, но вече виждаме, че има убити теми и предавания, констатира Симов. \nСоциалистът възрази на тезата, че свободата на словото е отговорност на самите журналисти. Това е перфидно доказателство, че основната цензура у нас има политически основания и идва от лидера на ГЕРБ, категоричен е Симов.   \nС ирония говорителят на ПГ \"БСП за България\" Елена Йончева заяви, че специализираните служби трябва да разследват дали премиерът си е взел остров или архипелаг, мислейки за своето бъдеще. Според нея обаче големият проблем в България е къде изчезват милиардите. Тя припомни доклад на Държавния департамент на САЩ, който говори не само за повсеместна корупция у нас, а за такава по високите етажи на властта и прилагане на сложна схема за присвояване на пари. \"Във вторник дадохме конкретни примери от доклада на ДАНС и от констатациите на главния прокурор Сотир Цацаров, че само от пробитата система на Агенция \"Митници\" изчезват действително милиарди\", добави тя. Йончева уточни, че в тази система служителите от агенцията са могли да заличават стоки, които минават през България. Само от скритите акцизи на горива България е загубила и някой е присвоил 1 млрд. евро\", възмути се Йончева. \n    \n \t\n", "date": "2018.06.28", "title": "БСП обвини управляващите за тежката медийна среда у нас "}
{"url": "http://www.duma.bg/node/169945", "text": "Софийският градски съд с председател съдия Атанас Атанасов оправда вчера Светла Бъчварова-Пиралкова. Магистратите я обявиха за невинна по обвинение, че на 13 август 2009 година, в качеството си на длъжностно лице, съзнателно е сключила неизгодна сделка между Селскостопанската академия и \"Литекс Комерс\", с което бе заподозряна, че е ощетила Академията с 1 326 671,36 лв. Съдът прие за недоказано, че е настъпила значителна вреда от инкриминирания договор, което е основен елемент от състава на престъплението, за което е обвинена. \nПрисъдата подлежи на обжалване и протестиране пред САС в 15-дневен срок. \n    \n \t\n", "date": "2018.06.28", "title": "СГС оправда Светла Бъчварова"}
{"url": "http://www.duma.bg/node/169944", "text": "Столичните общински съветници настояват  общината да докаже реално спестената енергия срещу направените милионни инвестиции по проекти за енергийна ефективност и ВЕИ. Това заяви лидерът на БСП в София и председател на групата на социалистите в СОС Калоян Паргов. Съветниците от БСП ще внесат питане и ще изискат подробна информация за всички разходи, направени от общината по различни енергийни проекти.  \nКакто ДУМА вече писа, съветниците от БСП настояха първите три точки с доклади от дневния ред на предстоящата сесия на СОС днес, внесени от кмета Йорданка Фандъкова, да бъдат отложени и напълно преработени. Става въпрос за докладите, свързани с Плана за действие за устойчиво енергийно развитие, Плана за действие по енергийна ефективност и Програмата за насърчаване използването на енергия на възобновяеми източници и биогорива. Трите документа са пълни с остарели и неточни данни, а освен това не са синхронизирани помежду си. На заседание на комисията по транспорт и туризъм вчера Калоян Паргов поиска докладите да бъдат изтеглени, за да може да бъдат преработени, но предложението му беше отхвърлено с мнозинството на ГЕРБ. \n    \n \t\n", "date": "2018.06.28", "title": " БСП в София пита колко енергия е спестена с милионите инвестиции"}
{"url": "http://www.duma.bg/node/169946", "text": "Правителството одобри вчера проекта на военния министър Красимир Каракачанов за закупуване на два нови патрулни кораба за Военноморските сили на стойност 984 млн. лв. с ДДС. Вече са задействани другите два големи проекта на МО - за нови изтребители и бронирани машини. Общата стойност на трите проекта е около 4 млрд. лв., които ще се изплащат разсрочено за 10 години. Проектът за новите кораби трябва да мине и през парламента. МО ще получи и 310 000 лв. за дооборудване на два вертолета \"Кугър\" за гасене на горските пожари. \nКабинетът одобри над 2,5 млн. лв. за четвъртата и петата вноска на България по Механизма за бежанците в Турция. С близо 3 млн. лв. България ще направи доброволен принос към финансовия пакет на ППСР - за реформиране на институциите, управлението, администрацията, икономическите и социалните сектори в ЕС. \n150 000 лв. безвъзмездна финансова помощ ще получи гимназия \"Г.С. Раковски\" в гр. Болград, Украйна по повод 160 години от основаването на първото българско средно училище в Бесарабия. Близо 20 хил. лв. отиват за стипендии по Програмата на мерките за закрила на деца с изявени дарби от държавни и общински училища през 2018 г. Одобрени бяха и малко над 9 хил. лв. за физическо възпитание и спорт за малчуганите от детските градини към МО и за курсантите и студентите във висшите военни училища. 2200 лв. бяха отпуснати за рехабилитация на военноинвалиди.   \n \t\n", "date": "2018.06.28", "title": " Кабинетът одобри близо 1 млрд. лв. за военни кораби"}
{"url": "http://www.duma.bg/node/169947", "text": "НЗОК отчита 10 162 100 лв. излишък в бюджета си за 2017 г. Това става ясно от годишния отчет, приет вчера на заседанието на кабинета.  \nВ резултат на отчетените към 31 декември 2017 г. разходи и трансфери (всичко 3,57 млрд. лв.) спрямо отчетените приходи и трансфери (общо 3,58 млрд. лв.) се формира положително бюджетно салдо за годината в размер на 10 162 100 лв. Приходите са се увеличили с 282 886 900 лв., което се дължи предимно на увеличения размер на здравноосигурителните приходи през 2017 г. \nЗа първична извънболнична медицинска помощ касата е платила 198,9 млн. лв. За специализирана помощ (в това число за комплексно диспансерно наблюдение) са дадени 218,65 млн. лв. За дентална помощ - 159,85 млн. лв., а за медико-диагностична дейност - 79,42 млн. лв. За лекарства, медицински изделия и диетични храни за специални медицински цели за домашно лечение и за онколекарства касата е платила 697,68 млн. лв. За медицински изделия са платени 98,1 млн. лв. За болнична помощ са платени 1,69 млрд. лв.  \nНа чужди здравни фондове са платени над 61 млн. лв.    \n \t\n", "date": "2018.06.28", "title": "10 млн. лв. излишък за 2017 г. отчете НЗОК "}
{"url": "http://www.duma.bg/node/169948", "text": "Пазарджишката \"Инерком България\" е поискала ускорена процедура за придобиване на предприятията от групата на ЧЕЗ в България. Фирмата на Гинка Върбакова е подала уведомление до Комисията за защита на конкуренцията, в което иска регулаторът да прецени дали нотифицираната сделка за покупката на ЕРП-то представлява концентрация между предприятия, подлежаща на предварително уведомяване. Ако сделката не е проблемна, \"Инерком\" иска тя да бъде одобрена с ускорена процедура и КЗК да постанови незабавното й изпълнение. Планираната концентрация ще бъде осъществена въз основа на договор за покупка на акции, сключен на 23 февруари 2018 г. между \"ЧЕЗ а.с.\" и \"ЧЕЗ Бългериън Инвестмънтс Би Ви\" като продавачи и \"Инерком България\" ЕАД като купувач, гласи съобщение от фирмата на Върбакова. Става ясно, че в средата на миналата седмица представители на \"Инерком\" са разговаряли в Прага с ръководството на ЧЕЗ. От фирмата припомнят, че уведомлението до КЗК е изискване по вече подписания договор с чехите. \nМеждувременно от КЗК съобщиха, че на 26 юни е започнала проверка за концентрация по покупката на ЧЕЗ от \"Инерком\". Уведомлението за предстоящата концентрация е подадено още през март, а по закон ведомството разполага с пет седмици, за да се произнесе по казуса. Становище трябва да даде и КЕВР. \nСпоред предварителния договор с продавача Върбакова има седем месеца да плати. Точната цена на сделката не е обявена официално, но се очаква сумата да е между 320 и 360 млн. евро. \"Напредваме в преговорите с финансиращите институции. Вероятно това ще са 4-5 банки. Водещата е международна финансова институция, която не е представена в България\", заявява за \"Капитал\" Веселин Захариев от финансовия консултант на Върбакова \"Мейн кепитъл\". Според изтекли в чешката преса документи финансирането се очакваше от \"Уникредит Булбанк\", държавната ББР и ПИБ. Специално формираната парламентарна комисия така и не можа да получи информация, тъй като част от родните финансови институции се оправдаха с банкова тайна. От \"Уникредит\" обаче потвърдиха за проявен интерес. \nДУМА припомня, че по искане на БСП през март парламентът създаде временна анкетна комисия за разследване на фактите и обстоятелствата около сделката за ЧЕЗ. Поводът бяха обществените съмнения, че малка българска компания с бизнес от 50 млн. лв. купува най-голямото ни електроразпределително дружество. \nКомисията възложи на БНБ да информира в едномесечен срок парламента за замесените банки, но и това не се случи. От доклада на БНБ само стана ясно, че банката е една, но не бе разкрито нито коя е, нито откъде идва капиталът, с който ще кредитира сделката за ЧЕЗ.   \n \t\n", "date": "2018.06.28", "title": "Гинка Върбакова поиска ускорена процедура за придобиване на ЧЕЗ  "}
{"url": "http://www.duma.bg/node/169931", "text": "Три години лишаване от свобода условно при петгодишен изпитателен период получи от Пазарджишкия окръжен съд бившият директор на Професионалната гимназия по икономика и туризъм във Велинград Александър Табаков. В срока на присъдата си той е лишен от право да заема педагогическа длъжност, реши съдия Александър Александров. \nОбвинението срещу Табаков е, че е нанесъл щети за 70 440 лева, тъй като е допуснал сумата да бъде платена за спортна площадка, която така и не била построена. Бившият директор и неговият адвокат Иван Главчев приеха делото да се гледа по съкратеното следствие и така то приключи с решение още на първото си заседание. Табаков призна всички факти и обстоятелства от обвинителния акт и помоли за справедлива присъда. \nАдвокат Иван Главчев подчерта, че клиентът му е уважаван човек с 40-годишен стаж като преподавател и директор. Не разбирал от строителство, счетоводство и икономика и се предоверил на изпълнителите, подценил рисковете и не направил необходимото, за да гарантира изпълнението на договора. Самият Табаков се съгласи с казаното от защитника си, като допълни, че един от изпълнителите на проекта бил негов ученик, затова се предоверил. \n    \n \t\n", "date": "2018.06.28", "title": " Осъдиха условно директор, ощетил гимназия с над 70 000 лева"}
{"url": "http://www.duma.bg/node/169942", "text": "Премиерът Бойко Борисов продължи да се ядосва на медиите, защото разпространяват фалшивата новина, че си бил купил остров. Гневът му избухна отново преди вчерашното заседание на Министерския съвет. Премиерът изрично попита дали сред присъстващите за протоколните снимки и кадри има представител на Нова телевизия. Когато разбра, че един от операторите на медията е там, той му дръпна специална реч. \n\"Умолявам ви, дали се цензурирате, дали се автоцензурирате, но моля ви, не ми забърквайте името! Каквото искате пускайте, каквото искате правете, но да ми замесвате името, не е честно! Всичко, което има фалшиво, да го пуснат - все ми е тая. Защото рано или късно истината излиза! Имате прекрасни разследващи журналисти, пуснете ги да отидат да проверят и ако е истина, ще дойда и ще си оставя там оставката. Но не издевателствайте така върху мен! Няма какво да се прикрие от моята дейност. И аз имам семейство и те гледат\", заяви Борисов. \nРечта му бе специално за камерите на Нова телевизия, заради избухналия ден по-рано скандал с предаването \"Часът на Милен Цветков\". Както ДУМА вече писа, медията свали от екран епизод, който трябваше да отговори на въпроса \"Какво накара премиера Борисов да се възмути от фалшивата новина, че е станал собственик на гръцки остров?\". За партенката обаче едва ли щеше да се разбере, ако сам Борисов не я бе огласил в Брюксел.      \n \t\n", "date": "2018.06.28", "title": "И да не си е взел остров, Борисов си е взел цяла България"}
{"url": "http://www.duma.bg/node/169906", "text": "Полша даде заден ход по закона за Холокоста, съобщават световни агенции. \nПриетото по-рано тази година ново законодателство предвиждаше затвор за всеки, който твърди, че Варшава също има вина за нацистките концлагери по време на Втората световна война. Но промяната доведе до напрежение между САЩ и Израел, от една страна, и Полша, от друга. \nВчера долната камара на полския парламент гласува поправка в закона. С изменението се декриминализира приписването на нацистки престъпления на поляците. \nВ сряда сутринта премиерът Матеуш Моравецки поиска от парламента да внесе законодателни изменения. Неочакваният ход идва на фона на опитите на управляващата партия \"Право и справедливост\" да засили връзките със САЩ в областта на сигурността. \nПредишната версия на закона предвиждаше до три години затвор. Властите отдавна заявяват, че трябва да се борят с чуждите медии, които понякога наричат \"Аушвиц\" и други германски концентрационни лагери \"полски лагери на смъртта\", защото са действали на окупираната полска територия през Втората световна война. \nНо законът предизвика голяма дипломатическа криза с Израел. Според еврейската държава Варшава има роля в изтреблението на евреи.  \nМоравецки заяви, че законодателството може би не служи на целта да се \"защити доброто име\" на страната. \nСпоред Радио Полша 388 депутати срещу 25 законодатели, петима са се въздържали, са гласували в полза на поправката. \nСега поправката трябва да бъде гласувана от Сената на Полша.     \n \t\n", "date": "2018.06.28", "title": "Полша даде заден за Холокоста"}
{"url": "http://www.duma.bg/node/169907", "text": "Циклонът \"Нефели\" донесе библейски наводнения в централна Гърция и достигна до полуостров Халкидики, където много наши сънародници са на почивка. Гръцките власти обявиха \"червен код\" заради проливните дъждове и бурите в страната. Обмисля се и въвеждане на частично бедствено положение, заради продължаващите трети ден валежи. \nСилни дъждове наводниха полуостров Халкидики, където има и много български туристи. Наводнени са къщи, пътища и къмпинги. Най-сериозно е положението в Ситония, на втория ръкав, където само през последното денонощие са се изсипали близо 100 л/кв. м дъжд. Там властите искат да се обяви частично бедствено положение. В Никити всичко е под вода - първите етажи на къщите, магазини, а пътищата се превърнаха в реки. Големият обем вода счупи заграждания на язовири. Пътищата са непроходими, а водата повлече коли. В Неа Модания е невъзможно движението на автомобили. Потокът на река в Сивири излезе от контрол. Наводнени са къмпингите. На къмпинг \"Каламици\", където има много българи, също всичко е под вода, властите взимат мерки. \nПожарната е на крак. Полицията предупреждава за внимателно шофиране в целия район на Халкидики. В Лариса и Фтиотида също има много пътища под вода. Полицията прекъсна движението. \nБурята удари и Тесалия, където са залети 50 къщи и част от пътищата са под вода. Голяма част от плажовете на гръцкия остров Евия са под вода. \nВ района на Волос десетки къщи са били наводнени, а пожарникарите са спасявали туристите. \nВ покрайнините на Атина, Мандра, има наводнение, на места водата по улиците достига половин метър. \nВластите предупреждават за силни бури и в Егейско море, което означава, че фериботните връзки до някои острови също ще бъдат преустановени. \nСиноптиците обещават подобряване на времето в южната ни съседка от четвъртък. \nНай-важното е, че при този силен циклон, а и при тези наводнения, няма пострадали хора. Може би защото медиите разпространяваха информация дни преди този потоп и хората взеха мерки предварително. \nВ случай на бедствена ситуация местните власти препоръчват да не се излиза от сградите на пребиваване, а при наводнения на първите етажи изпадналите в беда да се качват на по-високите етажи и да очакват помощ. \nБългарското външно министерство предупреди, че в момента е нежелателно да се пътува в Гърция. Има няколко сигнала от бедстващи наши сънародници  в района на Метагици и Ормос Панагиас, Ситония. На всички с помощта на гръцките власти е оказана помощ. \nСръбският вестник \"Курир\" също съобщи, че обилни дъждове заливат Солун и Беломорското крайбрежие в района на Неа Врасна, на около 80 км източно от Солун. Сръбски туристи са изпратили в редакцията снимки и видео, на които се виждат огромни вълни, наводнени плажове и улици както по крайбрежието, така и в центъра на града. \nВ. \"Блиц\" пък предупреждава за лошо врeме на целите Балкани, катo констатира: \"Бури, черни облаци и порои ви очакват, ако сте тръгнали на море тази седмица - вземете си якета, пуловери и топли дрехи\". Белградското електронно издание смята, че топлият гардероб е задължителен за всички, тръгнали на туризъм, както по Адриатическото крайбрежие така и за традиционно топлата Гърция. Коментирайки метеорологичните промени от последните дни, \"Блиц\" съобщава, че температурите в Черна гора едва стигат 20 градуса, което е безкрайно нетрадиционно за това време на годината. Лошото време и дъждовете водят до охлаждане на водата по Черногорското и Хърватското крайбрежие и я прави неподходяща за къпане. Очакват се бури и порои по бреговете на Адриатика. Студено време и обилни дъждове се очакват в Македония, което ще възпрепятства планинския туризъм и езерния туризъм край Охрид. Изданието съобщава, че изключително хладно е времето и в Хърватия, като бурите и пороите са обхванали района на Истра и Северния Адриатик. Според местните метеорологични станции се очаква времето да продължава да се влошава до края на седмицата и припомня за петъчния порой в Сараево, което означава, че в Босна и Херцеговина времето също ще бъде лошо. \nТелефони в случай на бедствени ситуации: Посолство в Атина: дежурен телефони в извънработно време: +30 210 67 48 105, 106, 107 мобилен телефон за спешни случаи: +30 693 70 96 220  \nГенерално консулство в Солун: дежурен телефон в извънработно време: +30 2310 869 520 Дирекция \"Ситуационен център\" в МВнР приема денонощно сигнали на телефон: 02/948-24-04 или имейл:  .   \n \t\n", "date": "2018.06.28", "title": "Гърция е под вода "}
{"url": "http://www.duma.bg/node/169932", "text": "До 5 дни след приемането на процедурните правила за избор на управител на НЗОК (3 юли-б.р.), парламентарно представените партии ще могат да направят предложения за управител на НЗОК. Това стана ясно вчера, след като депутатите приеха правилата с 96 гласа \"за\", 6 \"против\" и 30 \"въздържали се\".  \nДУМА припомня, че на 20 юни парламентът прекрати предсрочно мандата на досегашния управител проф. Камен Плочев. В момента вр.и.д. шеф е подуправителката д-р Йорданка Пенкова, но до 20 юли НС да избере титуляр. Кандидатите ще бъдат проверени за принадлежност към ДС и разузнаването. Те ще бъдат изслушани на открито заседание на парламентарната комисия по здравеопазване, а изборът им ще бъде в пленарната зала. Според правилата за избран ще се смята кандидатът с над 1/2 от депутатските гласове на присъстващите. \nПреди близо година депутатите за пръв път избраха единодушно с 209 гласа \"за\" и един \"въздържал се\" проф. Плочев. След разразилите се скандали около НЗОК обаче народните представители от БСП и ДПС са на мнение, че е необходима промяна в системата. \nЩе излезем със законодателна инициатива за промяна на механизма за избор на управител на НЗОК, заяви от парламентарната трибуна депутатът от \"БСП за България\" проф. Георги Михайлов. Преди гласуването той предупреди, че социалистите няма да подкрепят процедурните правила за избор на управител на НЗОК. Михайлов заяви, че съществува системен проблем в НЗОК и подчерта, че има много елементи, които са превърнали касата в подразделение, подчинено на здравното министерство. \nУважавам намерението ви за законодателни промени, само че сега сме длъжни да изберем нов управител в 30-дневен срок, контрира БСП председателката на здравната комисия д-р Даниела Дариткова от ГЕРБ. \n    \n \t\n", "date": "2018.06.28", "title": "До 3 юли партиите представят кандидати за шеф на касата"}
{"url": "http://www.duma.bg/node/169909", "text": "Македония и Албания могат да започнат преговори за членство в ЕС през юни 2019 г. при определени условия. Това решиха в Люксембург министрите на външните работи, които обсъждаха темата повече от 10 часа. \nПо време на цялото обсъждане Франция и Холандия останаха категорично против незабавното започване на преговори за двете балкански държави. \nПод председателството на вицепремиера и министър на външните работи Екатерина Захариева държавите членки постигнаха компромис в съвета \"Общи въпроси\" на ЕС и дадоха зелена светлина за бъдещите преговори за присъединяване с Република Македония и Република Албания. \nМакедонският министър-председател Зоран Заев заяви, че е доволен от решението, което ЕС взе вчера за обявяване на датата за преговори за влизането на страната в съюза. \n„Имайки предвид, че през май 2019 г. ще се проведат избори за Европейски парламент, това решение на ЕС съвпада напълно с нашите очаквания. Ние сме щастливи и мотивирани”, заяви Заев по време на реч за откриването на 98-мия семинар \"Роуз-Рот\" на НАТО. \nВ същата реч Заев благодари на всички страни членки на ЕС за мотивиращото решение за Македония. „Изключително съм щастлив, че нашите две съседни страни България и Гърция проведоха една ползотворна дискусия и така спечелиха това позитивно решение за Македония, както и за Албания”, заяви Заев. \n\"Решението на ЕС да започне предприсъединителни преговори с Македония и Албания през юни 2019 година е голям ден и за двете страни\". Това каза албанският премиер Еди Рама. \"Спечелихме една трудна битка, но войната продължава\", заяви още Рама.   \n \t\n", "date": "2018.06.28", "title": "Македония и Албания започват преговори за ЕС догодина"}
{"url": "http://www.duma.bg/node/169933", "text": "Огромната натовареност на служителите, ограниченият щат и текучеството на кадри поставят в риск от срив на работата на Фонда за лечение на деца. Това констатира докладът за дейността на фонда за 2017 г., подписан от директора му д-р Мариета Райкова. Поради отсъствието на аналитично звено/служител, фондът не може да проследява децата, изпратени на лечение в чужбина, и не разполага с данни за постигнатите резултати от лечението, пише в доклада. От него става ясно, че не се отчита и активност от страна на Обществения съвет за привличане на дарения. Обемът на дейността продължава да е недостатъчно обезпечен със служители, съгласно утвърденото щатно разписание, пише и в отчета на фонда за първото тримесечие на 2018 г. За първите 3 месеца на 2018 г. са изготвени 597 експертизи. \nОт документа става ясно, че все пак фондът изпълнява своевременно основната си дейност за финансовото и организационно подпомагане на лечението на български деца.   \nДържавната субсидия на фонда за първото тримесечие на 2018 г. е 1 696 035 лв. Приходите са 38 653 лв, от които 17 395 лв. са дарения. Парите от глоби, санкции и наказателни постановления по Закона за закрила на детето и др. неданъчни приходи са 21 258 лв. \nРазходите са 1 404 590 лв., като за заплати и осигуровки отиват близо 100 хил. лв. За организационно и финансово подпомагане лечението на деца до 18 г. са платени 1 256 664 лв., като 899 630 лв. са за лечение в България, а 357 034 лв. - в чужбина.  \nДо 31 март 2018 г. са издадени 73 заповеди за лечение на деца в чужбина, през същия период м. г. те са били 83. През първите 3 месеца на т.г. децата са лекувани в 10 държави, най-често в Германия, Австрия, Франция и Белгия.   \nПрез първото тримесечие на 2018 г. е подпомогнато и лечението на 164 деца в България.     \n \t\n", "date": "2018.06.28", "title": "Ограничен щат и текучество заплашват Фонда за лечение на деца"}
{"url": "http://www.duma.bg/node/169910", "text": "Президентът на Чехия Милош Земан назначи нов двупартиен кабинет, ръководен от министър-председателя Андрей Бабиш, въвеждайки в длъжност правителство на малцинството, което ще се нуждае от подкрепата на Комунистическата партия, за да упражнява властта, съобщава Ройтерс. \nАнтиелитистката партия АНО на Бабиш спечели изборите през октомври 2017 г., но все още не е получила подкрепа от парламента за съставяне на правителство. За да се преодолее безизходицата, партията постигна съгласие за коалиция със социалдемократите. \nАла със само 93 депутати в 200-местната долна камара на парламента коалицията се стреми да получи подкрепа от страна на комунистите, давайки на изолираната Комунистическа партия първата й роля в националната политика, откакто нейното авторитарно управление приключи почти преди три десетилетия. \nБабиш обеща да държи страната фокусирана върху поддържането на добри отношения със съюзниците от Европейския съюз и НАТО, но ще запази категоричната позиция срещу мигрантите, поддържана от нейните централноевропейски съседи от Вишеградската четворка в разрез с позицията на Германия и други важни страни от ЕС. \nНовото правителство се очаква да бъде гласувано от парламента през следващия месец, вероятно на 11 юли.   \n \t\n", "date": "2018.06.28", "title": " Бабиш с втори опит за чешко правителство"}
{"url": "http://www.duma.bg/node/169934", "text": "Едно от знаковите имена на БНТ Мария Чернева обяви, че ще подаде едномесечно предизвестие за напускане на медията. Като причина за това тя посочва скандал с шефката на дирекция \"Информация\" Уляна Пръмова. Репортерката твърди, че била подложена на публична екзекуция пред новинарската редакция. Пред колегите й Пръмова обявила, че й отнема здравния ресор заради писмо от председателя на Българската асоциация за закрила на пациентите (БАЗП) Пламен Таушанов. В него имало злепоставяща информация за работата на Чернева като член на Обществения съвет на Фонда за лечение на деца, имало и призив за оттеглянето й от съвета. \n\"Отстранена съм без никакъв професионален аргумент, публично като знак към всичките ми колеги - каква \"подкрепа\" биха имали всеки път, ако настъпят нечии интереси и потекат жалби към тях\", възмути се в социалните мрежи Чернева. Така и не е получила писмото със злепоставящите я твърдения. \"Трябва да давам обяснения, генералният директор ги поискал писмено. Така каза Уляна Пръмова. Два дена чакам да получа и искането, и писмото, за да се защитя. Докато разбера, че на генералния директор не му трябват моите обяснения. Той вече е изпратил писмото си до министъра на здравеопазването с искане да бъда сменена като член на ОС на фонда. Повярвал е явно на някакви чужди твърдения\", гневна е журналистката.  \nПръмова твърди, че е отнела здравния ресор временно, докато се изясни случаят, довел до жалбата срещу Чернева. Стана ясно, че писмото касае отрицателно гласуване на журналистката във фонда, което според Таушанов е попречило на лечението на деца. Шефката на информационния отдел в БНТ отрича обвиненията за публичен линч, обявила решението си на планьорка, за да няма интерпретации на случилото се. Пръмова отново настоя, че отстраняването на Чернева от ресора е временна мярка до изясняване на случая. \nЧернева е отстранена от Обществения съвет по решение на генералния директор на БНТ Константин Каменаров, който определя представителя на националната медия в органа. \nОбщественият съвет към Фонда за лечение на деца се състои от 17 членове и 17 резерви. В него са включени медици, по един представител на МЗ, Държавната агенция за закрила на детето, Агенцията за социално подпомагане и БЧК, двама представители на неправителствени организации и двама от пациентски организации, по един представител на БНТ, БНР и друга медия в страната. \nСпоред чл. 25 от Правилника за дейността и организацията на работа на център \"Фонд за лечение на деца\" мандатът на Обществения съвет е 3 години. Допустими са не повече от два последователни мандата. \nЗа дейността си членовете на съвета не получават възнаграждение.     \n \t\n", "date": "2018.06.28", "title": "Мария Чернева напуска БНТ със скандал "}
{"url": "http://www.duma.bg/node/169908", "text": "ВВС на НАТО трябва да могат да работят навсякъде \nВоенновъздушните сили на НАТО трябва да могат да защитават както срещу конкуренти, така и да предвиждат нарастващата роля на кибернетичните и базираните в космоса сили, сочи нова съвместна стратегия на НАТО. Тя се отнася за военновъздушните сили и е публикувана във вторник (26 юни). Стратегията на НАТО гласи, че съюзническите военновъздушни сили трябва да могат да водят бой на всякакви терени и среди, включително в силно защитено и претоварено въздушно пространство.  \nНаркодилъри зад атаката срещу холандски вестник \nВ сряда холандската полиция е попаднала на следа в разследването на атаката срещу един от най-големите вестници в страната, която води подозренията към участието на наркодилърски групи. Във вторник по здрач бял ван два пъти умишлено се заби в стъклената фасада на главните офиси на популярния таблоид \"Де Телеграф\", чието седалище е в Амстердам.  \nFacebook и Google манипулират потребителите \nFacebook и Google принуждават потребителите да споделят лична информация, като предлагат \"инвазивни\" и ограничени опции по подразбиране, въпреки новите закони на ЕС за защита на данните, насочени към даване на повече контрол и избор на потребителите, са изводите на проучване на норвежкото правителство.  Докладът показва, че Facebook и Google често задават най-малко помагащата за поверителност опция по подразбиране и че потребителите рядко променят предварително избраните настройки. 1 г. затвор за съпругата на Милошевич \nСръбски съд осъди съпругата на бившия лидер Слободан Милошевич на една година затвор. Миряна Маркович, бивш лидер на движение Югославска левица, избяга в Русия преди 15 г. Съд в Белград призна Маркович за виновна по обвинения в злоупотреба с власт през 2000 г., когато е помогнала на бавачка на внука й да се сдобие с апартамент от държавата. \n   \n \t\n", "date": "2018.06.28", "title": "Кратки новини"}
{"url": "http://www.duma.bg/node/169901", "text": "Втора самостоятелна изложба \"Скулптура\" открива Георги Маринов на 28 юни в столичната галерия \"Българи\". Скулпторът е тазгодишният носител на голямата награда за скулптура на \"Алианц България\" в шестото издание на националния конкурс. Експозицията се прави по повод неговата 50-годишнина.  \nГеорги Маринов е подбрал само 10 свои пластики от гранит, метал и витошко габро (черен гранит), правени по различно време. Все пак изложбата не носи ретроспективен характер, защото тя не цели да представи цялостно търсенията на автора, които през годините минават през различни стилове и техники на рисуване, обяснява той. Липсва и една основна част от творчеството на Маринов - живописта, на която той посвещава 10 самостоятелни изложби. Как съвместява пластиката и живописта? \"Живописта и скулптурата са много различни посоки в изкуството, разказва Георги Маринов. Пластиката е много по-сложна като направа. Но една живопис, ако е добре изпълнена, може да ти спре дъха. И може да я гледаш с години.\" \nМаринов показва изключително постоянство в темите, които го вълнуват още от студентските години, като например \"Воин\", \"Традиции\" и \"Пътуване във времето\". Новата изложба наистина е своеобразно пътуване във времето, защото той открива първата си самостоятелна експозиция със скулптура точно преди 20 години в галерия \"Стълбата\", където освен пластики показва и рисунки. Още тогава започва да го занимава темата за воина и за прехвърлянето през пространството и времето, които дават началото на големи цикли, озаглавени \"Воин\", \"Отломки от времето\", като последният впоследствие се трансформира в \"Пътуване във времето\". \"Темата за воина я разглеждам повече като обърната навътре в нас, а не толкова като на човек, който изпълнява заповеди, обяснява Маринов. Всеки ден трябва да спечелиш малка битка, затова трябва да си подготвен, да предвидиш всички обстоятелства и да си готов. В това се състои изкуството да си воин - в невъзможността да предвидиш всички обстоятелства, но да ги обърнеш в своя полза.\" По отношение на пътуването във времето, което той непрекъснато рисува, разсъждава така: \"Във всички времена има константи, които винаги са в основата, върху която се гради нашето битие. Осъзнати и неосъзнати.\"  \nВаятелят признава, че първоизточникът за вдъхновение при него е скулптурата, по която се увлича отрано. Заради това учи скулптура и керамика в приложното училище в Троян, а после завършва специалност скулптура в Художествената академия при проф. Борис Гондов, възпитаник на проф. Марко Марков. \"Най-голямо въздействие са ми оказали Андрей Николов, Иван Лазаров, Емил Попов и Ангел Станев, който откри първата ми самостоятелна изложба скулптура, признава авторът. Това бяха бели лястовици, които вкараха по-различно мислене. Те бяха от течението на постмодернизма, както тогава бе известно в Западна Европа.\"  \nМнозина познават Георги Маринов като управител на галерия \"Българи\", на която отдава 15 години от своя живот. Така, освен скулптор и живописец, той се изявява и като галерист. \"Трите неща не ми пречат да ги съчетавам, защото човек извлича положителни неща от всяко от тях. Галерията много допълва търсенията ми в изкуството. Съприкосновението с толкова много автори през годините, сблъсъкът с толкова много творби няма как да не ти е в плюс\", разказва той. И накрая философски обобщава за пътя в изкуството: \"Покрай галерията съм забелязал, че онези, които не гледат комерсиално, ще останат в изкуството. Авторите, които работят за себе си, в добрия смисъл на думата, са на по-правилния път.\" \n    \n \t\n", "date": "2018.06.28", "title": "Георги Маринов показва скулптура в галерия \"Българи\" по повод юбилея си"}
{"url": "http://www.duma.bg/node/169911", "text": "САЩ ще увеличат ангажимента си на Западните Балкани. Това каза пред Сената американският помощник държавен секретар Уес Мичъл, предаде Радио Гласът на Америка. \nПодкрепихме лидери, които са визионери - Зоран Заев в Македония и Алексис Ципрас в Гърция, при постигането на историческия Договор за разрешаване на спора за името, подчерта Мичъл и изрази загриженост от протестите в Македония и Гърция. \n\"Загрижен съм от протестите и потенциалната руска намеса. Подобно нещо видяхме в Черна гора. Руските представители отправяха закани и според мен има вероятност руснаците да се намесят. Работим за укрепването на македонските институции. Имаме силно сътрудничество в сектора на сигурността. Руските методи са ни известни. Очакваме формалните процедури по договора да приключат и в Гърция, и в Македония. След това НАТО ще покани Република Северна Македония по време на срещата на върха през месец юли\", подчерта Мичъл. \nАмериканският дипломат съобщи, че САЩ работят за превръщането на Гърция в \"стълб на стабилността в Средиземноморието и на Западните Балкани\". \n\"Европа отново е арена на сериозни стратегически състезания и е подложена на натиск от различни страни. Русия и Китай искат да пречупят Запада. Русия иска да го разедини, а Китай да го изстиска. Те са особено агресивни в Централна и Източна Европа. Наш основен приоритет е да предотвратим руската агресия. През последните години реваншисткият Кремъл се опита да промени границите, чрез заплахи и атаки над съседите, започна дезинформационна и кибер кампания срещу Запада, включително и разполагане на военни сили по западните граници\", каза Мичъл. \nСАЩ искат добри отношения с Русия, но това ще стане, само когато Москва промени агресивното си поведение, каза още Уес Мичъл. \nМеждувременно Съединените щати заплашиха Турция, че няма да получи американските бомбардировачи Ф-35 от пето поколение, ако Анкара закупи от Москва ПВО комплекса С-400 , съобщи АП. Агенцията се позовава отново на изявление на помощник-държавния секретар по европейските и евроазиатските въпроси Уес Мичъл. \nВашингтон многократно е твърдял, че закупуването от Турция на С-400 от Русия не е в съответствие с интересите на НАТО. \nОт своя страна руският президент Владимир Путин при последната си визита в Анкара обеща на турския си колега Реджеп Тайип Ердоган, че Москва е решила да ускори доставката на С-400 за Анкара. А по време на реч в Анкара на 9 април Ердоган увери, че Турция няма да откаже да закупи тези оръжия от Русия.   \n \t\n", "date": "2018.06.28", "title": " Вашингтон увеличава намесата на Балканите "}
