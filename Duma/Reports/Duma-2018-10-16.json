{"url": "http://www.duma.bg/node/177143", "text": "Европейският съюз планира да разреши държавна помощ за проучвания, свързани с електрически батерии, и да предложи милиони евро съфинансиране за компании, които могат да построят гигантски фабрики, подобни на фабриката на Tesla в Невада, съобщи \"Файненшъл таймс\". Към момента в ЕС има притеснения, че европейската автоиндустрия, в която са заети 13 милиона души, може да изостане в надпреварата за производство на електромобили заради зависимостта им от внос на батерии от Азия. Ние сме наясно, че бъдещето е електрическо и ние просто трябва да постигнем тези технологии (за производство на батерии), каза Марош Шефчович, зам.-председател на Европейската комисия. \"Не може да развивате нови модели или висококачествени автомобили, ако не усвоите уменията, иновациите и научните изследвания, свързани с батериите\", допълни той. ЕС притежава едва 4% от световния капацитет в производството на батерии, докато Азия държи 80%, а САЩ - 15%. Според Шефчович в ЕС има четири групи, които планират да изградят свои гигафабрики.Страните членки на ЕС ще могат да финансират 100 процента от изследванията при изискване това да са трансгранични проекти. Фондът \"Хоризонт 2020\" притежава 200 млн. евро, които са на разположение за проекти, свързани с електрически батерии, и още 800 млн. евро по линия на регионалните фондове.  \n    \n \t\n", "date": "2018.10.16", "title": " ЕС ще инвестира във фабрики автомобилни батерии"}
{"url": "http://www.duma.bg/node/177146", "text": "След като през август на годишна база инфлацията в България достигна 3,5% - невиждано ниво от 2013 г., данните за септември надхвърлят този 5-годишен максимум. Така годишната инфлация за септември спрямо същия месец на 2017 г. е рекордна - 3,6%, показват данните на Националния статистически институт (НСИ). Увеличението - най-голямото за последните години, е основно заради цените на храните, при които инфлацията достига 3,2 на сто.  \nСтатистическият институт отчита повишение на потребителските цени за месец септември с 0,3%. Инфлацията от началото на годината пък е измерена на 2,1%. \nНа месечна база хранителните продукти и безалкохолните напитки са се увеличили средно с 1,5%. През септември НСИ отчита поскъпване при цените на брашното и хляба съответно с 3,7% и 4,6 на сто. Най-много през месеца са поскъпнали доматите - с 31%, чушките - със 7,5%, зеленият фасул, тиквичките и патладжаните - средно с 6,6%. Цената на изварата се е повишила с 1,3 на сто, на газираните напитки - също с 1,3%, с около 1% са поскъпнали кашкавалът, кафето и ракията. \nНай-голямо намаление на цените НСИ отчита при ябълките - с 11,5%, зелето - с 11,1%, морковите и червеното цвекло - с 8,3%, и гроздето - със 7,9 на сто. Маргаринът е поевтинял през месеца с 2,3%, лещата - с 1,1%.  \nУвеличение при нехранителните стоки и услугите е регистрирано на газа пропан-бутан за ЛТС - с 3,3%, дървата за отопление - с 1,8%, дизеловото гориво - с 1,1%, автомобилния бензин А95H - с 1,1%, също и на бензина А98Н с 1%. Поскъпнали са цените в кината и театрите - с 4,4%, книгите - с 4,7%, вестниците и списанията - средно с 4,1%, и висшето образование - с 2,2%. \nНамаление има при цените на пакетните услуги за почивка и туристически пътувания - с 14%, при пътническия въздушен транспорт - с 5%, телевизори, обувките. Цените на телевизорите са намалели с 3,5 на сто, а на обувките - с 1,1%.  \nМалко по-рано през месеца и Министерството на финансите ревизира очакванията си за инфлация в посока нагоре. Според новата есенна макроикономическа прогноза се очакват 2,7% и 3% съответно през 2018 и 2019 г., докато в пролетната прогноза се очакваше 1,8% за тази и 2% повишение на ценовото равнище през следващата година. \n    \n \t\n", "date": "2018.10.16", "title": "Рекордна инфлация удари държавата "}
{"url": "http://www.duma.bg/node/177144", "text": "Изграждането на Единната система за туристическа информация (ЕСТИ), документите за изграждането на която бяха подготвени още от бившия заместник-министър, отговарящ за туризма - Бранимир Ботев, и която трябва да свърже компютрите на хотелите с НАП и данъчните, най-вероятно ще заработи тестово от декември или от януари догодина. Това стана ясно вчера от думите на министъра на туризма Николина Ангелкова. Целта на системата е приходите от нощувки да се отчитат точно. Големият проблем е как се управлява българският туризъм и къде изчезват милиардите, заяви в края на август Ботев. По неговите думи четвърта година не се въвежда системата ЕСТИ. Тя беше готова за внедряване, коментира той. \nПредставители на туристическия бизнес предлагат средствата за национална туристическа за 2019 г. да бъдат около 32 млн. лева спрямо сегашните 14 млн. лева с промяна на начина на формиране на бюджета за такава дейност. Това стана ясно от думите на изпълнителния директор на Националния борд по туризъм Поли Карастоянова. Тя съобщи, че организацията, подкрепена от ръководствата на КРИБ, АИКБ, БСК, Българския съюз по балнеология и СПА туризъм, Сдружение \"Произведено в България\", ще депозират писма по този въпрос до премиера, вицепремиера по икономическа политика, министрите на туризма и на финансите, както и председателите на двете ресорни парламентарни комисии. В него се предлага приходите в сектора, които за 2017 г. по официалната статистика са 6,9 млрд. лева, да се вземат като основна база, на която 0,5 на сто (32 млн. лева) да бъдат отделени за реклама през следваща година с възможност този процент постепенно да нарасне до 1%. \nМинистър Ангелкова съобщи, че за трите летни месеца над 4,480 млн. са били чуждестранните туристи в България, което е ръст спрямо същия период на предходната година от 3,6 на сто. Приходите през юни и юли са 1,2 млрд. евро, или 8,1 на сто ръст. На първо място са посещенията на румънски граждани, следвани от тези от Германия, Гърция, Русия, Турция, Чехия, Полша, Израел. За периода януари - юли над 2 млрд. евро са приходите от международен туризъм, или над 8,6 на сто повече спрямо аналогичния период на предходната година, коментира министърът.\n   \n \t\n", "date": "2018.10.16", "title": "През декември ще тестват системата ЕСТИ"}
{"url": "http://www.duma.bg/node/177145", "text": "Не очаквам да има забавяне в строителството на тунел \"Железница\" на автомагистрала \"Струма\". Смятам да приключим процедурата в законовите срокове и да имаме избран изпълнител, така че да стартираме важния проект. Има избран изпълнител, има обжалване на процедурата в КЗК, а след отказа на \"Джи Пи груп\" да сключи договор за изпълнение, процедурата по избор на изпълнител се удължава. Това коментира вчера министърът на регионалното развитие Петя Аврамова в Благоевград. \nМинистър Аврамова каза, че за следващата година приоритет ще са пътищата в лошо състояние. \"АПИ прави пълен преглед на пътищата. Третокласната мрежа е в най-тежко състояние. 25% от пътищата в страната имат проблеми\", обясни Аврамова. \nАврамова съобщи, че предстои подписване на меморандум за разбирателство между Министерството на регионалното развитие и благоустройството на България и Министерството на местното самоуправление на Македония. Той ще бъде подписан в нашата съседка, като датата ще бъде уточнена допълнително.   \n \t\n", "date": "2018.10.16", "title": " Удължава се процедурата за изпълнител на тунел \"Железница\""}
{"url": "http://www.duma.bg/node/177140", "text": "Малки, средни и микропредприятия вече може да кандидатстват за ваучерната схема на стойност над 1,5 млн. лева за предоставяне на услуги за емитиране на ценни книжа на капиталовия пазар. Това е съобщил заместник-министърът на икономиката Лъчезар Борисов, цитиран от икономическото ведомство. Той съобщи, че очакванията са да се възползват поне 30 компании, а стойността на предоставяния ваучер е 50 хил. лева, като това ще доведе до мобилизирането на допълнителни 15 млн. лева, или активиране на 10 пъти повече средства от вложения публичен ресурс. \nПреди да кандидатстват, фирмите трябва да проведат процедура за избор на изпълнител с публична покана по реда на постановление на Министерския съвет 160 от 1 юли от 2016 г., с която да изберат борсов посредник и да подпишат с него договор. Компаниите имат срок девет месеца за набиране на капитала на борсата, като трябва да съберат поне 500 хил. лева, за да бъде процедурата обявена за успешна. Оценката за допустимост ще е със срок десет дни. Документи може да подават за срок от 24 месеца, като могат да участват малки, средни и микропредприятия. Ако схемата се развива успешно, има още 2,4 млн. лева, които ще бъдат отпуснати по същата схема.   \n \t\n", "date": "2018.10.16", "title": " Малки фирми могат да кандидатстват за ваучери за излизане на борсата"}
{"url": "http://www.duma.bg/node/177158", "text": "След като през август на годишна база инфлацията в България достигна 3,5% - невиждано ниво от 2013 г., данните за септември надхвърлят този  . Така годишната инфлация за септември спрямо същия месец на 2017-а е рекордна - 3,6%, показват данните на НСИ. Увеличението - най-голямото за последните години, е основно заради цените на храните, при които поскъпването достига средно 3,2 на сто. Друга причина за инфлацията са цените на горивата и някои услуги. \nНСИ отчита само за септември поскъпване на брашното и хляба съответно с 3,7% и 4,6 на сто. Пропан-бутанът се е повишил с 3,3%, дървата за отопление - с 1,8%, дизеловото гориво, бензините А95H и А98Н също са поскъпнали.     \n \t\n", "date": "2018.10.16", "title": "Рекордна инфлация удари държавата  "}
{"url": "http://www.duma.bg/node/177155", "text": "Блокада на пътя между Радуил и Боровец спря движението в района на зимния курорт за два часа вчера сутринта. Местните хора протестираха заради състоянието на шосето, което свързва магистралите \"Тракия\" и \"Струма\". В критичния участък има около десет опасни свлачища, а покрай тях всеки ден преминават стотици автобуси с туристи, пътуващи към Боровец. Недоволните са на път да поставят и рекорд за най-много протести, свързани с големия брой свлачища. \nХората са получили обещания от шефа на АПИ, които обаче не са били изпълнени. Свлачищата продължават да се увеличават, защото няма кой да изчисти каналите и да оправи водостоците. Според местните блокадата и протестите са единственият начин исканията им да бъдат изпълнени. От АПИ уточниха, че индикативната стойност на този проект, който включва укрепване на тези свлачища, е около 1,2 млн. лева.   \n \t\n", "date": "2018.10.16", "title": " Блокираха пътя между Радуил и Боровец заради свлачища"}
{"url": "http://www.duma.bg/node/177153", "text": "Вотът за недоверие към правителството заради провала в системата на здравеопазването бе внесен вчера в деловодството на парламента. \"С този вот искаме оставката на правителството на ГЕРБ и \"Обединените патриоти\" заради това, че не желае и не може да се справи с катастрофалното състояние на здравеопазването. Най-логичният изход е неговата оставка\", обясни Корнелия Нинова при депозирането на мотивите в НС вчера. Лидерът на БСП подчерта, че стотици хиляди български граждани не могат да се лекуват, защото нямат достъп до лекар, болница или защото нямат пари да платят лечението си.  \n\"Изрядните платци на здравните осигуровки трябва да доплащат, когато отидат да се лекуват, а това е противоконституционно. Лекарствата се изнасят от България, а българите са принудени да ги купуват по-евтино от съседни и по-далечни европейски страни. Лекари и медицински сестри напускат системата и страната. Въпросът с кадрите добива катастрофални размери\", обобщи Нинова. Според нея най-неизрядният платец на здравни осигуровки в държавата е правителството. \"Не изпълнява задължението си да плаща за деца, пенсионери и администрацията. Все още не са върнати онези 1,5 млрд. лв., които първото правителство на ГЕРБ взе от НЗОК и ги прехвърли в общия бюджет, въпреки решението на Конституционния съд, че това е противозаконно\", припомни лидерът на БСП.  \nНинова бе категорична, че нито сегашното състояние на здравеопазването, нито управлението на ГЕРБ и ОП са безалтернативни. \"Алтернатива има и тя е представена в нашите мотиви, подсилена със становища на пациентските организации, лекарския съюз, общопрактикуващите лекари, общинските болници, както и във \"Визия за България\", настоя тя. \nЛидерът на социалистите се възмути, че вместо да се заемат с истинските проблеми в здравеопазването и държавата да започне да плаща дължимите от нея здравни осигуровки, управляващите искат да натоварят работещите българи с допълнителна здравна застраховка от 12 лв. Проведохме много срещи с браншови организации и за тях, както и за нас, това е абсолютно неприемливо, обяви Нинова след многобройните извънпарламентарни консултации с представители на здравната сфера. \n\"Политиката, провеждана от правителството на ГЕРБ и ОП в сферата на здравеопазването, не само, че не допринася за решаването на проблемите на българското здравеопазване, но и ги задълбочава. Тази политика може да бъде определена с две думи - хаотична и неадекватна\", гласи оценката на социалистите за случващото се в държавата. \nКакто ДУМА вече писа, основни лекарски организации изразиха публично недоволството си срещу здравните реформи, предлагани от ресорния министър Кирил Ананиев. \n\"Липсата на каквото и да е желание и способност да реформират страната ни в полза на гражданите е траен белег на всички управления на ГЕРБ. В третия им мандат те продължават по същия път - път, който облагодетелства няколко за сметка на всички останали. Предложените промени в сферата на здравеопазването заплашват допълнително да натоварят финансово българските граждани, като предварително е ясно, че това с нищо няма да подобри пороците на системата. Напротив ще ги задълбочи. Политическата санкцията за подобно действие може да бъде само една - оставка на кабинета\", категорични са от БСП. \n - Неефективно функционираща здравна система - Увеличаване в пъти на разходите за здраве и постоянно влошаване на здравните показатели - Сгрешена лекарствена политика - Трайна тенденция за дискриминация на пациентите по финансов признак - Критични нива на задълженията на държавните и общинските лечебни заведения към доставчици на медицински услуги, лекарства и медицински изделия в страната и чужбина - Незаплащане от страна на държавата на пълния размер на здравната вноска за деца, пенсионери и държавни служители - По време на правителството на Борисов 1 финансовият министър Симеон Дянков незаконосъобразно пренасочи 1,5 млрд. лв. от здравните осигуровки на българските граждани към държавния бюджет. Въпреки решението на Конституционния съд и до днес тези средства не са възстановени в бюджета на НЗОК.  - Неефективна извънболнична и спешна медицинска помощ в здравеопазването - Липса на достойно заплащане на труда на огромен брой лекари, сестри, лаборанти и др. в държавните и общински лечебни заведения. Кадрова криза, заплашваща в близко време да се превърне в кадрова катастрофа - Рязко намаляване на значимостта на държавните структури, имащи отношение към Националната сигурност в здравеопазването     \n \t\n", "date": "2018.10.16", "title": "БСП внесе вота на недоверие "}
{"url": "http://www.duma.bg/node/177154", "text": "За последните две седмици са починали трима българи, чакащи за белодробна трансплантация. Страната ни има отказ от абсолютно всички европейски клиники, които са в състояние да трансплантират българските пациенти, съобщи новият директор на Изпълнителната агенция по трансплантация д-р Михаил Христов. Единствената надежда е екип от чужди специалисти да пристигне на място и да спаси българите. \n15 души чакат за трансплантация на бял дроб към момента. Само преди две седмици те са били 18, но трима не се успели да дочакат, обясни д-р Христов, който от месец е начело на Изпълнителната агенция по трансплантация. \nОказа се, че преговорите с германската клиника в Есен, която бе надеждата за белодробно болните у нас, по думите на Христов \"са замрели\". Няма и друга европейска клиника, която да е откликнала за покана за преговори от наша страна. \nДУМА припомня, че проблемите започват през май 2017 г., когато е прекратен договорът с клиника във Виена. Новият директор обясни, че освен с България, австрийската клиника е прекратила договора си и с Румъния, която също е поставена в нашата ситуация. Задачата, която Христов си е поставил, е до седмица да има подписан договор с екип чуждестранни лекари, които при наличие на донор да пристигнат и да извършат трансплантацията в столична болница. Според здравните власти това е единствената надежда, чакащите за белодробна трансплантация да бъдат спасени.   \n \t\n", "date": "2018.10.16", "title": "Трима починали, чакайки белодробна трансплантация"}
{"url": "http://www.duma.bg/node/177147", "text": "Ако през 2016 г. няма трудоспособно население в 20% от селищата в България, до 2030 г. този показател ща нарасне до 40 на сто. Ако през 2016 г. 23% от територията на България има гъстота на населението под 10 души на кв. км, през 2030 г. тази площ ще стане 60% и ще се превърне в демографска пустиня. През 2030 г. жителите в половината от населените места у нас ще паднат с над 60 процента. Тези и други тревожни данни бяха представени на проведения вчера семинар \"Демографската криза в България - реалности, проблеми и решения\", организиран в централата на БСП от Фондация \"Солидарно общество\" и Фондация \"Фридрих Еберт\". Данните са от изследването за българската демография на доц. д-р Надежда Илиева от БАН и доц. д-р Георги Бърдаров от Софийския университет, които представиха още данни за демографската катастрофа и възможните решения.  \nПроф. д-р Емилия Масларова изтъкна гето раждаемостта и превръщането й в бизнес при ромите. Според Проф. Михаил Мирчев има проекти за създаването на ислямски анклави в България, а в страната ни протича цивилизационен разлом. По думите му 1% от населението има доходи от над 10 000 лв. месечно и 2% притежават 40% от националното богатство. Средната класа е едва 15%, докато работещите бедни са цели 45%, а 20% са работническата класа. Бившият министър Костадин Паскалев и бившият зам.-министър на образованието Иван Кръстев се спряха на недостатъците на регионалната политика и образованието като демографски фактори. На семинара се говори и за необходимостта от трайно съгласие между политическите сили и в обществото като условие за преодоляване на катастрофата. Според доц. Георги Бърдаров другите мерки са задържане на младите с доходи от 2000-3000 лева месечно, привличане на българи отвън, образование и социална сигурност. Семинарът е част от подготовката за голямата конференция по проблема, планирана за края на месеца.   \n \t\n", "date": "2018.10.16", "title": "Учени дискутират демографската катастрофа"}
{"url": "http://www.duma.bg/node/177109", "text": "Приятните хора с благ характер получават по-ниски възнаграждения от колегите си и са по-склонни да изпаднат във фалит, установиха британски учени, цитирани от \"Мейл он сънди\". Това ги поставя в неизгодно положение в редица финансови ситуации. Благите люде не са дефаворизирани заради доверчивостта си и факта, че могат лесно да бъдат манипулирани. Те просто по природа не се съсредоточават върху финансовите облаги и отдават по-малко значение на парите. \nИзследването е проведено от Сандра Мац от Бизнес училището на окръг Колумбия в сътрудничество с проф. Джо Гладстон от лондонския Юнивърсити колидж. Те са анализирали мета данни, получени от 3 млн. души. Учените стигнали до извода, че приятните хора по принцип отдават по-малко значение на парите и поради тази причина доста често ги управляват зле. Но не всяка блага натура е подложена на един и същ финансов риск. \nНай-драстичните случаи са наблюдавани при добряци с ниски доходи. Учените с изненада открили, че дори когато приятните и благи черти на един човек са разкрити още през детството му, финансовият риск се проявява и на по-късен етап от живота му.   \n \t\n", "date": "2018.10.16", "title": "Хората с благ характер са по-склонни към фалит"}
{"url": "http://www.duma.bg/node/177157", "text": "Търговският регистър отново може да спре, заплаха този път се оказва изчерпването на свободната памет в сървърите на Агенцията по вписванията (АВ). Предупреждението за заплахата прозира от мотивите, с които ведомството обявява обществена поръчка за закупуването на допълнителна памет. АВ е планирала да даде 190 хил. лв. без ДДС, с които да си купи 120 терабайта памет. Поради спешната необходимост от базата данни агенцията се е спряла на процедура по директно договаряне. Четири фирми са получили покани за участие - \"Сиенсис\" АД, \"ССАРМ\" ЕООД, \"Парафлоу Комуникейшънс\" ООД и \"Телелинк бизнес сървисис\" ЕАД. \n\"Към момента вследствие на седмичните архивни и резервни копия, както и заради реализацията на проекти, свързани с надграждането както на Търговския регистър, така и на Имотния регистър, съществуващото свободно физическо дисково пространство намалява с около 1,5 терабайта на ден. Това означава, че в рамките на около 20 календарни дни дисковото пространство в ИЦ (Информационния център) ще свърши, а в РИЦ (Резервния информационен център) това ще се случи в рамките на около 14 календарни дни. Това ще доведе до спиране на базите данни на регистрите и спирането на функционалностите, предоставяни от регистрите, както и спиране на работата на цялата ИТ инфраструктура на агенцията\", предупреждават от АВ в мотивите за поръчката. \nСтава ясно, че в момента в масивите за съхранение на данни на АВ има приблизително около 30 терабайта свободно физическо дисково пространство в ИЦ и 20 терабайта в РИЦ, което е крайно недостатъчно. Според АВ заради седмичните архивни и резервни копия, както и заради реализацията на проекти, свързани с надграждането на Търговския и Имотния регистър, съществуващото свободно дисково пространство намалява с около 1,5 терабайта на ден. \nИма и забрана да се заличават каквито и да било записи от информационните системи до приключване на проверки от компетентните държавни органи. Това допълнително блокирало още 80 терабайта. \n\"В случая е необходимо специално да се подчертае, че спешната потребност от допълнително дисково пространство не е резултат от действия и бездействия на възложителя и не може да му бъде вменено във вина. Това се потвърждава от обективния факт, че към датата на първия срив на дисковите масиви той не е могъл и не е бил длъжен да знае, че такова събитие от изключителен характер предстои, респективно, че същото ще наложи спешно възлагане на поръчка за осигуряване на допълнително дисково пространство. Като потвърждение на това, че възложителят е положил дължима грижа да се подсигури срещу евентуални проблеми с поддържаните от него регистри, могат да се посочат и проведените от него процедури за възлагане на обществени поръчки\", опитват да защитят кадрите си от АВ. \nДУМА припомня, че в началото на август Търговският регистър блокира напълно заради дефектиране на четири диска. Близо три седмици системата не работеше. След скандала шефката на Агенцията по вписванията Зорница Даскалова бе сменена от Габриела Козарева. \nБСП отправи поредица от въпроси - какво е причинило срива на Търговския регистър, поддържа ли се системата и какви мерки ще бъдат взети оттук нататък. Oсвен оставката на Даскалова социалистите искаха отстраняването и на правосъдния министър Цецка Цачева, защото е била запозната отдавна с неадекватността в управлението на АВ и не е взела мерки. Тогава премиерът увери, че бил мобилизиран целият наличен капацитет, а ДАНС и ГДБОП също помагали. До 31 август всички институции трябваше да дадат разработени и прилагани процедури за създаване на резервни копия на критични данни. За 30 септември бе планувано да е  готово хранилището в държавния хибриден облак. Предвиждаше се и увеличаване на персоналния капацитет на единната електронна система.   \n \t\n", "date": "2018.10.16", "title": " Нов срив заплашва Търговския регистър "}
{"url": "http://www.duma.bg/node/177152", "text": "Предложенията на БСП за реформи в здравния сектор са реална алтернатива на неработещия модел, а не само кърпежи на парче. Това коментира председателят на Българския лекарски съюз д-р Иван Маджаров след среща с ръководството на БСП. Разговорът с БЛС бе последният от поредицата срещи с представители на съсловието преди вота на недоверие, който левицата внесе в деловодството на НС. Дискутирахме както сегашното състояние на здравната система, така и нашите предложения за промени и за възможни решения на многото проблеми в сектора, уточни лидерът на БСП Корнелия Нинова на брифинг след срещата. \nД-р Маджаров оцени разговора като изключително полезен. Той изрази задоволство, че се търси мнението на всички, засегнати от здравната реформа, и че темата е получила широк обществен отзвук. От Българския лекарски съюз са споделили своите проблеми и своите предложения за възможни решения. Нито една реформа не може да се случи, без да се решат проблемите с кадрите в системата - лекари и медицински работници, коментира д-р Маджаров. Той обясни, че мотивите за вота не са разглеждани на срещата и отказа да дава политически оценки по темата. Обсъждани са били обаче алтернативните предложения на БСП за финансиране на системата, демонополизация на касата и достойно заплащане на лекарския труд. \nТрябва да е ясно, че БСП предлага алтернатива и тя е кардинално различна от това, което е правено през последните 15 години, обясни Корнелия Нинова. Тази оценка, която получихме и от БЛС, ни удовлетворява - не кърпим поредните дупки, а предлагаме радикална реформа, подчерта лидерът на БСП.     \n \t\n", "date": "2018.10.16", "title": "БСП предлага реална алтернатива, а не реформи на парче"}
{"url": "http://www.duma.bg/node/177148", "text": "Държавата ще отпусне средства, с които Столичната община да купи къщата на Пейо Яворов. В момента юристи и финансисти на общината и на Министерството на културата проверяват различни процедури, за да може покупката да е законосъобразна и максимално изгодна за общината и държавата. Това съобщи столичният кмет Йорданка Фандъкова и добави, че ще са нужни допълнителни средства, тъй като сградата има нужда от ремонт. \n\"Къщата е защитена. Тя е паметник на културата и никой нищо не може да прави там. За мен е важно там да има музей и тя да стане място за среща на поети и различни дебати. Ще направя всичко възможно това да се случи\", заяви Фандъкова. \nСпоред зам.-кмета на София Тодор Чобанов идеята е Националният литературен музей да стопанисва сградата в партньорство със Столичната община. Според него реституцията на подобни сгради не е трябвало да се случва, като по подобен начин се развивал въпросът и с къщата на Христо Смирненски. Тя е пред ремонт, но Чобанов се надява скоро сградата да бъде отворена. \nДУМА припомня, че заради дългове и неуредени спорове за имота къщата на Яворов е обявена за продан на цена от 1,6 млн. лева от частен съдебен изпълнител. Дотук се стига след неколкократна смяна на собствениците на сградата и неплатени заеми.   \n \t\n", "date": "2018.10.16", "title": " Държавата дава пари на София за къщата на Яворов"}
{"url": "http://www.duma.bg/node/177110", "text": "97 СУ \"Братя Миладинови\" в София замени звънеца с хита на Орлин Павлов \"Още малко\" от продукцията на bTV \"Скъпи наследници\". Според преподавателя по философски цикъл Мария Лазарова в политиката на школото основен принцип е, че ученикът е в центъра на събитията. Екипът осъзнава, че за да има качествено образование, е необходимо да се създаде позитивна атмосфера и за децата, и за учителите. Музиката говори сама и всеки може да преоткрие доброто в себе си, дори в мрачен ден. Малките реагират много положително на тази промяна и влизат в час, заредени с радост и добро настроение. Учителят по български език и литература Калина Тошева вижда в тази практика и отличен начин за популяризиране на качествената българска музика сред подрастващите. \nУчениците признават, че правят аналогия между класната стая и дома, в който са събрани всички техни приятели. Те се подготвят за час, пеейки и танцувайки, а дори и да се скарат, песента ги сплотява и се разбират много по-бързо. \"Още малко\" им дава сила и увереност, че винаги ще имат някой близък до себе си. Освен това музиката развива тяхното въображение, помага за концентрацията в час. \nТази практика се прилага от близо година с цел. До този момент функцията на звънеца за влизане в час са изпълнявали песента на Стефан Вълдобрев \"По-полека\" и \"Аз искам\" на \"Революция Z\".   \n \t\n", "date": "2018.10.16", "title": "\"Още малко\" на Орлин Павлов пускат вместо звънец в 97 СУ"}
{"url": "http://www.duma.bg/node/177111", "text": "Управителният съвет на Българската национална телевизия взе решение обществената медия да не участва в предстоящото издание на международния песенен конкурс \"Евровизия\", който ще се проведе в Тел Авив в средата на май 2019 г. Решението е част от мерките, които ръководството на БНТ предприе за оптимизиране на публичните разходи. \nПрез последните две години медията организира българското представяне в международния конкурс с подкрепата на партньори - продуцентски компании или професионални екипи, които участваха и във финансирането. Независимо от това, разходите за подготовката на българския участник, създаването и продуцирането на песен, сценичното представяне, производството на телевизионен клип и включване в събитията от програмата на конкурса, значително надхвърлят разумните разходи, които обществената телевизия би могла да си позволи, се посочва в официалното съобщение на БНТ. Освен преките разноски за подготовка на съответния представител, държавите участнички си поделят и част от разходите за самото провеждане на конкурса, които тази година са в размер на 5 300 000 евро. \nВ Европейския съюз за радио и телевизия членуват 73 компании от 56 държави в Европа, Северна Африка и Близкия изток. Всеки от обществените оператори взема своето независимо решение за участие в конкурса за всяко отделно издание.   \n \t\n", "date": "2018.10.16", "title": "БНТ се отказва от \"Евровизия\""}
{"url": "http://www.duma.bg/node/177112", "text": "На благотворителна вечер ще бъдат събирани средства в полза на националната програма \"Детско здраве - Пирогов\". Инициативата е на фондация \"Монако дриймс\" с президент Ана Иванова, която е носителка на титлата \"Мисис България 2008\". Националният ни отбор по волейбол също ще подкрепи каузата. Събитието ще се състои на 23 ноември от 19,30 ч. в ресторант \"Laila Cooking\" в София. \nАна Иванова е единствената българка, член на соцпартията на експрезидента Франсоа Оланд. Повече 10 години красавицата живее в чужбина, а нейната асоциация бе поканена за партньор на благотворителните инициативи на \"Ротари клуб Монако\". Освен на титлата \"Мисис България\", Ана Иванова е носителка на много награди за нейните социално ангажирани кампании - \"Мисис Дама на годината 2017\", \"Златно сърце 2014\" и др. Като президент на фондацията става първата българка, получила почетен медал от кмета на Монако.\n   \n \t\n", "date": "2018.10.16", "title": " Събират средства в полза на \"Детско здраве - Пирогов\" с благотворителна вечер"}
{"url": "http://www.duma.bg/node/177120", "text": "МЕЖДУНАРОДЕН ДЕН НА ПРЕХРАНАТА. Отбелязва се по решение на Организацията на ООН по прехрана и земеделие (ФАО) в деня на създаването й (16 октомври 1945 г.). ФАО ръководи международните усилия в борбата срещу глада. Мотото на организацията е изписано на емблемата й на латински - \"Fiat Panis\" (\"Нека има хляб\"). МЕЖДУНАРОДЕН ДЕН НА АНЕСТЕЗИОЛОГА. На този ден през 1846 г. в масачузетската обща болница в САЩ е дадена първата анестезия в света (етер). Тогава за първи път е направена хирургическа интервенция под анестезия от хирурга Уилям Мортан пред аудитория. Тя се смята за едно от най-големите открития в света, което спасява пациента от болката. ДЕН НА БЪЛГАРСКИТЕ ВОЕННОВЪЗДУШНИ СИЛИ. Тази дата е знаменателна не само за нашата, но и за световната авиация и въздухоплаване. На 16 октомври 1912 г. по време на Балканската война (1912-1913) за пръв път в реална бойна обстановка е осъществен полет за въздушно разузнаване и от борда на летателен апарат е употребено оръжие. Самолет \"Албатрос F-2\" с пилот поручик Радул Милков (1883-1962) и навигатор поручик Продан Таракчиев (1885-1957) извършва разузнавателен полет над Одринската крепост. След като оглеждат турските позиции, хвърлят две ръчни бомби над гара Караагач край Одрин. 1813 - ЗАПОЧВА БИТКАТА НА НАРОДИТЕ. Така е известно в историята най-мащабното сражение до началото на Първата световна война, състояло се на територията на Саксония, край Лайпциг. Битката между коалицията на Наполеон Бонапарт (Франция, Полша и Саксония) и Шестата коалиция (Русия, Австрия, Прусия и Швеция) завършва след три дни с поражение на Наполеон. На тази дата през 1853 г. Турция обявява война на Русия, известна като Кримска война, защото след намесата на Англия и Франция в подкрепа на Турция бойните действия се пренасят в района на Кримския полуостров. 1888 - РАЖДА СЕ ЮДЖИЙН О'НИЙЛ, АМЕРИКАНСКИ ПИСАТЕЛ И ДРАМАТУРГ (УМИРА 1953 Г.). Автор на 45 театрални творби. Четирикратен носител на \"Пулицър\". Нобелов лауреат за литература през 1936 г. Пиесите му са добре познати и често поставяни и в България - \"Злато\", \"Любов под брястовете\", \"Електра в черно\", \"Дългият път на деня към нощта\" и др. Много от тях са филмирани. 1902 - РАЖДА СЕ ФАНИ ПОПОВА-МУТАФОВА, ПИСАТЕЛКА (УМИРА 1977 Г.). Майсторка на българския исторически роман. Завършила консерватория (пиано) в Германия. Авторка на сборниците с разкази \"Жената с небесната рокля\", \"Жената на приятеля ми\", \"Велики сенки\"; на романите \"Дъщерята на Калояна\", \"Иван Асен II\", \"Боянският майстор\"; на историческата хроника \"Солунският чудотворец\"; на повестта \"Недялка Стаматова\"; на книгите \"Д-р П. Берон\", \"Йоан Асен\", \"Последният Асеневец\", \"Заветът на Левcки\" и др.   \n \t\n", "date": "2018.10.16", "title": "Датата"}
{"url": "http://www.duma.bg/node/177128", "text": "Румъния продължава да отчита високи нива на емиграция. Данните за 2017 г. показват, че един румънец напуска родината си на всеки три минути. \nОбщо 219 327 румънци са емигрирали през 2017 г., сочат данните на Националния статистически институт, цитиран от Edupedu.ro. Това се изразява в около 640 души на ден, или 24 души на час. \nПовечето от тези, които са решили да емигрират миналата година, а именно над 17%, са от възрастовата група 25-29 години, следвана от тези на възраст 20-24 години, с дял от 14,5%. \nСпоред доклад на Националната банка на Румъния почти 20% от румънците на възраст 20-64 години, основен капитал на пазара на труда, живеят в друга държава от ЕС през 2017 г. Процентът е най-високият от всички 28 държави членки на ЕС. Румъния е последвана от Литва, Хърватия, Португалия, Латвия и България, където процентът е 10% и 15%. \n    \n \t\n", "date": "2018.10.16", "title": "Все повече румънци емигрират"}
{"url": "http://www.duma.bg/node/177132", "text": "РПЦ провежда събор заради Украйна \nЛидерите на Руската православна църква ще проведат среща в беларуската столица Минск на фона на отцепването на украинската църква. Вселенският патриарх Вартоломей, който се разглежда като лидер на православния свят, на 11 октомври се съгласи да признае независимостта на Украинската православна църква. Решението е критикувано като \"катастрофа\" от Руската православна църква. По-рано говорител на руския патриарх Кирил предупреди, че руската църква ще приеме твърд отговор срещу решението на Вартоломей. \nЕвакуираха иранското посолство в Анкара \nПосолството на Иран в турската столица Анкара е било евакуирано, след като турските сили за сигурност са получили сигнал за евентуално самоубийствено бомбено нападение, съобщават турските медии. Според турските медии нападателят се намирал на територията на иранското посолство. Нетаняху се закани на ХАМАС заради границата \nИзраелският премиер Бенямин Нетаняху заплаши да нанесе \"много силни удари\" на ХАМАС след последните изблици на насилие по границата с Ивицата Газа, контролирана от ислямистката група. \"ХАМАС\" очевидно не е разбрала посланието - ако тези атаки не спрат, те ще бъдат спрени по друг начин под формата на много, много силни удари\", каза Нетаняху по време на седмичното заседание на кабинета.  Джихадистите в Идлиб нарушиха споразумението \nКрайният срок за изтегляне на всички бунтовнически групировки от буферната зона по границите на сирийската провинция Идлиб изтече без джихадистите да се изтеглят. Изтеглянето на всички джихадисти към вътрешността на провинцията и създаването на демилитаризирана зона беше второто и последно условие за изпълнението на руско-турското споразумение, което предотврати подготвяната от правителствените сили широкомащабна офанзива. \n \n    \n \t\n", "date": "2018.10.16", "title": "Кратки новини"}
{"url": "http://www.duma.bg/node/177129", "text": "Няма сделка по \"Брекзит\". Поне до сряда няма да има нови преговори с Великобритания. Това съобщи АП. Агенцията се позовава на информация от заседанието на 27-те посланици на страните членки на ЕС. \nДипломатите се събраха в неделя в Брюксел, за да обсъдят хода на преговорите с Великобритания. \n\"Днес разговаряхме с Доминик Рааб и британския преговарящ екип. Независимо от положените усилия, редица ключови въпроси, включително границата между Северна Ирландия и Ейре, все още стоят отворени\", написа представителят на ЕС Мишел Барние в туитър. Препъникамък е въпросът за границата между Ирландия и Северна Ирландия. \nВлиятелното издание \"Политико\" обаче разбуни духовете със съобщение за сделка. То се позова на пътуване до Брюксел на британския секретар по \"Брекзит\" Доминик Рааб. \nОчаква се в сряда лидерите на ЕС и Европейския парламент да обсъдят хода на преговорите и да направят оценка за постигнатия напредък. \nОт Лондон също признаха, че има напредък в преговорите с ЕС, но различията остават. Бившият външен министър на Обединеното кралство Борис Джонсън призова за съпротива срещу натиска, който Европейският съюз упражнява върху преговорите за \"Брекзит\" в статия, публикувана във вестник \"Дейли телеграф\". \"След повече от две години безмилостен натиск от страна на ЕС е време Великобритания да започне да се съпротивлява\", заяви бившият първи дипломат на Обединеното кралство.   \n \t\n", "date": "2018.10.16", "title": " Изостря ли се ситуацията на Балканите?   "}
{"url": "http://www.duma.bg/node/177130", "text": "Спането, където ти падне в Унгария е забранено от понеделник, след като влезе в сила законът за бездомните, приет от правителството на премиера Виктор Орбан и наречен \"жесток\" от критиците на мярката. \nИзменението на конституцията, одобрено от парламента в Будапеща на 20 юни, забрани \"обичайното пребиваване в общественото пространство\", с което нарушението се превръща в подлежащо на глоби. \nСега, когато полицията е оправомощена да премахне спящите по улиците и да премахва колибите, държавен служител заяви в четвъртък, че законът \"служи на интересите на обществото като цяло\". \nНеговата цел е \"да гарантира, че бездомните хора не се намират по улиците през нощта и гражданите могат да използват общественото пространство“ свободно и без проблеми, заяви пред репортери Атила Фулоп, държавен секретар по социалните въпроси. \nВ държавните подслони за бездомници има около 11 000 места, но според експерти най-малко 20 000 души са бездомни в цялата страна. \nОт правителството заявяват, че увеличават финансирането на подслони за бездомници, но международни организации и групи за защита на човешките права критикуват новия закон. През юни експертът по жилищно настаняване в ООН Лейлани Фарха го нарече \"жесток и несъвместим с международния закон за правата на човека\". \n\"Какво е това престъпление, което извършват (бездомни хора)? Просто се опитват да оцелеят\", каза Фарха в отворено писмо до правителството. \n    \n \t\n", "date": "2018.10.16", "title": "В Унгария вече е забранено да се спи на улицата"}
{"url": "http://www.duma.bg/node/177136", "text": "Пред българите и посетителите на столицата им София по-рано тази година беше разкрита ослепителна колекция на древно и модерно богатство. Националната галерия на страната, която се помещава в елегантен бивш кралски дворец, изложи 62 блестящи съкровища, датиращи от 1000 години преди Христа в изложбата \"Златното руно. Търсенето на аргонавтите\". \nКолекцията включва 16 експоната, които се показват за първи път, а досега са били съхранявани в добре охранявани помещения на фондация \"Тракия\" - създадена от мултимилионера Васил Божков. Изложбата придаде културен блясък на шестмесечното българско председателство на Съвета на ЕС, а може би и малко блясък към сенчестата репутация на Божков. \nОснована през 2004 г., фондация \"Тракия\" твърди, че финансира научни изследвания и подобрява достъпа до музеите и опазването на културното наследство, като същевременно се грижи за колекцията на своя основател, която включва над 3000 скъпоценни артефакти. \nВасил Божков се смята за най-богатия човек в България, а империята му, простираща се от строителството до хазартния бизнес, е изградена във времената на хаотичния и понякога кървав преход между комунизма и капитализма през 90-те. Със своята фондация магнатът, който има прякор \"Черепа\", се опитва да върне нещо на държавата, която е най-бедната и с най-голямо неравенство в ЕС. \nОколо 11 години след присъединяването на страната в ЕС \nголемите надежди за просперитет \nпо-солидна демокрация и повече социална справедливост са помрачени от официалните данни на Европейската статистическа служба (Евростат). \nБългария има най-ниската работна заплата в съюза (260 евро), най-ниските средни пенсии (190 евро) и най-ниската средна работна заплата (575 евро). Повече от 40% от българите живеят в риск от бедност и социално изключване - два пъти повече, например, от германците. \nОсвен това, докато средно в ЕС най-богатите 20% от населението са 5.2 пъти по-богати от най-бедните 20%, то в България разликата между 20-те процента на върха и тези на дъното е цели 8.2 пъти - без да се отчита недекларираното богатство. \n\"Има три български реалности. Хората със средни заплати не могат да живеят добър живот тук, като цените на храната, енергията и други неща са сравними с други места в Европа. След това имаме много малка средна класа, която живее в собствен балон, работи в старт-ъп или международни компании и живее в квартали на София, които са сравними с части от Берлин, например. Накрая имаме горния слой, който е отделен от всичко останало. Те имат фантастични коли и частни клубове, често припокриващи се със сенчест бизнес\", казва Даниел Кадик - директор на източноевропейския клон на Фондация \"Фридрих Науман\", базиран в София. \n\"Живеех в Берлин и никога не бях виждал \"Майбах\". В София вече съм виждал три\", добавя Кадик. \nИкономиката на страната расте с около 3.5%, но според Световната банка растежът трябва да бъде \"с поне 4% годишно в следващите 25 години, за да може България да достигне средните нива на доходи в ЕС\". \nБългария е начело на ЕС и когато става дума за един неизмерим показател - разпространението на \nкорупцията, която пресушава икономиката плаши чуждестранните инвестиции и продължава да държи хората в бедност. Според индекса на \"Трансперънси интернешънъл\" България е най-корумпираната страна в ЕС, класираща се на 71-во място заедно с Южна Африка и Вануату. \nСъщо толкова е притеснително проучването на ЕС от миналата година, според което само една четвърт от българите ще се доверят на полицията за жалба за корупция, а полицейските и митническите служители се смятат за държавните служители, които е най-вероятно да вземат подкуп. \nЕвропейският парламент оценява, че корупцията струва на България около 15% от БВП всяка година, а разпространението й обхваща всички аспекти на живота - от манипулирани търгове и непрозрачни договори за милиони евро до нуждата обикновените граждани да дават подкупи, за да се доберат до здравните и образователните системи и до тяхната Византийска бюрокрация. \nВсички тези проблеми, малки и големи, подхранват сивата икономика в България, която Международният валутен фонд (МВФ) оцени миналата година на 29.6% от БВП - най-големият дял в ЕС. \nРезултатът е осакатяващ цикъл на укриване на данъци и изтичане на капитали, изчерпани държавни средства, които трябва да финансират обществените услуги, и мрачно чувство за несправедливост, обида и недоверие към длъжностни лица и държавни институции. \nПроучване на ЕС от миналата година установи, че що се отнася до успех в живота, в България два пъти повече хора вярват, че \"да познаваш правилния човек\" е по-голям фактор от доброто образование. \nТова усещане, че играта е нагласена в полза на тези с връзките, и че бедността е перманентна, се забелязва и в демографската картина - младите хора напускат страната, двойките имат по-малко деца и населението бързо се срива. \nООН твърди, че България всъщност е най-бързо свиващата се нация в света, като сегашното й население от около 7 млн. жители се очаква да намалее до 5.4 млн. до 2050 година и до 3.9 млн. до края на века. България вече е загубила почти 2 милиона души \nот пика на населението от близо 9 милиона през 1989 г., разкривайки масовото и дългосрочно въздействие на прехода от комунизъм към капитализъм в Източна Европа - където осем други държави се очаква да претърпят спад на населението от повече от 15% до 2050 година. \nНай-високият процент на смъртност в ЕС, съчетан с едно от най-ниските нива на раждаемост в страната и емиграцията на десетки хиляди работници всяка година, оставят България в главоблъсканица как да финансира пенсиите и здравеопазването за застаряващото население. \nНе е изненадващо, че десетки хиляди българи търсят работа в чужбина всяка година, като Германия, Великобритания и Испания са предпочитаните дестинации, а това създава хроничен недостиг на персонал в здравните служби на страната, в училищата и в други големи сектори. \n\"Има места в страната, където няма лекар в радиус от 50 километра. В болницата трябва да си носите собствена тоалетна хартия и такива неща. Това е климат, в който много хора просто не искат да живеят повече\", казва Кадик. \nДокато младите специалисти напускат дома си в търсене на по-високи заплати, по-добри условия на труд и по-малко корумпирана среда, много българи дори не чакат дипломирането си, за да започнат да търсят възможности вън от страната. Около 17% от студентите са избрали чуждестранен университет а водещите учебни заведения в страната се опитват да запълнят стотици празни места през новата учебна година. \nСветлинката добри новини за хората, които се завръщат от чужбина, е, че ще намерят семеен дом, който да ги очаква. Около 84% от българите притежават мястото, където да живеят, в сравнение с 53% в Германия. \n\"Хората получават апартаментите, в които живеят при сриването на комунизма, и са щастливи да притежават домовете си, защото в противен случай просто не могат да си позволят жилището\", казва Кадик. \n\"Много българи, особено възрастните, разчитат на храна, отгледана на малък семеен парцел извън града. Семейната обвързаност тук е силна, а сред приятели и роднини има много обмен на малки услуги и взаимно подпомагане. И това е неизбежно поради липсата на добри услуги\".   \n \t\n", "date": "2018.10.16", "title": "Добре дошли в България, най-бързо изчезващата нация в света"}
{"url": "http://www.duma.bg/node/177122", "text": "По данни на Министерството на финансите в края на миналия месец бюджетният излишък достигна 2,7 млрд. лв., или 2,6% от БВП. Остават близо три месеца до края на годината, но без много усилия може да се прогнозира, че управляващите така ще натъкмят нещата, че подобен излишък ще има и тогава. Изобщо задава се поредното голямо харчене. По какви правила и принципи никой не знае, а по-скоро без липсата на такива. Вероятно за пореден път правителството ще влезе в ролята на старица, която хвърля пачки през балкона там, където й посочи телефонният измамник. Поредната крупна идея е да се построи едно \"стадионче\" за 100-ина милиона лева. Журналистите и те трябва да помогнат, като направят разследване необходимо ли е подобно съоръжение и къде трябва да се намира то. Фискален трик Правителството много добре оправдава поговорката \"хем вълкът сит, хем агнето цяло\". То успява да увеличава публичните разходи и едновременно с това приключва годината с излишък. Това е възможно благодарение на нереалистично високите прогнози за капиталовите разходи и тези за текуща издръжка. Изглежда това е новият фискален трик. Допреди 10 години управляващите подценяваха приходната част на бюджета, което им позволяваше да харчат безотчетно в края на годината, без това да влошава бюджетното салдо. Сега надценяват разходната част в бюджета, което позволява безконтролно прехвърляне на харчове от такива за инвестиции и издръжка към такива за заплати и социални разходи, без това да влошава бюджетното салдо, твърдят от Института за пазарна икономика. \nТипичен пример в това отношение бе прословутата програма за \"безплатно\" саниране. В края на миналата година министрите решиха да извадят от хазната 1 млрд. лева за покриването на разходите по нея. Това е вторият милиард, който отива за т.нар. Национална програма за енергийна ефективност. Първият вече бе похарчен по подобен начин - в самия край на 2016 г. кабинетът го извади от бюджетния излишък, без да е ясно къде точно ще отидат парите.  Схемата на финансиране на \"безплатното\" саниране е толкова непрозрачна и сложна, че Сметната палата отправи остри критики в свой доклад от тази година. Заради тези забележки, както и заради скандалите за прекомерно раздути разходи и некачествени ремонти,програмата бе замразена до създаване на нови механизми за харчене и контрол. \nЗа бюджетния излишък у нас може да се даде и друго определение, точно измислено от икономически анализатори - джобните пари на премиера. Според доц. Ангел Марчев регулярните бюджетни излишъци означават, че някой регулярно не оценява правилно възможностите на икономиката да генерира приходи за държавата. \"Подобряването на инвестиционния климат е набор от мерки, които включват съкращаването на администрацията и подобряването на данъчните условия\", обясни Марчев и посочи, че 2,7 млрд. лв. е излишъкът до края на септември, а 2,4 млрд. е събраният данък общ доход, което на практика го обезсмисля. В края на годината бюджетният излишък може да надмине 3 млрд. лев и пак ще изчезне незнайно къде, коментира председателят на синдиката \"Защита\" Красимир Митов. \nПрезидентът Румен Радев настоя, от своя страна,  бюджетният излишък да се харчи със санкцията на парламента. Откъде идва Големият въпрос обаче е откъде идва излишъкът - от икономическия растеж, от уменията на управляващите или е резултат на стъкмистика. Преди около година и половина на едно от заседанията на правителството Кирил Ананиев, сега здравен министър, а тогава зам.-министър на финансите, признава, че има известни проблеми с изпълнението на разходната част. По думите му те зависят, от една страна, със сезонността на извършване на тези разходи. Другата част са свързани със ситуацията, в която се намира изпълнението на разходите, свързани с усвояването на европейските средства. Според бившия финансов министър Христина Вучева бюджетният излишък се образува по една единствена причина - предвидените капиталови разходи не се правят. Подобно е мнението и на депутата от БСП Румен Гечев. Той твърди, че излишъкът е в резултат на спестени разходи. Проблемът има и друго обяснение. България вече реално се е превърнала в премиерска република, а парламентът е изпълнителна власт на изпълнителната власт. Когато се приема бюджетът за поредната година, никой от депутатите не се осмелява да пита за какво ще се харчи бюджетният излишък. Нещо повече, през последните десет години съществува пълна липса на контрол по целия път на бюджета. \nТози подход да се планират повече от 2 млрд. лв. по годишния бюджет за капиталови разходи и да се харчат едва 30% от парите, се повтаря през годините. Само 2010 и 2014 г. правят изключение - там сумите за резерв на правителството - 1 млрд. лв., и сумата за капиталовите разходи - също милиард, са разписани отделно, коментира проф. Вучева. \nСпоред нея държавният бюджет на България се управлява еднолично от премиера. Многобройни са примерите за извършвани ежедневно разходи, без да са предвидени и с дежурното обяснение, че се финансират от бюджетния излишък. При това вече не само финансовите експерти, но и политолози и всякакви други анализатори посочват, че бюджетният излишък е резултат не на повече приходи, а на манипулации при планирането и осъществяването на разходите. През лятото правителството даде 500 млн. лв. на Държавната консолидационна компания да ремонтира язовирите в страната. Още в началото на 2018 г. същата компания получи 120 млн. лева от бюджета, за да решава въпроси, свързани с екология, рекултивация и поддържане на хвостохранилища. Така с едно обикновено решение на министрите  половин милиард лева се прехвърлят в разпореждане на няколко души, които никой не познава. Не е ясно как ще се изразходва тази огромна сума, какъв ще е контролът и каква отговорност ще носят членовете на съвета на директорите на ДКК, които се отчитат само пред министъра на икономиката. Оставяме настрана въпроса, че ДКК бе създадена не да ремонтира язовири, а със съвсем друга цел - да събере в себе си останалите държавни дялове след приватизацията. Според практиката на страните от ЕС подобни действия на правителството се анализират в специални доклади на фискалния съвет, като докладите са предназначени за широката общественост. И България вече си има фискален съвет, но анализ и доклад няма. Наши и ваши А какво да кажем за парите, които се отпускат на общините от излишъка. С постановление от 7 август правителството отпусна близо 111 млн. лв. допълнителни трансфери към общините, както още 360 000 лв. за ремонт на варненския катедрален храм \"Успение Богородично\" и строеж на русенската църква \"Всех Святих\". Решението бе взето седмица по-рано от правителството чрез т.нар. процедура \"на вносител\", тоест министрите одобряват в аванс нещо, което не знаят какво е. Отново по доста съмнителен начин се отпускаха пари. Целият този цирк се разигра два пъти през последните 12 месеца, защото кабинетът Борисов 3 раздаде траншове по същия непрозрачен начин в средата и малко преди края на 2017 г. \nСто са българските общини, в които живеят над 2 млн. души, които за последната една година не са получили нито лев от това правителство. Това заяви по време на специално свикана по темата пресконференция зам.- председателят на БСП Кирил Добрев. Той отчете, че с министерски постановления правителството раздава пари на калпак, безотчетно. Добрев припомни, че БСП е втора политическа сила, а разпределението на средствата за общини на БСП е като за треторазрядна политическа сила. \nТака според сметките на БСП 360 млн. лв. са разпределени от това правителство с министерски постановления за по-малко от година. Лъвският пай, или 250 млн. лв., е раздаден на общини на ГЕРБ, 70 млн. на общини на ДПС и осем милиона на общини, управлявани от БСП. Добрев оцени като фрапантни и христоматийни следните примери: село с 200 души - получава 1 млн. лв. за асфалтиране; село с 2000 души - 3,5 млн. лв. за пречиствателна станция. Сред общините \"любимци\", които според Добрев не са пропуснати в раздаванията на средства, са Варна с 90 млн. лв. , Доспат, Харманли, Казанлък. \"В този тежък за ГЕРБ момент купува ли си правителството парламентарна подкрепа за новия политически сезон\", попита тогава Добрев. Опитваме ли се една година преди местните избори да купим изборите, пита още Добрев. \nТака например за област Видин, който масово се обявява за приоритет, са предвидени 200 хиляди лева. Донка Михайлова, заместник-председател на Националното сдружение на общините, заяви, че през 2017 г., ако средствата, раздадени чрез постановления на МС на всички български общини по един справедлив начин се беше случило, те щяха да удвоят капиталовата си субсидия, която влиза в българските общини. Ние сме силно разтревожени от субективизма при разпределянето на средствата от централния бюджет, заяви Михайлова. \nПо-рано по сходен начин се разпределяха средствата, от които поникнаха прословутите царските чешмички. Това всъщност е модел, по който парите на данъкоплатците вместо в обществени блага се превръщат във власт. А той утвърждава порочната практика, при която едновременно се купуват избори и се прахосват обществени средства. \n    \n \t\n", "date": "2018.10.16", "title": "Като телефонните измамници  "}
{"url": "http://www.duma.bg/node/177139", "text": "Анелия Клисарова е родена на 13 декември 1961 г. във Варна. Възпитаник е  на Медицинския университет в града, който завършва с награда \"Златен  Хипократ\" за отличен успех. Работи като ординатор в радиоизотопния  център на Катедрата по рентгенология и радиология на МУ-Варна. През 1989  г. е асистент, придобива и специалност по медицинска радиология.  Специализира в София, Мюнхен, Ерланген, Базел, Берн и Аарау. По време на  двата мандата на проф. Клисарова като ректор на МУ във Варна се  разкриват 2 нови факултета - по дентална медицина и по фармация, а през  2009 г. за първи път в Югоизточна Европа се въвежда изучаването на  морска медицина. \nДепутат е от БСП в 42-то и 44-то Народно събрание. Министър на образованието и науката през 2013-2014 г. \"Вотът на недоверие е за сегашното състояние на здравеопазването и за псевдореформата на управляващите\" - Проф. Клисарова, министърът на здравеопазването Кирил Ананиев предложи два варианта за промяна на модела на финансиране на здравната система. Кой от тях, според вас, е подходящия? \n- За мен и двата варианта са абсолютно неподходящи. Те показват само как ще бъдат събирани повече пари от хората, без да е ясно за какво ще се разходват те, как ще гарантират по-качествено обслужване или по-добър достъп на хората до здравни услуги. Това не е реформа. Няма промяна в клиничните пътеки, не се променя и начинът на контрол. Какво се получава - един път ще вземем 700 лв. за пътеката, после пациентът ще плати 15%. Това не е друго, освен начин да бъдат намалени хоспитализациите. Помислиха ли управляващите дали хората ще могат да платят 105 лв., в този случай за лечение в болница. По този начин няма да се намалят хоспитализациите. Ще се намалят, ако се дадат повече средства за доболничната помощ, без ограничения на направленията, за да могат хората да получат всички необходими процедури и изследвания за диагностициране на заболяването, без да е необходимо, както е сега, да влизат в болница. И още нещо: колко пъти хронично болни, на които се налага повече от веднъж да постъпят в болница, ще могат да си го позволят срещу 105 лв.?  \nИдеята за втория стълб, т.нар. задължително допълнително застраховане, е хората да трябва да плащат 12 лв. С тези пари в системата ще се съберат близо 1 млрд. лв. допълнително. Къде ще отидат тези пари - за клинични пътеки, за доболнична помощ, за повишаване качеството на обслужване? Нали като плащаме повече, би следвало и да получим повече. Но за това не се говори. Ще има и трети стълб - доброволно допълнително застраховане. Не е ясно прави ли се разлика между осигуряване и застраховане? Здравеопазването не е каско. Никой не обяснява как ще бъдат съвместявани осигуряването (за риск-б.р.) и застраховането (за щета). Нещо повече: никой не казва за какъв пакет медицински дейности ще отиват 8% осигуровка, за какъв - 12 лв. застраховка. Никой от нас няма как да знае след 5, 10 или 15 години от леща ли ще има нужда, от става ли, от сърдечна операция ли за 30 хил. лв. или от трансплантация. Щяло да има гаранционен фонд в случай, че някой застраховател фалира.  \nНикъде не става въпрос за качество на медицинските услуги, нито за удовлетвореност на пациента или медиците. Критерият за добра болница ще продължи ли да бъде болницата без задължения? \n- Смятате ли, че тристълбов модел би стабилизирал системата?      \n- Последното, което би направил този модел, е да вдъхва сигурност в здравната система. За мен предложеното дотук цели касата да няма дефицит, а държавата окончателно да абдикира от системата на здравеопазването. Категорично мисля, че в системата ще има още по-голям шум и още по-голямо недоволство и от пациентите, и от медиците. \n- Защо? \n- Защото човек, когато има нужда от здравна услуга, на всяка цена трябва да я получи в момента, трябва да има достъп до високоспециализираните дейности. Например т.нар. златен час за хората с инсулт или инфаркт - времето, в което може да се предприемат спешни действия, за да няма усложнения. От предлагания модела въобще не става ясно какво точно ще покрие болницата. Не знаем кое колко струва и за какво ще бъдем осигурени и за какво застраховани. \n- Тоест прогнозата ви е, че това не само, че няма да стабилизира системата, а напротив - още повече ще я дестабилизира. \n- Категорично ще я дестабилизира. За да можем да стабилизираме системата, трябва на първо място да направим електронното досие на пациента. Всеки ще знае какви изследвания са му направени, какво лечение му е проведено в доболничната и болничната помощ. В предложените от министър Ананиев варианти изобщо не става въпрос за доболничната помощ. А големите финансови средства трябва да отиват там. Непрекъснато се говори за свръххоспитализации, а не се прави нищо да се извадят от болничната помощ изследвания, за които човек трябва да лежи по клинична пътека няколко дни в болница или да се налага да отива там, защото направленията за изследвания са свършили. Освен това е необходим реален анализ и остойностяване на медицинските дейности.  \n- Да разбираме ли, че и сега парите в здравеопазването са достатъчни, но не са правилно разпределени?  \n- Не мога да кажа парите малко ли са, много ли са. И не знам дали някой може да каже, след като реално медицинските услуги не са остойностени. Те повечето са недофинансирани. Разбира се, има и някои, които са хиперфинансирани, но те са много малко. Анализи няма. И затова никой в момента не може да каже има ли недостиг на пари или не.  \n- Преди време министър Ананиев обеща в парламентарната комисия по здравеопазване да направи задълбочен анализ на кадрите в системата назад в годините, както и прогноза къде от какви кадри има нужда. Представен ли е?  \n- Не. Такъв анализ не е представен на депутатите. Няма и мерки за преодоляване на проблема с кадрите. Те, както и лечебните заведения, са неравномерно разпределени в страната. Няма промяна и в Наредбата за специализациите, нито предложения във връзка със Закона за висше образование, нито облекчен режим за медицинските сестри. Защото проблемът с медицинските сестри е още по-сериозен. Сестринският труд и трудът на професионалистите по здравни грижи изобщо не е остойностен. Това би било реална реформа. \nКадрите са ключът към качеството. И недостигът не е само заради заплатите. С години младите колеги чакат за специализация, дори за платена специализация. Накрая отиват в чужбина. В  Германия например специализантът получава общежитие за себе си и за семейството, квартира, дава му се право да специализира това, от което има нужда болницата, разбира се, с негово желание, получава пари и безплатен курс по немски език. После остава да работи в тази болница. Смятам, че това е добра философия. У нас трябва да бъде облекчена Наредбата за специализация, да има съответно договори, по които специализиралите ще останат да работят в тази болница - примерно толкова години, колкото са специализирали. Колегите, които работят в малки населени места, да могат да ходят на курсове за специализация, но да тече и трудовият им стаж. И когато през тези години има условия детето му да ходи на градина или училище, нещата може значително да се променят.   \n- Председателят на парламентарната комисия по здравеопазване Даниела Дариткова упрекна левицата, че вотът на недоверие е за намерения.  \n- Намерения?! Колко хора смятат, че сегашната здравна система е добра, гарантира качество, гарантира достъп, достатъчно грижи... Намерения?! Колко общински болници бяха закрити в периода 2010-2012 г., колко сега са пред фалит? Министър Ананиев бе обещал и стратегия за общинското здравеопазване, но и нея я няма. Има и областни болници пред фалит. Това са стратегически обекти не само за здраве, а за националната сигурност. В малките населени места няма аптеки. Какво е състоянието на спешните центрове? А на линейките? Всичко това намерения ли са или настоящото положение? \n- Тоест вотът ви не е за намерения, а за сегашното състояние? \n- Вотът е за сегашното състояние на здравеопазването и за псевдореформата, която управляващите предлагат. Откога слушаме за спешната помощ? Има европейски пари повече от 3 години, а няма линейки - обществената поръчка все се проваля, няма ремонтиран нито един спешен център. И това, и казаното по-горе, показва единствено безсилието на властта да се справи със съществуващите здравни проблеми в страната. С това, което предлагат като \"здравна реформа\", имат намерения да продължат сега съществуващото положение. Дори бих казала - да задълбочат хаоса в системата на здравеопазването за сметка на всички българи.     \n \t\n", "date": "2018.10.16", "title": "   Здравеопазването не е каско "}
{"url": "http://www.duma.bg/node/177114", "text": "София е домакин на 152-рото заседание на \"Евроимаж\" (15-19 октомври). Националният филмов център посреща в България около 70 делегати от близо 40 страни членки на фонда. Сред тях са изпълнителният директор на \"Евроимаж\" Роберто Ола и президентът на фонда Катрин Тротман. По време на заседанието се провеждат съвещания на различни работни групи. Най-важната част е концентрирана в заседанията на работната група за копродукции, която разглежда постъпилите проекти и определя кои от тях да бъдат предложени за финансиране. Само за първата половина на 2018 г. четири български проекта са спечелили от \"Евроимаж\" допълнително финансиране на стойност над 600 000 евро. От 1993 г. досега чрез \"Евроимаж\" са подкрепени повече от 80 български мажоритарни и миноритарни копродукции. НФЦ е домакин на фонда за трети път, след миналата среща преди 18 години в Пловдив.   \n \t\n", "date": "2018.10.16", "title": "\"Евроимаж\" заседава в София"}
{"url": "http://www.duma.bg/node/177116", "text": "Софийската филхармония под диригентството на Любомир Денев-син (на снимката) ще представи творби на съвременни български автори днес, 16 октомври, от 19 ч. В програмата са включени 3 световни премиери - \"Размисли\" на Симеон Венков, Концерт за обой и струнен оркестър на Димитър Наумов със солист Вълчан Вълчанов и \"Три еврейски танца за кларинет и оркестър\" на Кирил Ламбов със солист Борислав Йоцов. Премиерно за България е произведението на Николай Бадински \"Руините под София\". Концертът е част от тематичния цикъл \"RE: Novae Musicae\", в който Софийската филхармония се фокусира върху родните автори от най-ново време.     \n \t\n", "date": "2018.10.16", "title": "Четири музикални премиери в една вечер "}
{"url": "http://www.duma.bg/node/177115", "text": "Изложбата \"Сергей Рожин: В два акта\" (кураторка Снежана Кръстева) ще представи столичната \"One Monev Gallery\" (ул. \"Иван Вазов\" 14). Откриването на Акт І е на 17 октомври от 19 до 21 ч. и творбите ще може да се разгледат до 27 т.м., Акт ІІ започва на 31 октомври и ще продължи до 18 ноември. Сергей Рожин е роден през 1988 г. в дн. Екатеринбург, живее и работи в Москва. Има бакълаварска степен по инженерство от Уралския държавен университет. Неговият плодотворен и мултидисциплинарен подход е тясно свързан с продължителния му период на участие в театъра, словото и рап-музиката.   \n \t\n", "date": "2018.10.16", "title": " Изложба на Сергей Рожин"}
{"url": "http://www.duma.bg/node/177117", "text": "Световноизвестната оперна певица, сопраното Анна Томова-Синтова, пристигна в България, за да проведе своя четвърти академичен майсторски клас със студенти от Вокалния факултет на Националната музикална академия \"Проф. Панчо Владигеров\" (15-24 октомври). Студентите от академията отново имат уникалната възможност да работят с маестра Томова-Синтова и да получат от нея ценни съвети и препоръки. Входът за майсторския клас за слушатели е свободен (в концертната зала на НМА, начало 14 ч.). Концертът на участниците е на 24 октомври в същата зала от 18 ч. (бул. \"Евлоги и Христо Георгиеви\" 94). Съпровожда Академичният симфоничен оркестър под диригентството на проф. д-р Ивайло Кринчев, концертмайстор Жорж Паликарски.             \nПървият майсторски клас на Анна Томова-Синтова в НМА се състоя през 2009 г., вторият - 2011 г., третият - 2014 г. Прочутата оперна певица е Доктор хонорис кауза на Националната музикална академия \"Проф. Панчо Владигеров\" от 2001 г. Удостоена е от Виенската Щатсопера с титлата \"Камерзенгерин\".\n   \n \t\n", "date": "2018.10.16", "title": "Анна Томова-Синтова води майсторски клас в НМА"}
{"url": "http://www.duma.bg/node/177121", "text": "Държавните и общинските лагери, събирали стотици хиляди деца в планината или на морето в едно недалечно минало, бавно и тихо отиват в небитието. Рядко се чува за тях, още по-рядко се използват, но затова пък по-често се свързват с мизерни условия и липса на поддръжка. Около собствеността им има пълна или частична мъгла. Особено когато става въпрос за разположените по Черноморието сгради, които са по-ценни заради земята, отколкото заради самите постройки. Докато държавната или общинската собственост се руши и отива под сурдинка в частни ръце, родителите на ученици и деца от градините са принудени да плащат високи суми на частни туроператори, за да ходят децата им на морски или планински лагери.  \nНе на много хора е известно, че Столичната община също се води, поне на хартия, стопанин на немалко имущество в различни части на страната, което е било предназначено за младежки отдих и туризъм.  \nВ минало време защото на практика  такова нещо като работещи почивни бази няма. Нито пък се предвижда да има. Поне това става ясно от отговора на Столичната община на въпрос на председателя на групата на БСП в СОС Калоян Паргов за състоянието на собствеността, предназначена за ученически отдих.  \nВ момента така наречените ученически лагери се стопанисват от общинското дружество \"Софийски имоти\". То е правоприемник на друга общинска фирма - \"Галатея\", създадена през 2002 г., за да управлява както лагерите, така и други общински  имоти. При вливането правата върху недвижимостта на специализираното дружество минават в ръцете на \"Софийски имоти\". Става дума за 28 почивни бази и 3 хотела. На какво дередже са сега те? \nОт трите хотела общината инвестира само в един - \"Щъркелово гнездо\" на яз. \"Искър\". \"Софийски имоти\" е получило позволението на СОС да ремонтира базата със собствени средства. Вторият хотел - \"Галатея\" в Созопол, е отдаден под наем, а третият - \"Катерина\" в Балчик, е включен в годишния план за приватизация на Столичната агенция за приватизация.  \nСъдбата на ученическите почивни бази не е по-цветуща. Оказва се, че близо половината имоти са   \n  с неизяснена собственост \nСтранно е как 16 години от съществуването на специалната общинска фирма не са стигнали за издаване на актове за общинска собственост. Без такива са например лагерите в местността Зелин Мека край Благоевград, бази край Копривщица, в с. Бойковец, община Етрополе и една от най-емблематичните - \"Панагюрски колонии\" в Панагюрище. Те имат издадени удостоверения за данъчна оценка и тепърва предстои откриване на процедура за съставяне на акт за общинска собственост!  \nДруги две бази - в местността Юндола и в Пещера, които са на Столичната община, пък изобщо не са й били предадени досега. Три сгради на бивши лагери са разрушени, преди да се поемат от \"Галатея\" - в Бели Искър, Царево и Самоков.  \nПо най-лесния начин от общината са се справили с други пет лагера. Просто са ги продали чрез Столичната агенция за приватизация. През 2015 г. за 486 000 лева например е продадена на фирмата \"Асарел - Медет\" ученическата почивна база \"Средни гьол\" край Панагюрище. На тезгяха са били сложени и базите в с. Бързия, община Берковица, в с. Черни Осъм, \"Медет\" край Пирдоп и в кв. \"Сарафово\", Бургас, които също са  сменили собствениците си  \nпрез последните години. \nПовече яснота със статута, но не и с бъдещето, имат останалите шест имота в списъка с почивни бази на \"Софийски имоти\". Лагерът в Обзор и други два в Китен, например, са дадени под наем. За друга база в Обзор общината си е отбелязала, че се нуждае от ремонт. Бившите лагери в Берковица и Бяла пък са включени в тазгодишния списък за приватизиране на специализираната общинска агенция. От обява става ясно, че почивната база \"Ашиклар\" в Берковица на практика се състои от изоставени, полусрутени сгради. Целият имот има площ от 30 002 кв. метра. Обявената начална продажна цена е от 261 000 лева без ДДС. Търгът за нея ще е в края на ноември. Продава се също така и базата в Бяла, Варненско, която е с площ от 1751 кв. метра. Началната цена е 150 000 лева без ДДС, а търгът е след по-малко от месец. С други думи, отърваването от имоти, които изискват само инвестиции, но няма да носят печалби, се е превърнало в политика на Столичната община.   Социалната цена няма значение Цялата тази картина показва, че на практика вече не съществува такова нещо като столичен общински ученически отдих. Дори от \"Софийски имоти\" признават, че базата е остаряла и амортизирана и не просто са нужни средства за ремонт, а за опазване целостта на сградния фонд. За да станат годни и конкурентоспособни, лагерите изискват толкова много средства, че не си заслужава инвестирането. Затова дружеството не само не предвижда да отделя финанси, а политиката е в посока към отдаване под наем на бившите лагери.  \nИзяснявайки песимистичната картина на западналия общински ученически отдих, общинските съветници от БСП са решили да дадат предложения за съживяване поне на няколко от базите. Според съветника Калоян Паргов те могат да се обособят като места за зелени училища за столичните ученици. В момента за такъв вид обучение се използват хотели или спа центрове, в които почиват и много външни хора. Често възникват конфликти, случват се инциденти, които остават прикрити, а контролът от страна на учителите и другите придружители е труден, заяви Паргов. Според него една затворена среда е много по-подходяща за подготовка и занимания, както учебни, така и спортни. До този момент обаче   социалистите не са срещнали разбиране от кмета Йорданка Фандъкова, макар че тя е работила в тази система и знае какви са предимствата на този затворен тип комплекс за образователни нужди.  \nЛидерът на столичните социалисти припомня, че след 1989 г., и преобразуването на собствеността, лагерите, които бяха част от традицията в училищното образование и възпитание, изведнъж се оказаха ненужни. Столичното дружество \"Галатея\" уж ги стопанисваше и управляваше, но се оказа, че те са изоставени, неизползваеми, силно амортизирани, възмущава се общинският съветник.  \nИ така, докато от общината се кумят дали да предприемат нещо за реалното използване на ценните имоти, те се рушат и изчезват. А за деца и ученици остават само спомените по изгубеното през последните 20-30 години. Сред множеството изоставени или едва оцеляващи ученически лагери има не само общински, но и държавни. Те се стопанисват от дружеството \"Ученически отдих и спорт\" към Министерството на образованието и науката. То управлява около 160 бази, от които на практика работят едва десетина. По данни на МОН към 2005 г. само 65 сгради са били годни да се ползват. През миналата година в лагерите пък са били настанени близо 30 000 деца. Планът обаче е бил те да се ползват от 150 000 ученици, за което са били отпуснати 2 млн. лева. \nНаскоро националната гражданска инициатива \"Да върнем ученическите лагери на децата\" започна активна кампания за възраждането на този вид отдих под крилото на държавата. Само преди дни темата влезе в дневния ред на парламентарната комисия по взаимодействие с гражданските организации и жалбите на гражданите. При разговорите стана ясно, че работна група ще разгледа проблемите на детските лагери и след месец ще докладва пред образователната комисия.  \n    \n \t\n", "date": "2018.10.16", "title": "Детските лагери - изгубената кауза "}
{"url": "http://www.duma.bg/node/177118", "text": "Българското студио за 3D мапинг MP-Studio спечели първото място в специална категория \"Нека създадем по-добро бъдеще\" на един от най-големите фестивали за светлинно изкуство в света - Festival of Lights, в Берлин. Състезанието се проведе на емблематичната за берлинчани 368-метрова телевизионна кула в града. Българското шоу се класира за финал сред още 18 продукции от 7 държави, а след вот на публиката стана ясен и финалистът - създаденият от родните артисти спектакъл със заглавие \"Потокът\" (The Flow). \nТова е втората награда, която MP-Studio печели за свое произведение, красящо берлинската телевизионна кула - през 2016 г. те отново получават отличие за 3D мапинг шоу, проектирано на нея. Освен това, те са и първият победител в историята на фестивала, извоювайки си първото място за преобразяването на Бранденбургската врата година по-рано - през 2015 г. Заедно с тази, наградите, които българските артисти печелят по време на фестивала, стават три. \nВ дните между 5 и 14 октомври, като част от Фестивал на светлините, българите преобразиха с впечатляващи 3D мапинг проекции още две от най-известните сгради в германската столица - Бранденбургската врата и Германския исторически музей. Шоуто, което промени облика на Бранденбургската врата, превърна красивия монумент в портал, свързващ световните култури чрез музика, изкуство, архитектура и природа от целия свят. Пътешествието из цялата планета бе посветено на многоликостта Берлин, научи ДУМА от Лидия Малчева.   \n \t\n", "date": "2018.10.16", "title": "Български артисти - първи на Фестивал на светлините"}
{"url": "http://www.duma.bg/node/177119", "text": "Старозагорската опера гостува на сцената на Софийската опера и балет с мюзикъла за деца \"Машина на времето\" и балетните спектакли \"Нестинарка\", \"Делвата\" и \"Фантастичното дюкянче\". Трупата избира за своя гастрол в София едни от най-новите си и успешни постановки, които не присъстват в нито един репертоарен афиш у нас. Те ще бъдат представени за първи път в София, съвместно със Софийската опера, информира Сийка Лапачка, пиар експерт. \nГастролът започва днес, 16 октомври, от 14 ч. Детско-юношеската студия за опера и балет \"Маргаритки\" при Старозагорската опера ще представи най-новия си спектакъл \"Машина на времето\". Участват над 70 деца, както и солисти и артист-хористи. Сценарият, режисурата и хореографията са на Радост Младенова-Арабаджиева, която ръководи балета на \"Маргаритки\"-те. Музиката е написана от Маргарита Шоселова - ръководител на студията. А либретото - от поетесата Мая Дългъчева. В екипа участват още Теодора Джамбазова - художник на декора и костюмите, мултимедията е на Сергей Голубев, вокален педагог е Зорница Желязкова, консултант по актьорско майсторство е Деница Янакиева от ДКТ в Стара Загора, майстор на куклите - Живко Кънев.  \nБалетът на Старозагорската опера ще представи на 17 октомври от 19 ч. \"Нестинарка\" от Марин Големинов. Олеся Пантикина поставя култовата драма по оригиналната хореография на Маргарита Арнаудова. На този вариант се базира новата постановка на ДО Стара Загора. В главните роли ще се изявят Анелия Димитрова, Ромина Славова, Фиорди Лоха (Албания), Станко Танев и Ивайло Янев. В \"Нестинарка\" участва цялата многонационална балетна трупа на операта, в която танцуват артисти от България и чужбина. На 18 октомври от 19 ч. ще видим \"Делвата\" от Алфредо Казела и \"Фантастичното дюкянче\" по музика на Росини/Респиги. В главните роли са Александър Желев, Петя Вънева, Нанако Имаи, Томоки Ишиго и др. Във втората част предстои още една първа среща на софийската публика - с балета \"Фантастичното дюкянче\". Хореографията е на италианската примабалерина Алба Буонанди, а сценографията и костюмите - на Салваторе Русо. Участват Александър Желев, Ромина Славова, Фиорди Лоха, Анелия Димитрова, Томоки Ишиго, Петя Вънева, Харука Суга и др., цялата балетна трупа на Старозагорската опера, кордебалет на Софийската опера и деца от балетната школа \"Маша Илиева\".   \n \t\n", "date": "2018.10.16", "title": "Старозагорската опера гастролира в столицата "}
{"url": "http://www.duma.bg/node/177113", "text": "Малчуганите ни вече имат възможност да се радват на \"Песен за цифрите\" - първата и единствена изцяло авторска композиция на български и 3D анимация за деца. С този проект \"Маргаритка\" помага на родителите и най-малките сред нас да учат наименованието на цифрите от 1 до 10 вече и на роден език. \nПреди малко повече от година социалната инициатива участва в конкурса \"Промяната\" на Нова тв с идеята да създава клипове с образователен характер за малчуганите. Благодарение на успеха на \"Маргаритка\" в надпреварата и полученото финансиране първото от поредица видеа, които ще занимават децата с цифри, букви, цветове, форми и др., вече съществува. \nИдеята на създателите на социалната инициатива - Вики и Яна, е провокирана от липсата на подобно качествено съдържание на български и от факта, че децата гледат предимно видеа, направени в други страни. Това води до придобиване на елементарни знания първо на чужд език и подражание само на чужди персонажи. Все пак обаче трябва да има баланс. \nПесента и видеото са изцяло авторски и създадени от екипа на \"Маргаритка\". Вики и Яна са категорични, че съществуването на такъв тип занимателно-образователно съдържание на български език за най-малките, на възраст между 6 месеца и 6 години, е от изключителна важност. Светът на днешните деца е различен и е важно да сме адекватни към тяхното развитие и начини на възприемане на информация. Реализирането на видеа с образователен характер е желание на Вики и Яна още от създаването на \"Маргаритка\" и с \"Песен за цифрите\" те сбъдват една от своите мечти. \nМузиката и текстът на \"Песен за цифрите\" са на Виктория Величкова (Вики от \"Мастило\"). В изпълнението и записа на парчето освен нея се включиха децата Алина Данчева, Матей, Ани, Миa и Ема от \"Voice Academy\". Концепцията и идеята за видеото са на Яна и Вики. Рисунките и анимациите са дело на Веселка Велинова и \"Le Chien Graphique Ltd.\", които реализираха с \"Маргаритка\" всички досегашни техни анимации. Музикален продуцент е Краси Тодоров (\"D2\", \"Jeremy?\"), а аранжиментът е на Десислав Данчев и Александър Васев. Всички видеа в YouTube канала на социалната инициатива вече се радват на над 8 млн. гледания от България и чужбина. \nЦелият екип на \"Маргаритка\" се припознава в каузата на проекта и работи с изключително внимание към всеки детайл. Видеата на \"Маргаритка\" са 3D анимация, създадена така, че да впечатлява и забавлява най-малките. В създаването на видеата участват едни от най-добрите продуценти, художници, 3D специалисти и аниматори в България. Работата по видеата е консултирана и от детски психолози, които съветват за избора на най-подходящите движения, форми, цветове и звуци. Визията и качеството на видеата по нищо не отстъпват на най-гледаните детски поредици в онлайн пространството в световен мащаб. Във всяко видео участват основните персонажи Маргаритка, Биби и Мими, които да учат децата ни на цифрите, буквите, цветовете, формите и още. Те са създадени с идеята децата да обикнат и анимационни герои, които говорят на български език. Да се припознаят в тях и заедно с тях да научават лесно нови неща. \nВиктория Величкова и Яна Липованска споделят, че с видеото на \"Песен за цифрите\" поставят само началото на реализирането на много видеа с образователен характер. Мислят и как видеата на \"Маргаритка\" да с в помощ на детските педагози и възпитатели в детските заведения. Вярват, че помагат на децата и техните родители и се надяват да намерят начин да развият продуцирането на такъв тип видеосъдържание.   \n \t\n", "date": "2018.10.16", "title": " \"Песен за цифрите\" звучи на български  "}
{"url": "http://www.duma.bg/node/177131", "text": "Християнсоциалният съюз (ХСС), който получи рекордно нисък резултат на изборите в Бавария, ще преговаря за съставяне на коалиция с всички партии, с изключение на дясната популистка \"Алтернатива за Германия\" (АзГ), обяви премиерът на Бавария Маркус Зьодер. \n\"Ще водим предговори с всички партии, включително със социалдемократите и \"зелените\". Изключваме обаче коалиция с АзГ\", подчерта Зьодер. \nБавария е политическа крепост за ХСС. Партията управлява провинция от самото създаване на Федералната република. За последен път на ХСС се наложи да търси коалиционен партньор през 2008 г., а преди това през 60-те години на миналия век. \nЛидерът на социалдемократите (СДПГ) Андреа Налес изрази безпокойството си от загубата на позиции на традиционните партии на изборите в Бавария. \"Това е много лош резултат за всички демократични партии. На Зелените мога да пожелая единствено успех, но фактът, че АзГ влиза в пореден Ландтаг трябва да безпокои всички привърженици на демокрацията\", заяви тя в ефира на телевизия АРД. \nСпоред данните от изборните резултати, разпространени от телевизия АРД, ХСС е първи с 35,5%, но за първи път след 2008 г. губи мнозинството си в баварския парламент. Втори са Зелените с 18,5%, а трети - \"Свободните избиратели\" с 11, на сто. \n\"Алтернатива за Германия\" се нарежда на четвърто място с 11% и по този начин дясната партия вече има парламентарно представителство в 15 от всички 16 провинции на Федералната република. \nВероятно най-интересният резултат от изборите е, че антиимигрантските лозунги, призоваващи за край на \"бежанския туризъм\" и обещания за защита на границите, не увеличиха много подкрепата за използващите ги консерватори, нито за крайната десница, както се очакваше от месеци. \nВместо това най-голяма подкрепа получиха Зелените, почти удвоявайки резултата си. Тяхната платформа предвижда отворени граници, либерални ценности и борба срещу климатичните промени. \nОчевидно баварският електорат е по-диверсифициран в сравнение с времената, когато в провинцията доминираха социално консервативните избиратели и представителите на селските райони. 40 на сто от новите поддръжници на Зелените в цяла Германия са предишни поддръжници на десноцентристките сили, показва проучване на социологическия център \"Форза\". \nВ същото време миграцията стана причина по-националистическата фракция сред консерваторите да прехвърли подкрепата си към крайнодясната \"Алтернатива за Германия\".  \nПолитическото земетресение потвърди не само намаляващата популярност на правителството на Меркел, а и стряскащото отслабване на големите партии в Европа: някогашното протестно движение в защита на околната среда сега е втората най-силна партия в Бавария. Ефектът от това ще се усети и в Берлин. Някои вече поставят под въпрос дали Меркел ще успее да довърши четвъртия си мандат, отбелязва в. \"Ню Йорк таймс\".   \n \t\n", "date": "2018.10.16", "title": "Унизително поражение за баварските съюзници на Меркел"}
{"url": "http://www.duma.bg/node/177133", "text": "Турската полиция разполага с аудиозапис, който показва, че изчезналият саудитски журналист Джамал Кашоги е бил убит в консулството на Саудитска Арабия в Истанбул, съобщава източници, цитирани от Ройтерс. \nИнформацията се появява, след като турското външно министерство обяви, че турските власти ще претърсят помещенията на саудитското консулство, за да установят какво се е случило с Кашоги, който влезе в консулството на 2 октомври и оттогава няма следа от него. \nМеждувременно президентът на САЩ Доналд Тръмп заяви, че изпраща държавния секретар Майк Помпео в Рияд, за да обсъди изчезването на Кашоги със саудитския крал Салман. \nТръмп преди това предупреди, че кралството в Персийския залив ще се изправи пред сериозни последствия, ако е наредило убийството на журналиста от американския в. \"Вашингтон пост\". Американският президент е разговарял с краля на Саудитска Арабия, който твърди, че не му е известна съдбата на журналиста Джамал Кашоги.   \n \t\n", "date": "2018.10.16", "title": " Турция има аудиозапис с убийството на саудитския журналист?"}
{"url": "http://www.duma.bg/node/177134", "text": "Полицията в германския град Кьолн обяви, че е затворила части от централната жп гара на западния германски град заради заложническа ситуация, съобщава Асошиейтед прес. \nПолицаят Кристоф Шулте е уточнил пред агенцията, че инцидентът е започнал в 12:45 часа местно време (13:45 часа българско) в аптека, намираща се в гарата. Той заяви, че части от гарата, която е една от най-големите в страната, са били отцепени, както и пл. \"Бреслауер\", който се намира зад гарата. \nНяма подробности за това какво се е случило, нито за броя на заложниците. Един полицай съобщи, че заложниците са държани в аптека. В проблемния район има признаци на задимяване. \nПреди това сп. „Фокус“ съобщи, че по информация от очевидци в града е имало стрелба, в резултат на която има ранен. \nСпоред някои медии всичко започнало като разправия между мъж и жена. \nГерманският железопътен оператор \"Дойче бан\" написа в туитър, че някои от жп линиите са затворени временно. \nПолицията призова в туитър хората да избягват района на жп гарата.   \n \t\n", "date": "2018.10.16", "title": " Заложническа драма в Кьолн"}
{"url": "http://www.duma.bg/node/177135", "text": "Никой от съюзниците ни не се отнася към САЩ толкова враждебно, колкото ЕС. Този коментар направи американският президент Доналд Тръмп в телевизионно интервю за Си Би Ес, цитиран от \"Дойче веле\". \n\"Европейският съюз е сформиран с цел да се възползват от нас в търговията и точно това правят\", подчерта той. \nВ продължение на много години ние бяхме поставени в положението да бъдем една глупава държава\", добави американският държавен глава.  \nПрез юли тази година Тръмп и председателят на Европейската комисия Жан-Клод Юнкер постигнаха съгласие да намалят търговското напрежение и да работят за премахване на митата върху индустриални продукти. Двете страни също така се съгласиха да не се налагат нови мита, докато разговорите продължават, след като Вашингтон заплаши да наложи мита върху европейски автомобили. \nТръмп отбеляза, че тактиките срещу ЕС не са враждебни към съюзниците на САЩ. \n\"Знаете ли какво е враждебно? Начинът, по който те се отнасят към нас. Ние не сме враждебни\", отговори Тръмп, след като интервюиращият намекна, че администрацията на САЩ се държи неприятелски към съюзниците си. \nАмериканският лидер каза още, че сега харесва НАТО, тъй като страните членки обещаха да вдигнат разходите за отбрана. \n\"Сега харесвам НАТО, НАТО е добре. Но знаете ли какво? Ние не трябва да плащаме почти всички разходи на НАТО за защита на Европа. И на всичко отгоре те се възползват от нас в търговията. Те няма да го правят повече. Те разбраха това\", подчерта Тръмп. \nПо време на интервюто Тръмп говори за Северна Корея, урагана, който удари САЩ, за изчезналия саудитски журналист в Турция, климатичните промени и други теми. \nЗапитан дали е съгласен с хората, които твърдят, че Путин е замесен в ликвидирането на критици, президентът на САЩ отговори: \"Вероятно е замесен, да. Вероятно\". \nНе става ясно Тръмп в какви убийства подозира Путин, въпреки че много критици на руския лидер са убити чрез отравяне или при мистериозни обстоятелства. Москва категорично отрича подобни обвинения. \nНа въпрос, че Русия се е намесила в американската политическа система, Тръмп смята, че Москва се е намесила, но добави, че \"Китай също се намеси\". \nЩо се отнася до климатичните промени, той обясни, че нещо се случва и се променя, но не знае дали това е заради човешко дело. \"Не искам да давам трилиони и трилиони долари. Не искам да губя милиони и милиони работни места. Не искам да бъда поставян в неизгодно положение\", допълни Тръмп.   \n \t\n", "date": "2018.10.16", "title": "Тръмп е обиден на европейците  "}
{"url": "http://www.duma.bg/node/177149", "text": "Строителната фирма \"Джи Пи груп\" се отказва от обществената поръчка, възложена от Столичната община за ремонт на трамвайното трасе на линия номер 5 по бул. \"Цар Борис Трети\", съобщи вчера кметът на столицата Йорданка Фандъкова. В края на милата седмица премиерът Бойко Борисов поиска от Агенция \"Пътна инфраструктура\" да извади компанията от проектите с европейско и държавно финансиране. \nКонкурсът още не е окончателно завършен, няма сключен договор и предстои да бъде класирана втората фирма. Реконструкцията на зона 2, част от проекта на ул.\"Граф Игнатиев\", ще продължи да се изпълнява. \"Не бихме могли да оставим разкопана улицата по средата. Знаете, че увеличихме максимално контрола при всяко неизпълнение. Знаете и огромните санкции, които сме заложили в договора\", обоснова се кметицата. \nНа второ място в процедурата е класирано обединението „София инфраструктура 2018“. В него влизат испанската фирма „Марко Обра публика“ и „Интегрирани строителни системи“, показва справка в Агенцията за обществени поръчки, цитирана от „Дневник“. Офертата на обединението е за 47.5 млн. лева, или с 1.4 млн. лева повече от класирания на първо място. \n„Интегрирани строителни системи“ обаче също е свързана с „Джи Пи Груп“. Данни от Търговския регистър показват, че управител и собственик на компанията е Владимир Пилчев. Той участва в управлението на още доста дружества. Сред тях например е „Пи Ай“. Адресът на регистрация на това дружество съвпада с този на „Джи Пи груп“. И-мейлът за кореспонденция пък е  . \nВ компанията „Агрохолд инвест“, регистрирана на Черни връх № 59А, където се намира и регистрацията на „Джи Пи груп“, Владимир Пилчев е съдружник с Владимир Владимиров – Житенски. Той пък е представител на самата „Джи Пи груп“.   \n \t\n", "date": "2018.10.16", "title": "\"Джи Пи груп\" се отказва от проект, дава го на свързана фирма"}
{"url": "http://www.duma.bg/node/177150", "text": "Гълъбово бе обградено вчера от жандармерия заради инцидент в ромската махала на града. Той е станал в неделя вечерта след шумно ромско събиране до късно през нощта. След много сигнали и оплаквания още в ранния следобед на мястото е пристигнал полицейски патрул. Полицаите заварили пияна компания, а звуците идвали от подвижна тонколона. Униформените опитали да конфискуват музикалната уредба, но купонджиите ги нападнали и са потрошили патрулния автомобил. Има ранени полицаи. При последвало полицейско разпореждане за спиране на музиката и представяне на документи за самоличност събралите се не само отказали съдействие, но и започнали да се държат агресивно и арогантно, хвърляли камъни и тухли. \"Ситуацията ескалира, отвсякъде започнаха да излизат, събраха се над 100 души, които не бяха изплашени, по-скоро действаха агресивно спрямо нас\", разказа един от пострадалите полицаи. Той опроверга твърдението на роми, че униформените са били жени и деца. От махалата признават, че имало музика, но тя не била силна.  \nСтарши комисар Георги Хаджиев от полицията в Стара Загора разказа, че първоначално групата роми била от 8 човека, но изведнъж са се появили стотина души, които нападнали полицаите със сатъри, брадви и кирки. \"При такава ситуация няма какво друго да се направи, освен да се използва физическа сила\", коментира още той. \nСлед спора между купонджиите и полицията в махалата голяма група роми се насочила към районното управление и го обградила. Те били въоръжени с брадви и мотики. За да потуши напрежението, на помощ били извикани части на жандармерията от Пловдив. Униформените завардили всички входове и изходи на Гълъбово. \nУстановени и задържани са инициаторите - петима местни жители, като трима от тях са осъждани. По случая е образувано досъдебно производство за извършено престъпление. \nПо-късно вчера вицепремиерът и военен министър Красимир Каракачанов обяви, че напрежението в Гълъбово е овладяно. По думите му през последната година и половина полицията често е овладявала подобни събития превантивно. \"Медиаторите на тази общност, местните барони, получават минимални пари и средства от бюджета, но не вършат никаква работа\", констатира Каракачанов. Той поясни, че малцинства в България няма и правата на всички граждани са равни пред закона.   \n \t\n", "date": "2018.10.16", "title": "Роми нападнаха полицаи, жандармерия влезе в Гълъбово  "}
{"url": "http://www.duma.bg/node/177156", "text": "Президентът и върховен главнокомандващ въоръжените сили Румен Радев призова премиера, министрите и народните представилите да запазят \"радиомълчание\", докато тече работата на междуведомствената комисия, сформирана да направи оценка и анализ на постъпилите оферти по закупуване на нови изтребители за българските въоръжени сили. Нека покажем, че сме цивилизована държава и прозрачност, обективност и равнопоставеност не са празни приказки, призова Радев. \nЗадочният съвет към управляващите президентът отправи след участието си в официалната церемония по поднасянето на венци и цветя по случай Празника на авиацията и Българските военновъздушни сили. На 16 октомври отбелязваме Празника на авиацията и Военновъздушните сили и 106-ата годишнина от първия боен полет. Пред паметника на българския летец до сградата на Народното събрание Радев прие почетния караул по случай празника. \nКакто ДУМА вече писа, САЩ, Швеция и Италия искат да доставят на страната ни бойни самолети. Американците са готови да предложат нов F-18 и нов F-16, Швеция - нов \"Грипен\", а италианците залагат на употребяван \"Юрофайтер\". \nВоенният министър Красимир Каракачанов вчера определи идеята да се вземат под наем самолети като \"несериозна работа\". Той я оприличи като \"rent a car\", защото само подготовката на пилотите е две години, а отделно трябва да се мисли и за поддръжка и други разходи по самолетите. Ние си имаме авиация, която трябва да поддържаме, призова той, добавяйки, че комисията работи и са изпратени писма до участниците за уточняване на определени детайли. \n    \n \t\n", "date": "2018.10.16", "title": "Радев иска \"радиомълчание\" по избора за нов боен самолет"}
{"url": "http://www.duma.bg/node/177151", "text": "Днес от 15 до 17 часа народният представител от \"БСП за България\" проф. Георги Михайлов и заместник-председателят на СОС Милка Христова ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86.   \n \t\n", "date": "2018.10.16", "title": "ПРЕДСТОЯЩО"}
