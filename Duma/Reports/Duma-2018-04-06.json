{"url": "http://www.duma.bg/node/164363", "text": "Известният български импровизационен театър започва първото си бар турнe, за да изненада с шоу, което няма какво да крие, посетителите на най-любими софийски заведения. Представлението ще бъде гарантирано и безплатно. Изявите на артистите ще завършват с предизвикателство от комиците към гостите с игра от типа на \"Истината или се осмеляваш\", в която най-големите куражлии ще получат атрактивни награди. \nТурнето на ХаХаХа ИмПро театър започва на 12 април в бар \"KICK`s\" и продължава през целия месец в любимите заведения на столичани - \"Timeless cafе\" на 17-и, \"Бар Петък\" на 19-и, \"City Stage\" на 25-и и \"Public\" на 26 април. \nС провокативни въпроси и скечове от страна на актьорите посетителите ще имат възможност да се превърнат от зрители в активни участници в спектаклите. Споделяйки своите тайни и признания, те ще станат част от актуалната кампания на известна марка. Целта на артистичния екип ще е да предизвикат гостите да бъдат смели и честни почти колкото служителите на \"Absolut\", участвали в забавното видео без дрехи като част от най-смелата си кампания досега - \"Nothing to Hide\" (\"Нищо за криене\"). Голотата във филма се използва като оригинална метафора за прозрачния производствен процес. Но все пак има и уверение, че работниците в дестилерията обикновено са напълно облечени, та затова и софийските участници няма да се налага да се събличат.     \n", "date": "2018.04.06", "title": "ХаХаХа ИмПро театър тръгва на бар турнe"}
{"url": "http://www.duma.bg/node/164360", "text": "Съвместен проект за изпращане на писма до Международната космическа станция (МКС) разработиха \"Роскосмос\" и Mail.ru. Създателите му искат всеки да може да пише на действащия там екипаж, съобщи ТАСС. \nПроектът носи името \"Писма в Космоса\". На хората по света се предоставя възможност до сряда, 11 април, да изпратят няколко реда на космонавтите и да ги поздравят за професионализма им или за празниците, да им зададат въпроси и т.н. Посланията ще бъдат получени чрез специална форма на Cosmos.mail.ru. Космонавтите Антон Шкаплеров и Олег Артемиев, които се намират на борда на МКС, ще подберат най-интересните писма и ще запишат видеоотговори. Клипчетата ще се появят в сайта на проекта в Деня на космонавтиката.   \n", "date": "2018.04.06", "title": "Писма в Космоса се чакат до сряда"}
{"url": "http://www.duma.bg/node/164361", "text": "Световноизвестният италиански дизайнер и стилист Алберто Веделаго ще разкрие тайните на елегантността по време на мултимедийна лекция и уъркшоп на тема \"Персонално създаване на мъжката дреха\". Организатор и модератор на събитието е проф. д.н. Любомир Стойков. \nГуруто на костюма ще е ексклузивен гост на специалността \"Мода\" на Националната художествена академия на 11 април (сряда) от 16 ч. Пред преподаватели и студенти (бакалаври, магистри и докторанти) дизайнерът ще обърне специално внимание на това каква стойност може да се придаде на представител на силния пол посредством облеклото. Веделаго е приел присърце популяризирането в световен мащаб на италианската философия за елегантност. Тази мисия включва и неговите публични и индивидуални лекции, които целят да разкрият технологичните тайни на персонално ушития костюм, както и предимствата на материалите с високо качество. \nАлберто Веделаго е автор на иновативен метод, с който създава дрехи, вземайки не само \"физическите\" мерки на своите клиенти, но и на тяхната личност.   \n", "date": "2018.04.06", "title": "Алберто Веделаго разкрива тайните на елегантността"}
{"url": "http://www.duma.bg/node/164359", "text": "Новото старо попълнение в редиците на ДУМА допринася с отличните си познания в дизайнерските дълбини за стойностната визия на любимия ни вестник. Освен солидните професионални умения и фините човешки качества Лили впечатлява с търпението и способността сполучливо да жонглира с ангажиментите в работата и отдадеността към семейството. Затова й пожелаваме да е много здрава като яйце борец и завинаги да запази непоклатимия си дух, приветливия характер и младежката визия. От екипа на ДУМА   \n", "date": "2018.04.06", "title": "защото на 8 април е рожденият ден на"}
{"url": "http://www.duma.bg/node/164364", "text": "Специалисти по хранене акцентират на няколко вреди, които закуските от типа фаст фуд нанасят на човешкия мозък. \nКанадски учени са установили, че щом човек започне да мисли за тях, усеща припряност и става нетърпелив. Те провели и експеримент. След като виждали табелите на заведенията за бързо хранене, участниците в проучването започвали да четат по-бързо пасажи от текста в сравнение с други хора, които още не били видели логата. Това се обяснява с въздействие на подсъзнателно ниво. \nСтанфорд Дево от университета в Торонто установил, че семейства, които живеят в съседство с по-голям брой заведения за бързо хранене, имат по-малко спестявания в сравнение с тези, които нямат наблизо подобни ресторанти. Според експерта подобен тип вериги се свързват с бързина и незабавно удовлетворение, като същевременно хората харчат повече. \nОнези, които се хранят в ресторанти за бързо хранене, са два пъти по-склонни към депресия, твърдят още специалисти. Съществуват дори научни данни, че фаст фудът оказва влияние на производството на допамин - хормон на пристрастяването и на зависимостите. Ако количеството му намалее, ставаме нещастни и депресирани. Когато храната блокира неговото производство, работата на мозъка също се затруднява. \nАтмосферата в заведенията за бързо хранене ни кара да сме непрекъснато на педал. А проучванията сочат, че колкото по-бавно ядем, толкова по-малко калории поглъщаме. Също така ярките цветове са стимуланти, а силното осветление и високата музика провокират да се нахвърляме върху гозбите. \nПовечето хора са наясно, че бързата храна е с много калории и мазнини. Но малко са тези, които си дават сметка колко много захар има в нея. Резултатът е наднормено тегло, диабет и сърдечносъдови болести.   \n", "date": "2018.04.06", "title": "Как бързите храни вредят на мозъка  "}
{"url": "http://www.duma.bg/node/164362", "text": "На прага на най-голямата роля в живота си Биляна Петринска гостува на Великден в предаването \"Търси се\". В студиото ще е светло, артистично, музикално, изпълнено с любов и надежда. Актрисата ще завладее ефира на bTV в неделя, 8 април, от 11.00 ч. Бременна, окрилена и изпълнена с вяра, Биляна ще разкаже за срещата си със Стилян, за любовта, за мъжа, когото е чакала дълго, търсила го е, вярвала е в него, за истинската близост, за подкрепата и очакването на новия живот. \nЩрихите от всекидневието на талантливата актриса допълва майка й Катя, която ще разкрие, че досега дъщеря й не е искала да има дете от друг мъж. Любовта към средиземноморската страна споделя и оперната певица Дарина Такова - близка приятелка на Биляна, при която взема уроци по пеене. Музиката събира Петринска с диригента Йордан Камджалов, който обяснява колко тя е взискателна към себе си и към хората. В \"Търси се\" зрителите ще видят и стилиста Митко Дамов, още един от приятелите на Биляна, на когото тя изцяло се доверява по отношение на външния си вид.   \n", "date": "2018.04.06", "title": "Биляна Петринска се подготвя за най-голямата роля в живота"}
{"url": "http://www.duma.bg/node/164387", "text": "Винетките, пътните такси и разрешителните режими ще се обработват ръчно по граничните пунктове от 20 ч. на 8 април, неделя, до 08 ч. на 10 април, вторник. Причината за това е, че съответният модул няма да работи автоматично поради технически процедури. В този период на всички пунктове пътните и винетните такси ще бъдат плащани в брой. От агенция \"Митници\" заявиха, че не се очаква техническите процедури да се отразят на обработката на леки автомобили и автобуси, тъй като при тях се контролира само наличието на валиден винетен стикер. Няма да спира и обработката на товарни автомобили. Ще подсигури допълнително служители на всички трасета за ръчна обработка на товарните автомобили, уверяват още от митниците.   \n", "date": "2018.04.06", "title": " Винетки и пътните такси ще се обработват ръчно в края на празниците"}
{"url": "http://www.duma.bg/node/164388", "text": "Създаването на единен регистрационен режим на всички автосервизи, при еднакви правила и контрол, ще повиши безопасността на пътя и ще защити правата на собствениците на автомобили. Това бе общото мнение на среща между министъра на транспорта, информационните технологии и съобщенията Ивайло Московски и представители на Асоциацията на автосервизите. Към момента няма регулация за извършването на автосервизна дейност в България, затова предвиждаме да бъдат въведени минимални изисквания за квалификацията на персонала и за дейностите, които се извършват, каза по време на разговора Московски. \"Ще предложим сервизите да издават документ за гаранция за извършените ремонти. Освен това трябва да бъде ясно какъв е произходът на частите, които се влагат\", каза още Московски. \nПо думите му базата данни ще дава възможност за създаването на история на техническата поддръжка на автомобилите. Така ще е ясно във времето за дадено превозно средство какви ремонти са извършени, кога и от кои сервизи. \"Целта е не да се затварят сервизи, а всички да излязат на светло и да работят при еднакви правила и контрол\", каза Московски. Първата седмица след като законопроектът бъде пуснат за публично обсъждане, ще се проведе национална кръгла маса с представители от всички градове и всички заинтересовани по темата, за да бъдат намерени най-точните решения по законопроекта.     \n", "date": "2018.04.06", "title": " Автосервизите ще минат на регистрационен режим"}
{"url": "http://www.duma.bg/node/164393", "text": "Българските международни превозвачи се готвят за реални протестни действия, ако се приемат европейските законодателни предложения, част от пакета \"Мобилност\". Те обмислят мирен протест пред Националния дворец на културата по време на срещата на върха за Западните Балкани през май. За намеренията си те информираха транспортния министър Ивайло Московски, пред когото заявиха, че са готови и на крайни мерки, включително и чрез затваряне на границата с камиони. \n\"Министерството на транспорта, информационните технологии и съобщенията застава твърдо в подкрепа на българските фирми, извършващи международни превози, в исканията им за справедливо европейско законодателство. В Брюксел колегите от Постоянното представителство на България към ЕС в сектор \"Транспорт\" също защитават нашата позиция\", заяви Ивайло Московски по време на среща с представители на браншови организации, свързани с международния превоз, цитиран от транспортното ведомство. \nВ разговора с превозвачите са обсъдени европейските законодателни предложения, част от пакета \"Мобилност\". По няколко теми превозвачите изразяват остро недоволство – почивките, командировките,  връщането на шофьори у дома. Те са категорични, че обсъжданите промени нарушават основните принципи на Европейския съюз за свободно движение на хора, стоки и капитали, правата на шофьорите, както и Хартата за правата на човека. Московски обяви, че ще внесе доклад в Министерския съвет, чрез който да информира министър-председателя Бойко Борисов за нарастващото напрежение в сектора.   \n", "date": "2018.04.06", "title": "Международните превозвачи заплашват с протести "}
{"url": "http://www.duma.bg/node/164391", "text": "Еднодневните трудови договори за селскостопанските работници ще могат да са както 8-часови, така и 4-часови. Това ще стане възможно, ако Народното събрание приеме поправките в Кодекса на труда, предложени от група народни представители от ГЕРБ. В момента в закона е записано, че продължителността на работния ден с този тип краткосрочни договори може да бъде не по-малко от 8 часа. Това обаче е проблем за някои земеделски стопани, чиято дейност не предполага целодневна заетост, но те са длъжни да платят осигуровки за пълен работен ден. \nЕднодневните трудови договори бяха въведени от 1 юли 2015 г. Инициатор на промените в трудовото законодателство тогава бе социалният министър Ивайло Калфин, който получи подкрепа от някои от големите браншови асоциации в земеделския сектор. Подобни договори могат да се използват максимум 90 календарни дни в годината. По тях не се признава трудов стаж, но се трупа осигурителен стаж - работодателят плаща здравни и социални осигуровки. А не се трупат години за пенсия, тъй като назначените с този тип договори могат да бъдат официално регистрирани като безработни.     \n", "date": "2018.04.06", "title": "Предлагат еднодневните договори за земеделци да са и 4-часови"}
{"url": "http://www.duma.bg/node/164390", "text": "Управителният съвет на Българската народна банка (БНБ) променя от 10 април тарифата за таксите, които централната  банка събира за обслужване на клиенти с банкноти и монети, съобщи пресцентърът на банковия регулатор. Досегашната тарифа влезе в сила през ноември 2016 г. Операциите с пари се извършват на касите на териториалните поделения на \"Дружество за касови услуги\" в София, Плевен, Пловдив, Варна и Бургас. \nБез такса ще е приемането на банкноти до 1000 лева, разделени по купюри, при внасяне по сметка, когато титулярът е от държавни организации на бюджетна издръжка. При вноска над 1000 лева обаче вносителят трябва да плати 0,3% върху разликата над 1000 лева, но не по-малко от 0,50 лева. Когато парите не са разделени по купюри, таксата на БНБ е 0,5% върху цялата сума, но не по-малко от 1 лев. Без такса  ще е приемането на разменни монети от купюри по 1 и 2 стотинки, както и на пари до 100 лева от 5, 10, 20 и 50 стотинки. При изплащане на банкноти и монети при теглене от сметка до 1000 лева държавните ведомства са освободени от такса. Без такса е приемането на пари с неизтекъл срок на обмяна, както и на повредени български банкноти и монети. Няма да се плаща такса за банкноти до 100 броя, когато са повредени при активиране на средства против кражба, както и при опит за грабеж с доказан документ от МВР.     \n", "date": "2018.04.06", "title": "Ще се плаща такса за приемане на банкноти над 1000 лв. в БНБ"}
{"url": "http://www.duma.bg/node/164392", "text": "На пазара има достатъчно произведено в България агнешко месо, съобщи пред БНР председателят на Националната овцевъдна и козевъдна асоциация Симеон Караколев. По неговите думи приблизително половината от агнетата в стопанствата ще бъдат продадени на дребно още от самите ферми. Останалите ще се реализират в търговската мрежа в България. Осъществен е и износ за Хърватия и Италия. \nКараколев съобщи, че в Румъния цената на животните е с 10 до 30% по-ниска от тази в България, затова търговците купуват месо оттам. Цената на българското агнешко е от 5,50 до 7 лв. за килограм живо тегло в зависимост от региона. Според Караколев в магазините цената не би трябвало да надхвърля 15 лв. на килограм. \nБроени дни преди Великденските празници цените на килограм агнешко в търговската мрежа върви между 13 и 16 лв. Цената на вносното е по-ниска. Засега не се потвърждава заканата на гръцките фермери, че ще продават агнешкото си в България заради ниските изкупни цени в южната ни съседка. Това показва справката на Областната агенция по безопасност на храните в Благоевград, която контролира движението на живи животни и прясно месо във вътреобщностния пазар. Въпреки че агнешкото месо у нас е около 3 евро за килограм живо тегло, а в Гърция е малко над две евро, няма данни фермерите от южната ни съседка да атакуват нашия пазар, съобщи д-р Атанас Григоров от БАБХ. \nПо думите на шефа на овцевъдната асоциация българско агнешко може да се намери по магазините. \"Така е направена нормативната уредба в страната, че потребителят няма как да разграничи това месо, което купува от магазина, дали е българско или румънско, или от друга страна членка на ЕС\", коментира той. Информация за произхода на месото потребителят може да получи единствено, ако настоява и в магазина му покажат документите за произход. Но на една опашка в хипермаркета на практика това не се случва. Караколев заяви, че печат на месото се слага там, където е обработено последно, т. е. това не е гаранция, че месото е от страната, сложила печата. Въпросът, според него, може да се реши с браншови стандарт, за да знае потребителят какво купува. Нелоялните практики, като замразено месо или шилешко вместо агнешко се забелязват все по-рядко, отбеляза още Караколев. 400 кг месо, транспортирано без документи и разрешителни, е открито в село Черноочене, Кръджалийско. Това съобщиха от пресцентъра на МВР. Месото е открито в село Черноочене при проверка на товарен \"Фолксваген\", управляван от 34-годишен. Служители на Областна дирекция по безопасност на храните са съставили акт за констатирано нарушение.   \n", "date": "2018.04.06", "title": "Производителите: На пазара има достатъчно българско агнешко  "}
{"url": "http://www.duma.bg/node/164389", "text": "Туристите в Гърция ще трябва да плащат данък дори при резервирането на хотел за половин ден. Това обявиха гръцките власти, разяснявайки особеностите на курортната такса, която влезе в сила от 1 януари тази година. Данъкът важи за всички туристи, които са се настанили в хотели от всички категории или в лицензирани мебелирани апартаменти или къщи. В зависимост от категорията данъкът от всеки турист за денонощие е различен. За хотели 1 и 2 звезди ще се плаща 0,5 евро. За 3 звезди - 1,50 евро на денонощие. За хотели с 4 звезди - 3 евро, а за хотели с 5 звезди таксата ще е 4 евро. Данъкът трябва да се плаща и при краткосрочна аренда чрез онлайн платформи, от типа на Airbnb, но само в случаите, ако има допълнителни услуги - закуска или предоставяне на спално бельо. В този случай данъкът на човек е 0,5 евро на ден. \n    \n", "date": "2018.04.06", "title": "Ще плащаме данък в хотел при отдих в Гърция"}
{"url": "http://www.duma.bg/node/164394", "text": "Над 40% от българите имат нагласата да платят определен процент от санирането сами, показват резултати от проучване на \"Екзакта\", проведено сред 1500 българи в 98 населени места. На въпрос \"Какъв процент от мерките за енергийна ефективност на жилището си бихте могли да платите сами, ако държавата не ги поема\", 19,9% казват, че могат да финансират до 25% от разходите. Други 9,9% могат да заделят между 26 и 50%, а 1,5% - между 51 и 99 на сто. 8,9% са готови да поемат инвестицията изцяло, а 0,4% - на база дела си в собствеността на блока, посочва се в съобщението на регионалното министерство. \nВ реално изражение – 13,5% от хората заявяват, че могат да заделят до 500 лв., 7,5% - между 501 и 1000 лв., 8,3 на сто - между 1001 и 2000 лв., за изпълнение на мерки за енергийна ефективност в жилищата им. Отново е голяма групата на тези, които не могат да посочат конкретна сума и смятат, че разходите за саниране не са по джоба им. Такива са 56,3% от участниците в проучването.      \n", "date": "2018.04.06", "title": " 40% от българите биха платили част от разходите за саниране "}
{"url": "http://www.duma.bg/node/164395", "text": "Асоциацията на българските застрахователи се обяви против новия модел за финансиране на Изпълнителната агенция \"Борба с градушките\", който предвижда участие и на застрахователните дружества. Това се посочва в становище по повод предложената концепция на земеделското министерство на Закон за превенция от природни бедствия и неблагоприятни климатични събития в земеделието. Тя предвижда преобразуването на агенцията в държавно предприятие, което ще обезщетява фермерите. То ще се издържа със средствата, които сега държавата отделя за борба с градушките и за обезщетения на пропаднали площи, задължителни вноски на фермерите според субсидиите за площ и вноски на застрахователите. Секторът обаче смята, че стратегията има сериозни недостатъци и я определя като обществено несправедлива. \nСпоред застрахователите моделът ще оскъпи застрахователната услуга, и то в най-масовите застраховки, като Каско например, и няма да има ефект върху развитието и стабилизирането на пазара на земеделски застраховки. Асоциацията очаква по-задълбочена дискусия, анализ и промяна в предложената регулация. В организацията членуват 28 компании, представляващи над 93% от българския застрахователен пазар. \n    \n", "date": "2018.04.06", "title": "Застрахователите не щат да финансират борбата с градушките"}
{"url": "http://www.duma.bg/node/164396", "text": "Всяко трето промишлено предприятие страда от недостиг на персонал. Това показват данни от бизнес анкета, проведена от НСИ в началото на април тази година. Според анкетата през март тази година 33,3% от промишлените предприятия посочват недостига на работната сила като фактор, затрудняващ дейността им. \nВъпреки проблема с липсата на кадри през януари 2018 г. при промишленото производство е регистриран ръст от 3,5% спрямо съответния месец на 2017 г. Най-голямо увеличение има в преработващата промишленост - с 10,3%, а спад е регистриран в производството и разпределението на електрическа и топлоенергия и газ - с 8,7%, и в добивната промишленост - с 4,6%. \nСтроителството на обекти в страната се е увеличило с 24,2% през януари 2018 г. в сравнение със същия месец на миналата година. Сградното строителство се е увеличило с 31,6%, докато инфраструктурното - с 15,5 на сто. През четвъртото тримесечие на 2017 г. индексът на цените на жилищата е нараснал с 8,2% в сравнение със същото тримесечие на 2016 г. \n Произведеният брутен вътрешен продукт през четвъртото тримесечие на миналата година възлиза на 27,4 млрд. лв. На човек от населението се падат 3876 лв. от стойностния обем на показателя. Растежът по този показател е от 3,5% спрямо четвъртото тримесечие на 2017 г. \nПрез четвъртото тримесечие на 2017 г. броят на безработните е 189,3 хил., като в сравнение с четвъртото тримесечие на 2016 г. броят им намалява с 11,9%.     \n", "date": "2018.04.06", "title": "В 33,3% от предприятията не достига работна сила"}
{"url": "http://www.duma.bg/node/164365", "text": "Третото издание на проекта \"Поезия в метрото 2018\" (26.03 - 6.05.) ще бъде открит официално на 10 април в 13 ч. на метростанция \"Национален дворец на културата\" - изход посока НДК. Организатор е Полският институт в София съвместно с \"Литературен вестник\" и EUNIC Cluster Bulgaria (мрежа на културните центрове на страните от Европейския съюз), с партньорството на Столичната община. В проекта са включени стихотворения от 12 държави членки на EUNIC Cluster Bulgaria и асоциирани институции, както и българско стихотворение. Авторите са Манфред Кобот (Австрия), Том Филипс (Великобритания), Владимир Попов (България), Карл Цукмайер (Германия), Янис Рицос (Гърция), Анхел Гонсалес (Испания), Еудженио Монтале (Италия), Вислава Шимборска (Полша), Фернандо Песоа (Португалия), Алберт Маренчин (Словакия), Ласло Наги (Унгария), Хели Лаксонен (Финландия), Владимир Холан (Чехия). На 10 април проекта ще представят проф. Амелия Личева, поетеса, литературовед, гл. редактор на \"Литературен вестник\", и Яросалв Годун, директор на Полския институт.   \n", "date": "2018.04.06", "title": "Поезия в метрото за трети път"}
{"url": "http://www.duma.bg/node/164368", "text": "В рамките на Великденските празници, Културният дом при Съюза на юристите в България в сътрудничество с Консерваторията за музика, танц и театър в Женева (Швейцария), организира концерт на швейцарския струнен квартет \"Балин\", по случай 110-годишнината от рождението и 20 години от кончината на изтъкнатия български юрист Константин Константинов. \nКонстантин Ангелов Константинов (1908-1998) е роден в Плевен в семейство на юрист. След като завършва право в Софийския университет е назначен за кмет на Долни Дъбник. Кариерата му продължава в съдебната система: съдия в Плевенския областен съд, на който през 1949 г. е избран за председател; съветник в Министерство на правосъдието; заместник-председател на Върховния съд; съветник в Министерския съвет.  \nНо каква е връзката на изтъкнатия български юрист с швейцарския струнен квартет? Връзката е Рая Райчева, пряка родственица на Константинов. Рая също е от Плевен, родена е в семейство на музикален педагог. От дете изучава цигулка в музикалното училище \"Панайот Пипков\". През 2000 г. завършва Женевската консерватория. Скоро след това става един от основателите на квартета \"Терпсикорд\", за който преди време ДУМА писа. Участниците в този състав се издигат до изпълнители с високо майсторство, за което свидетелства богатата им концертна и звукозаписна дейност. \nСъщевременно Рая Райчева започва да води клас по цигулка в Женевската консерватория. През 2015 г. поема и ръководството на квартета \"Балин\", сформиран три години преди това към Департамента по камерна музика в Женевската консерватория. С високото си изпълнително майсторство съставът печели първите награди на ежегодния Швейцарски музикален младежки конкурс (SJMW) от 2014 до 2017 г. вкл. \nСега, за Великденските празници, съставът \"Балин\" е в София. Изпълненията на младите музиканти (Флор Жаве - цигулка, Аполин Грюфел - виола, Мариюс Грюфел - цигулка, и Жан-Батист Ровердан - виолончело) на квартети от Хайдн, Бетовен, Менделсон, пиеси от Гардел и Шостакович плениха публиката, която ги дари с щедри овации. А на маестра Рая Райчева нека пожелаем още по-големи успехи и по-често гостуване в родината.   \n", "date": "2018.04.06", "title": " \"Балин\" от Швейцария гастролира в памет на изтъкнат български юрист"}
{"url": "http://www.duma.bg/node/164367", "text": "Народно читалище \"Пенчо П. Славейков 1921\" - Литературен салон \"Вечери на кръста\", и Съюзът на българските писатели организират творческа среща с писателя Петър Андасаров. Тя ще се състои на 12 април (четвъртък) от 18 ч. в зала \"Пенчо Славейков\" на читалището. Литературната критичка Благовеста Касабова ще представи новите книги на П. Андасаров \"Бягащи хоризонти\", \"Цветно време\", \"Животът е по-голям от човека\", \"Отгласи\" и \"Отгласи 2\". Водеща ще бъде Виктория Катранова.   \n", "date": "2018.04.06", "title": "Творческа вечер на Петър Андасаров"}
{"url": "http://www.duma.bg/node/164369", "text": "Концерт, вдъхновен от любовта на великите композитори, изразена чрез най-чувствената музика на класиците Бетовен, Малер и Шуман, претворена от струните на Кварто квартет и специалния гост - пианист от световна величина, Христо Казаков. Романтика и музикални емоции ще се слеят в образа на \"Безсмъртната любима\". Концертът е на 10 април от 19 ч. в зала \"България\", научи ДУМА от Борислава Лазарова, комуникации и пиар на Кварто квартет.     \nСпециален репертоар ще звучи за първи път пред българска публика. Точно тези подбрани творби в изпълнение на Кварто и пианиста Христо Казаков имаха наскоро зашеметяващ успех пред зрителите в огромната концертна зала \"Гьотеанум\" в Швейцария. Това пространство неколкократно бе изпълнено с възторжена публика, за да чуе клавирен квартет в ла минор на Густав Малер. Произведение, открито едва през ХХ век, неизпълнявано дотогава, което през 70-те-80-те г. се появява пред света. В България творбата е с премиера в Добрич на фестивала за камерна музика, отново с Кварто квартет. По същото време произведението доби популярност по света чрез филмовата музика към \"Тайнствения остров\". Клавирен квартет 1 на Бетовен, с който музикално обрисува образа на своята загадъчна неизвестна \"безсмъртна любима\", ще прозвучи в зала \"България\". Концертът е вдъхновен от писмата на Лудвиг ван Бетован до неговата неизвестна, загадъчна любима. Безспорно един от най-известните от епохата на романтизма, написал многобройни ноти на своята спътница, е Роберт Шуман, чиито произведения са любовни музикални посвещения на неговата съпруга Клара. Клара Шуман е сред първите изпълнителки на творбите на Брамс и заедно със съпруга си Роберт е негова покровителка. Почитателите в зала \"България\" ще чуят Клавирен квартет оп. 47 от Роберт Шуман.  \nКварто квартет в състав Иван Пенчев - цигулка, Татяна Тодорова - виола, Димитър Тенчев - виолончело, и Христо Казаков ще предлагат чувствено преживяване в празничните дни.   \n", "date": "2018.04.06", "title": "\"Безсмъртна любима\" в музиката на класици"}
{"url": "http://www.duma.bg/node/164397", "text": "До началото на новия зимен сезон - 1 октомври, Министерството на енергетиката трябва да представи в парламента доклад за състоянието на топлоснабдителната мрежа и съоръженията. Това възложиха вчера депутатите на министъра на енергетиката Теменужка Петкова след разискване на темата в парламента. То бе по искане на народните представители от \"БСП за България\" Таско Ерменков, Кристина Сидорова, Любомир Бонев и Станислав Владимиров. Решението за доклада беше одобрено със 167 гласа \"за\" и един въздържал се.  \nПо време на разискванията Ерменков, който е и заместник-председател на комисията по енергетиката, поиска да се създаде работна група с участието на всички заинтересовани страни, за да се постигане консенсус, който да позволи развитие на топлоподаването в интерес на потребителите. Той и призова министър Петкова да предостави на комисията по енергетика информация за техническата изправност на дружествата. Задължени сме да намерим решенията, които ще гарантират по-нататъшното развитие на сектора, заяви Ерменков.  \nНедомислици, свързани с разпределението и отчитането на топлинната енергията, водят до недоверието на потребителите към качеството и количеството на това, което са получили и трябва да плащат, заяви Ерменков. Той каза, че услугата топлоснабдяване е колективна, не може и няма как да бъде индивидуална, защото е планирана в кварталите и градските среди като колективна и солидарна. Но именно тази особеност на услугата води до проблемите в сектора, липсата на доверие за качеството и количеството на топлинната енергия и цената към топлинните счетоводители и т.н. Топлинната енергия не е пазарна стока и параметрите в договорите се утвърждават от независимия регулатор. Това означава, че има много малко параметри, които могат да бъдат договаряни от крайния потребител, каза депутатът. \nПо думите на Любомир Бонев инвестициите в топлопреносната мрежа в България, ако въобще има такива, са минимални. Той припомни, че за два месеца - от 1 януари до 27 февруари, в \"Топлофикация - Перник\" е имало 17 аварии. Въпреки това сметките на жителите на града са коригирани само с 2 лв. \nВ страната има 12 топлофикационни дружества, от които само едно - \"Топлофикация София\", е общинско, а останалите са частни. 67 млн. лв. са инвестираните средства в 11 топлофикационни дружества от 2013 до 2017 г., заяви Теменужка Петкова. Тя уточни, че са отчетени извършени инвестиции, срещу които дружествата са получили безплатни квоти в размер на 3 млн. лв. \nПо време на дебатите депутатът от ГЕРБ Валентин Николов заяви, че тези дружества не трябва да бъдат оставени да фалират, защото ще се предизвикат критични ситуации - електропреносната мрежа не е разчетена за работа без тези централи, а и чистотата на въздуха ще се влоши допълнително. Трябва цялостна стратегия за тези дружества, каза още той и допълни, че тя трябва да стане част от енергийната стратегия на България. Николов препоръча да се заложи в плановете за развитие инвестиции в мрежата, която е много остаряла.   \n", "date": "2018.04.06", "title": "Парламентът възложи проверка на топлофикационната мрежа  "}
{"url": "http://www.duma.bg/node/164380", "text": "САЩ и Китай потвърдиха важността от съхраняването на двустранните си отношения, отбеляза в сряда говорителката на Държавния секретар Хедър Науърт след проведената среща между изпълняващия длъжността държавен секретар на САЩ Джон Съливан и посланика на Китай в САЩ Цуей Тиенкай. \n\"Двамата се споразумяха за важността от поддържането на конструктивните отношения между САЩ и Китай, които носят значителни резултати. Те потвърдиха и общия ангажимент на САЩ и Китай към постигането на пълно ядрено разоръжаване на Корейския полуостров\", обяви Науърт. \nПо думите й, Съливан е \"подчертал и необходимостта да се възстановят справедливостта и балансът в двустранните икономически отношения\". \nОт Белия дом пък заявиха, че Вашингтон се надява Китай да прекрати използването на нечестни методи в търговията. \nВ статия китайският вестник People's Daily пише за възможностите на Пекин да спечели вероятна търговска война със САЩ. \"Китай има смелостта да спечели тази търговска война\", пише изданието и допълва: \"Американската икономика ще понесе тежък удар, ако изгуби най-големия потребителски пазар в Китай\". Подчертава се, че САЩ повече не могат да \"тормозят\" Китай, тъй като съревнованието е между \"два глобални гиганта\", но китайската икономика е в благоприятна позиция. Вестникът е трибуна на Комунистическата партия.     \n", "date": "2018.04.06", "title": "САЩ и Китай опитват да намалят напрежението"}
{"url": "http://www.duma.bg/node/164381", "text": "Президентът на Косово Хашим Тачи заедно с премиера на страната Рамуш Харадинай възстановиха работната група, която трябва да изготви статута на Асоциацията на сръбските общини в Косово. Тя стана повод за сериозен конфликт между Прищина и Белград преди дни. \nИзготвянето на статута ще стане по един напълно прозрачен начин, се казва в официално съобщение на правителството в Прищина. В него се подчертава, че в изработването на статута ще бъдат включени и \"международните фактори, които са помагали на Косово\" на всички нива. \nС този акт Косово изпълнява още едно международно задължение и по този начин доказва своята ангажираност към евроатлантическия си път, пише още в съобщението. \nПреди това Тачи заяви, че по време на неговото последно посещение в Брюксел му е било казано, че страната е изпълнила всичките 95 критерия, които й бяха поставени за получаване на визова либерализация. \nТачи каза, че Косово отбелязва значителен напредък в борбата с корупцията и установяването на върховенството на закона. На заседание на Националния съвет за борба с корупцията той призна, че борбата с организираната престъпност и корупцията не е лесна и все още има неща, които трябва да бъдат свършени.     \n", "date": "2018.04.06", "title": "Косово възстановява групата за сръбските общини"}
{"url": "http://www.duma.bg/node/164382", "text": "Не може да бъде установен произходът на отровното вещество, което е било използвано срещу бившия руски шпионин и двоен агент Сергей Скрипал, констатира  Организацията за забрана на химическите оръжия (ОЗХО) след свое заседание. \n\"Една мисия на ОЗХО ще може да установи само химическата структура на веществото, но не и произхода му\", заяви постоянният представител на Русия в организацията Александър Шулгин. ОЗХО е проучила информацията за нервно-паралитичното вещество \"Новичок\", който според Великобритания е руски. Установено че, че такова вещество \"никога не е било обявявано от нито една държава, участваща в Конвенцията за забрана на химическите оръжия. При влизане в ОЗХО всяка държава е задължена за обяви наличните типове отровни вещества, както и количествата от тях, с които разполага. Тя е длъжна и да поеме отговорност за унищожаването им.  \nМеждувременно стана ясно, че Великобритания крие за домашните любимци на Скрипал, чиято участ може да доведе до разкриване на отравянето му. Москва се оплака от липса на информация за тях. Говорителката на руското външно министерство заяви на пресконференция: \"Ние имаме достоверна информация, че Скрипал са имали домашни любимци в къщата си. Това е пряко свързано със случая, особено ако говорим за атака с химическо оръжие. Има доста улики, че отравянето им се е случило в дома им. Къде са животните и в какво състояние са? Защо британската страна още не е споменала нищо за тях? Говорим за живи същества и ако се използват токсични агенти тези същества вероятно са страдали\", заяви Захарова. \nПредният ден племенницата на Скрипалови е обяснила, че в къщата им е имало морски свинчета и няколко котки. Тя отхвърля идеята бившият шпионин и дъщеря му да са били отровени в къщата им, тъй като животните също е щяло да бъдат засегнати. \nМеждувременно програмата \"60 минути\" на телевизия \"Русия 1\" публикува запис от разговора на Юлия Скрипал с братовчедка си Виктория. В отговор на въпрос за състоянието на баща си Юлия сподели, че при него всичко е нормално и в момента той спи. Тя също добави, \"че всички са в нормално здравословно състояние, никой няма непоправими неща\". По думите й скоро тя щяла да бъде изписана от болницата. Виктория Скрипал сама е предала телефонния запис на телевизията. \"Събудих се преди седмица и сега се радвам, че укрепвам с всеки ден. Благодарна съм за интереса към мен и многото благопопожелания, които получавам\". Това заявява Юлия Скрипал в официално изявление, разпространено от лондонската полиция, съобщават британските медии. \"Сигурна съм, че разбирате, че целият епизод беше определно дезориентиращ и се надявам, че ще уважите моето лично пространство и това на моето семейство в този период на възстановяване\", гласи изявлението. \nПо искане на Русия Съветът за сигурност на ООН ще проведе извънредно заседание, което по някои данни бе планирано за четвъртък вечерта. Според постоянния руски представител Василий Небезня страната му поискала заседанието заради нападките от страна на британското правителство, че Москва стои зад атаката и изострянето на кризата между Русия и Запада. \nЧасове преди заседанието руският външен министър Сергей Лавров заяви, че Лондон не може да пренебрегва \"легитимните въпроси\", които Москва задава по случая със \"Скрипал\". Той призова за \"съществено и отговорно\" разследване по случая. \nНа свой ред президентът Владимир Путин заяви: \"Ние очакваме, че здравият разум ще надделее и  този случай няма да е причината за щетите, които виждаме напоследък върху международните взаимоотношения\". \nАвстрия отказва да експулсира руски дипломати заради случая \"Скрипал\", защото традиционно поддържа добри отношения с Русия, а и не иска да изоставя неутралната си дипломатическа позиция. Това потвърди австрийският канцлер Себастиан Курц. \"По традиция ние имаме добри отношения с Русия, а и седалищата на много международни организации, като клоновете на ООН или ОССЕ, са тук. Всеки ден стотици дипломати преговарят във Виена, на неутрална територия, и така ние поддържаме ролята си в изграждането на мостове\", обяви Курц в ефира на телевизия \"Пулс 4\".   \n", "date": "2018.04.06", "title": " ОЗХО: Не може да се установи откъде е отровата срещу Скрипал   "}
{"url": "http://www.duma.bg/node/164383", "text": "Меркел отива в САЩ на 27 април \nГерманският канцлер Ангела Меркел ще посети САЩ на 27 април. Това съобщава в. \"Билд\". \nИзданието уточнява, че Меркел ще има среща във Вашингтон с американския президент Доналд Тръмп. Според \"Билд\" тази информация е потвърдена от няколко източника. До момента няма официално потвърждение от кабинета на Ангела Меркел за тази визита. Шиндзо Абе се сблъска с нов скандал \nМинистър-председателят на Япония Шиндзо Абе се сблъска с остра критика, след като новият министър на отбраната е открил дневници от операцията на японската армия от 2004 до 2006 г. в Ирак. Участието на японски военни в сраженията в Ирак беше една от рисковите и големи операции от Втората световна война насам. Министерството е открило документите по-рано, но не съобщило на предишния министър. Аферата идва, след като последни проучвания показаха намаляваща подкрепа за Абе след скандала за продажбата на държавно имущество, за който е имало опити да се покрие.  Нюйоркски полицаи застреляха невъоръжен мъж \nПолицаи от Ню Йорк убиха афроамериканец, живеещ в Бруклин, след като сбъркаха лулата му за огнестрелно оръжие. Стрелбата, която идва малко след подобен инцидент в Сакраменто и се извършва навръх 50-годишнината от убийството на бореца за равноправие Мартин Лутър Кинг, е поредният случай на полицейско насилие в САЩ.  Опозицията в Албания блокира пътища \nОпозицията блокира четирите основни магистрални кръстовища в Албания в протест срещу правителството, обвинявайки го във връзки с организираната престъпност и в увеличаването както на данъците, така и на бедността, съобщава \"Асошиейтед прес\". Оглавяваната от консервативната Демократическа партия опозиция бойкотира заседанието на парламента днес, започвайки кампания за \"гражданско неподчинение\", блокирайки основните пътища в страната и призовавайки хората да не плащат увеличените данъци. \nИспански полицаи показват осем тона хашиш, заловен при две операции в провинция Андалусия БГНЕС   \n", "date": "2018.04.06", "title": "Кратки новини"}
{"url": "http://www.duma.bg/node/164384", "text": "Гръцкият министър на отбраната Панос Каменос разпореди да бъдат изпратени допълнителни войски на островите в Егейско море и в граничните райони с Турция. \nКаменос заповяда в района на островите на река Марица да бъдат изпратени допълнително 7000 войници. \"Ако се опитат да оспорят и една педя от нашата територия, ние, обединените гърци, ще ги унищожим\", каза Каменос по време на военно обучение на остров Икария. \nСпоред него \"целият гръцки народ трябва да внимава, защото врагът непрекъснато провокира\". \n\"Ние не се страхуваме, но няма да падаме на колене заради техните провокации, заплахи и обиди. Те ни правят по-силни\", каза още Каменос, който е и лидер на дясната екстремистка формация \"Независими гърци\". Тя участва в управляващата коалиция на премиера Алексис Ципрас, който пък е лидер на лявата партия \"Сириза\". \nНапрежението между Гърция и Турция напоследък отново се покачи. Гърция недоволства заради двамата гръцки войници, задържани в Турция, и провокациите на Анкара в Егейско море, докато турският президент Ердоган настоява Гърция да му предаде осем турски военнослужещи, потърсили убежище в Гърция след опита за преврат, и дори обвърза двата случая. По-рано през седмицата Ципрас нарече Ердоган \"султан\", който не се съобразява със законите, докато Каменос заяви, че турският държавен глава е \"напълно откачил\".   \n", "date": "2018.04.06", "title": " Гърция праща 7000 войници до турската граница"}
{"url": "http://www.duma.bg/node/164385", "text": "Социалната мрежа \"Фейсбук\" призна, че всъщност броят на потребителите, чиито данни са били използвани от фирмата \"Кеймбридж аналитика\", е 87 млн. души, а не 50 млн., както се твърдеше досега. \nСкандалът избухна, след като се разбра, че британската фирма \"Кеймбридж аналитика\" е събрала с помощта на психологически въпросник, на който са отговорили 270 000 души, личните данни на 87 млн. души. Това е позволило на компанията да си направи огромна база данни, преди да бъде наета от екипа на настоящия президент Доналд Тръмп по време на предизборната му кампания. Следващата седмица основателят на социалната мрежа Марк Зукърбърг ще се изправи да дава обяснения пред американските парламентаристи. \nАвстралия ще разследва Facebook във връзка с предполагаеми нарушения на неприкосновеността на личния живот, заявиха властите. По-голямата част от данните, споделени с \"Кеймбридж аналитика\", са от Съединените щати - 81,6%, а Австралия е на 10-о място след страни като Филипините, Индонезия и Индия. \n\"Кеймбридж аналитика\" отвърна на това съобщение, че изтичането засяга само 30 милиона потребители, което е доста по-малко от заявените от социалната мрежа \"87 милиона\". \"Кеймбридж аналитика\" има данните за не повече от 30 милиона души. Това ясно е посочено в договора ни с изследователската компания \"Глобални Научни Изследвания\" (ГНИ). Ние не сме получавали повече данни от договорените\", пише в имейл, изпратен от фирмата.   \n", "date": "2018.04.06", "title": "Скандалът с \"Фейсбук\" стана още по-голям"}
{"url": "http://www.duma.bg/node/164386", "text": "Федералният върховен съд в Бразилия, който е най-висшата съдебна инстанция в страната, отхвърли молбата на бившия президент Луис Инясио Лула да Силва за временно отлагане на присъдата му по обвиненията в корупция. Заседанието, на което бе взето решението, бе излъчено на живо по канала на съдебния орган в YouTube. \nПрисъдата означава, че в близките дни Лула да Силва може да бъде изпратен в затвора, където се очаква да лежи повече 12 години заради злоупотреби с власт, пране на пари и корупционни схеми. Най-напред обаче първата съдебна инстанция трябва да поеме делото му от по-висшестоящите и да издаде съответната заповед. Този процес може да отнеме от няколко часа до няколко дни. \nЛула да Силва настояваше за правото да остане на свобода, докато не бъдат разгледани всичките му обжалвания, надявайки се, че в това време ще може да се кандидатира и да спечели отново президентските избори в страната.  \nНо след 10-часов дебат 11-членният ФВС не се произнесе в негова полза. Първоначално гласовете бяха поравно (5 на 5), а решаващият вот бе даден от председателя на съда Кармен Лусия. Тя каза, че не счита конкретната ситуация за нарушение на презумпцията за невиновност. Коментарът й бе свързан с бразилското законодателство, според което, ако подсъдимият обжалва дадено съдебно решение, той остава на свобода, докато присъдата не бъде потвърдена и на втора инстанция. \nРешението на най-висшата съдебна инстанция в страната раздели не само съдиите, но и бразилците. Заседанието на съда преминаваше в неспокойна обстановка. Край сградата се бяха събрали хиляди както привърженици, така и противници на Лула. Наложи се дори полицията да постави временни заграждения край сградата. Освен това по цялата страна се проведоха многохилядни манифестации също както на привърженици, така и на противници на бившия държавен глава.  \nДесницата продължава да смята Лула за лицето на корупцията, която е обхванала целия политически елит в най-голямата южноамериканска страна.   \nЛевите обаче помнят времето между 2003 и 2011 г., когато Лула бе на власт, а Бразилия процъфтяваше, измъквайки десетки милиони граждани от бедността. Сега той има подкрепата на 40% от бразилците и никой не се съмняваше в неговата победа на изборите тази есен. Той обаче няма да участва в тях, защото ще излежава присъдата.  \n    \n", "date": "2018.04.06", "title": " Десните в Бразилия вкарват Лула в затвора "}
{"url": "http://www.duma.bg/node/164417", "text": "Скандалът в Академията за музикално, танцово и изобразително изкуство (АМТИИ) в Пловдив ескалира. След като двама от преподавателите, несъгласни с политиката на ректора, с нарушенията и шуробаджанащината там, написаха писмо до Красимир Вълчев, те бяха заплашени с уволнение за това, че \"уронват престижа на академията\". Ректорът проф. Милчо Василев ги е обиждал и ругал непристойно пред Общото събрание, твърдят те.   \nМинистър Вълчев е запознат със сигналите за нарушения в АМТИИ, изпратени до него, но досега не е известно да е взел отношение по тях. Завчера проф. Албена Димова, подписала писмото до него, е била наказана с последно предупреждение за уволнение, а другият преподавател - проф. Юлиян Куюмджиев е спасен от санкции засега, защото има защита като синдикалист и Съюзът на музикалните дейци, в чието ръководство е, стои зад позицията му. Нещо повече, възмущение от действията на ректора изрази с публично писмо председателят на Международната федерация на музикантите Джон Смит. Скандалът излиза на международно ниво, но МОН е пращало само формални проверки, заяви в питане до министър Вълчев левият депутат от пловдивската листа проф. Иво Христов. Сигнали за нарушения от АМТИИ са изпратени и до него. Смятате ли да направите задълбочена проверка по сигналите, пита Иво Христов. Според преподаватели от АМТИИ, ректорът Василев е навършил отдавна предвидената по закон възраст за заемане на щат от професори (максимум 68 г.) и няма право да остава на ръководния пост. Василев обаче участвал в частната структура БАНИ и се представял за \"академик\". Причината е, че академиците - които обаче са от БАН и са законни, може да работят до 70. Частното сдружение БАНИ по закон не дава никакви подобни права.     \n", "date": "2018.04.06", "title": " Скандалът в музикалната академия в Пловдив ескалира"}
{"url": "http://www.duma.bg/node/164418", "text": "В края на март авторитетното издание The Art Newspaper обяви изложбата на Националния археологически институт с музей (НАИМ) при БАН \"Първото злато. Ада тепе: най-древният златодобивен рудник в Европа\" за най-посещаваната изложба на антична тематика през 2017 г. Рейтингът е направен по броя посещения на ден. Експозицията дебютира на 7 март 2017 г. в Музея за история на изкуството (Kunsthistorisches Museum) във Виена, където бе отворена за посетители до 25 юни 2017 г. За малко над три месеца тя е привлякла 213 553 посетители. \nИзложбата, за която ДУМА писа подробно, представя артефакти, открити в района на Ада Тепе - най-старата известна златна мина на Европа, при проучванията за открит рудник на това място на  Дънди Прешъс Металс, който изцяло финансира археологическите проучвания. \n\"С 2241 посетители дневно, това е най-посещаваната изложба на антична тематика през 2017 г.,\" пише The Art Newspaper. В десетката след това се нареждат престижни изложби в Бритиш музеум в Лондон, Палацо дела Гран Гуардиа във Верона, Нойес музеум в Берлин, Бундескунстхале в Бон и Лувър-Ленс. Според ръководителя на разкопките, един от двамата куратори на изложбата и зам.-директор на НАИМ доц. Христо Попов, това е голямо признание за института и нашите учени. Изложбата е част от проекта \"Златният път на Балканите през бронзовата епоха\" между НАИМ при БАН и Института за ориенталска и европейска археология при Австрийската академия на науките. През есента на 2017 г. експозицията бе  представена в Националния археологически музей в София в разширен вид. \n    \n", "date": "2018.04.06", "title": "Изложба на наши археолози във Виена - първа в световната класация"}
{"url": "http://www.duma.bg/node/164419", "text": "\"Извинителните бележки за деца от личните лекари ще се осигуряват чрез отметка в амбулаторния лист, по аналогия с болничния. След въвеждането на изменението бележките ще са безплатни. Всички необходими данни ще се попълват автоматично чрез софтуер\". За промените в здравното ведомство съобщи вчера на парламентарния контрол здравният министър Кирил Ананиев в отговор на въпрос на депутатите от \"БСП за България\" Кристина Сидорова и Надя Клисурска-Жекова. Те припомниха, че според законодателството детското здравеопазване е безплатно. \"За съжаление съществува практика общопрактикуващите лекари да събират такси за издаване на извинителни бележки на учениците с мотива, че то не влиза в пакета дейности, заплатени от НЗОК. Какви мерки ще предприемете за отмяна на тази несправедливост и детското здравеопазване действително да бъде безплатно\", обърна се към Ананиев Сидорова. \n\"Известно е, че 45 на сто от българите живеят на прага на бедността, а 550 000 деца са в риск от социална изолация. Болшинството от тези семейства нямат възможност, ако се разболеят, да си платят таксата за бележка, която да удостовери защо детето не е посещавало училище. Факт е, че административната тежест върху джипитата е огромна и те имат своето основание да поискат заплащане. Добре е обаче и за хората, и за медиците това да не се случва\", категорична е Клисурска-Жекова. \n\"Медицинските дейности, които се предоставят на пациентите и не се заплащат от тях, са регламентирани в наредба №3 от 20 март 2018 г. за заплащане на пакета от здравни услуги, гарантирани от НЗОК. Издаването на медицинска бележка не е включено в пакета от дейности, осъществявани от общопрактикуващите лекари\", обясни Ананиев. \n\"Предвижда се становището за издаването на бележката да бъде самостоятелно обособена част от амбулаторния лист във вид на отрязък, който да може да се отдели от него и да се предостави на пациента. НЗОК вече е предприела действия за промяната в съответствие с нормативната уредба\", подчерта министърът. Той уточни, че по софтуера се работи, и изрази надежда, че промяната ще влезе в сила до края на април. \nИзготвянето на новия амбулаторен лист се налага заради пропуски в законодателството, които дават възможност на личните лекари да определят такса до 3 лв. за издаване на медицинска бележка за деца. За исканата такса сигнализираха майки още през март м.г. По-късно от МЗ обясниха, че издаването на болничен лист и извинителна бележка е безплатно, и уточниха, че услугите се покриват от Здравната каса. От Лекарския съюз пък заявиха, че това дава право на личните лекари да искат такси от пациентите, но припомниха, че децата до 18 г. не заплащат потребителска такса.   \n", "date": "2018.04.06", "title": " Извинителните бележки за училище стават част от амбулаторния лист "}
{"url": "http://www.duma.bg/node/164420", "text": "В началото на май Комисията за защита от дискриминация ще излезе с решение дали наредбата на МОН за прием на първокласници е дискриминационна. Документът въвежда уседналостта като водещ критерий за прием в I клас. За да имат предимство за някое училище, родителите трябва да докажат, че живеят в района над 3 години. За по-малък период бонусът е по-малък, а децата извън района не ползват никакво предимство.  \nЖалбата е на Огнян Соколов, който е баща на дете, на което предстои да бъде в първи клас. Комисията по дискриминация проведе вчера първото си заседание по жалбата. \nДУМА припомня, че според изискванията на наредбата на МОН всички общини трябваше да приемат свои правила за прием, които се основават на предимството за уседналост. Най-много критики предизвика утвърденият от Столичната община регламент заради големия наплив на деца към няколко определени училища.  \n    \n", "date": "2018.04.06", "title": " Обжалват в КЗД наредбата на МОН за прием на първокласници "}
{"url": "http://www.duma.bg/node/164421", "text": "В София функционират 10 метадонови програми, всички те са в центъра на града, а пациентите на метадон са 1350. Това заяви зам.-министърът на здравеопазването Светлана Йорданова в интервю за News.bg. По думите й всички програми са в центъра и няма как пациентите да бъдат преместени в индустриална зона или в покрайнините на града, тъй като в условията на програмата е разписано те да имат достъп и да получават лекарството си всеки ден. \nВсе още не е ясно дали Центърът по вирусология ще продължи да функционира на сегашното си място. \"Нямаме окончателно решение. Никога не сме имали решение по отношение на преместването на метадоновата програма където и да е. При положение, че получаваме писмо на 2 февруари от Столичната община, в което сме уведомени, че от 25 септември ще изтече договорът за ползване на сградата на ул. \"Пиротска\" и той няма да бъде удължен, окончателно, ние сме задължени и това е наше основно задължение по закон да осигурим място, където нашите пациенти да получават лечение\", заяви Йорданова. \nПрипомняме, че слухове, че МЗ ще мести Центъра по наркомании в Центъра по вирусология, накараха жители на столичния кв. \"Банишора\" да излязат на протест и да събират подписи срещу подобни намерения.   \n", "date": "2018.04.06", "title": "10 метадонови програми обслужват 1350 пациенти в София"}
{"url": "http://www.duma.bg/node/164422", "text": "Върховната административна прокуратура (ВАП) е установила 4835 родители, които не са записали децата си в задължително предучилищно или училищно образование. \nВАП е направила проверка за законност на територията на цялата страна по спазване на изискванията на Закона за предучилищното и училищното образование. Установени са 264 родители, които не осигуряват присъствието на децата си в допълнителното обучение. Съставени са 1173 акта за нарушение и 509 наказателни постановления. \nЦелта на проверката е да се обезпечи конституционното право на децата на образование, съобщават от ВАП. По официални данни над 200 000 деца не са обхванати в системата на образованието. Само в столицата 33 000 деца изобщо не са стъпвали в училище. Не е ясно колко са допълнително отпадналите от учебния процес.   \n", "date": "2018.04.06", "title": " Прокуратурата хвана 4800 родители, незаписали децата си на училище"}
{"url": "http://www.duma.bg/node/164423", "text": "Общинските съветници от БСП обвиниха управляващите, че не отделят достатъчно средства за сигурност в София. Това стана на извънредната сесия на СОС, на която представители на столичната полиция и на пожарната дадоха годишния си отчет за резултатите от работата си. \nВ своя декларация социалистите бяха категорични, че проблемите на сигурността не са приоритет нито на Столичната община, нито на кмета Йорданка Фандъкова. Съветници се мотивираха с факта, че според стратегията за сигурност всяка година трябва да се заделят по 13 млн. лв. за тази сфера. Вместо това за 2017 г. средствата са били малко над 8 млн. лв., а за 2018 г. - около 10 млн. лв., от които 2,1 млн. са похарчени за сигурността около НДК по повод европредседателството. \nСред останалите забележки на левицата са подценяването на проблемите с безопасността в крайните квартали и селата в околоградския район, както и обезпечаването на средата за сигурност от страна на СДВР. \"Засега под това се разбира единствено концентрацията на полицейски сили в централната част на София, където присъствието на органите на реда е най-видимо\", категорични са от БСП. Те отново напомниха за съществуващата от 10 години липса на 700-800 служители на СДВР. \nСоциалистите за пореден път алармираха, че общинската полиция е начин да се източва бюджетът на общината от държавата, която е абдикирала от задължението си да гарантира сигурността на всички български граждани. Затова левите обобщиха, че столичани живеят в несигурна среда, като настояха за избиране на отделен заместник-кмет по проблемите по сигурността. Фандъкова пази с кон сечта в Западен парк Един конен патрул ще пази от набезите на ромите, които масово секат дървета в Западен парк в София. Това обяви вчера Йорданка Фандъкова в отчета си за сигурността в града за изминалата година. Патрулът щял да тръгне обаче, когато се стабилизира времето. ДУМА припомня, че на 10 април жителите на няколко съседни района ще се съберат на протест срещу сечта в парка и нежеланието на отговорните институции да се справят с проблема. \nВ отчета си Фандъкова се похвали и с близо 4000 камери, които са поставени в различни точки на града, включително в училища и детски градини. През тази година ще бъдат монтирани още 292 камери.  Спад в разкриваемостта на престъпленията с 14% в София отчетоха от СДВР на вчерашната сесия. В същото време със 7% са се увеличили икономическите престъпления. \nВ СДВР през 2017 г. са постъпили повече от 117 000 сигнала за различни престъпления и нарушения. 59 на сто от всички регистрирани престъпления са свързани с кражби. Телефонните измами намаляват, но не спират, отбелязаха още от СДВР. Повече са престъпленията, свързани с разпространение и продажба на наркотици, като от столичната полиция признаха и за ръст на тези нарушения около учебните заведения.   \n", "date": "2018.04.06", "title": "БСП обвини управляващите в спад на средства за сигурност на столицата"}
{"url": "http://www.duma.bg/node/164425", "text": "Лидерът на БСП Корнелия Нинова е изпратила писмо до председателя на КЕВР Иван Иванов, с което настоява за информация относно поисканото увеличение на цената за електроенергия за битови потребители за новия ценови период от страна на \"ЧЕЗ Разпределение\" и \"ЧЕЗ Електро\". Това обяви вчера в НС депутатът от \"БСП за България\" Георги Свиленски. \n\"Ще има ли двуцифрено повишение на цената на тока? Явно е, че ГЕРБ не искат да покажат истинските проблеми на българското общество. Основното, което се крие, е, че през изминалите седмици от ЧЕЗ са заявили искане за повишаване на цената на тока, която засяга почти 3 млн. българи\", обясни Свиленски. Той обясни, че БСП си задава въпроса дали поскъпването няма връзка с бъдещото купуване на ЧЕЗ от \"Инерком\". \"Дали цената, която ще бъде повишена, няма да бъде платена от всички граждани и дали с повишението не се цели финансово подпомагане на бъдещия купувач на ЧЕЗ, който да може да си изплати задълженията при покупката\", заподозря Свиленски. \nПрипомняме, че в края на февруари ЧЕЗ, ЕВН и \"Енерго-Про\" обявиха плановете си да поискат повишаване на цените от 1 юли 2018 г. По-късно трите ЕРП-та внесоха конкретните си искания в КЕВР. В съобщенията на енергийните компании не се посочва изрично какви са изчисленията им за новите цени на тока - уговорката е, че е възможно да настъпят промени, които щели да бъдат отразени. \nМеждувременно работодатели прогнозираха скок в цената на електричеството за домакинствата с между 15 и 30% заради спекулативното, според тях, поскъпване на тока на свободния пазар. От КЕВР признаха, че повишение на цените ще има, но твърдят, че то няма да е рязко.   \n    \n", "date": "2018.04.06", "title": "Корнелия Нинова пита КЕВР за цената на тока"}
{"url": "http://www.duma.bg/node/164370", "text": "885 - УМИРА СВ. МЕТОДИЙ, ПОКРОВИТЕЛ НА ЕВРОПА. По-големият брат на славянския равноапостол св. Константин-Кирил Философ. Двамата създават славянската писменост. След смъртта на Кирил Методий продължава делото си на славянски равноапостол, като проповядва словото на божествената истина и превежда от гръцки на славянски език свещените книги. На 31 декември 1980 г. светите братя Кирил и Методий са обявени от папа Йоан-Павел II за покровители на Европа. 1818 - БАРОН КАРЛ ФОН ДРАЙС ДЕМОНСТРИРА ПЪРВООБРАЗА НА ВЕЛОСИПЕДА. През 1817 г. немският изобретател създава първата тротинетка, която нарича \"машина за ходене\". Прототипът дрезина е снабден с кормило и седалка. Прилича на днешния велосипед - има кормило, но е с дървена рама и без педали. 1876 - РАЖДА СЕ КРЪСТЬО САРАФОВ, АКТЬОР И РЕЖИСЬОР (УМИРА 1952 Г.). Един от създателите на българската актьорска школа и от първите актьори с професионално театрално образование. От 1951 г. Държавното висше театрално училище в София (дн. Национална академия за театрално и филмово изкуство \"Кръстьо Сарафов\") приема неговото име. 1877 - ИЗЛИЗА БР. 1 НА ПЪРВИЯ БЪЛГАРСКИ ВСЕКИДНЕВНИК \"СЕКИДНЕВНИЙ НОВИНАР\". Издава се в Букурещ до 5 юни 1877 г. Редактори са Павел Бобеков (на снимката), Иван Адженов, Михаил Тенев. Една от задачите на всекидневника е да информира за развитието на Руско-турската война. \"Секидневний новинар\" се печата в малък формат и има обем само 4 страници. На страниците му за първи път е публикувана песента на Никола Живков \"Шуми Марица\", която скоро става химн на българското опълчение. 1970 - ЗАПОЧВА СТРОЕЖЪТ НА АЕЦ \"КОЗЛОДУЙ\". В изграждането на уникалното за България съоръжение участват над 100 000 строители и монтажници. Осъществени са няколко изцяло български проекта, които се внедряват за първи път в световната практика при строителството на атомни електроцентрали. Въвеждането на мощностите се осъществява на три етапа: I и II блок - през 1974 и 1975 г., III и IV блок - през 1980 и 1982 г., V и VI - през 1988 и 1993 г. 1971 - УМИРА ИГОР СТРАВИНСКИ, РУСКИ КОМПОЗИТОР И ДИРИГЕНТ (Р. 1882 Г.). Творчеството му се отличава с блясък и оригиналност. Живее във Франция, Швейцария и Америка. Сред най-популярните му творби са балетите \"Жар-птица\", \"Петрушка\", \"Целувката на феята\" и др. Умира в Ню Йорк, но е погребан в православната част на острова в гробището Сан Микеле (Венеция), до гроба на Сергей Дягилев - прочут руски балетен импресарио. 1992 - УМИРА АЙЗЪК АЗИМОВ, АМЕРИКАНСКИ ПИСАТЕЛ ОТ РУСКО-ЕВРЕЙСКИ ПРОИЗХОД (Р. 1920 Г.). Майстор в жанра научна фантастика, заедно с Робърт Хайнлайн и Артър Кларк е смятан за един от \"големите трима\" писатели-фантасти на времето си. Най-известната му творба е поредицата за Фондацията, а сред популярните му други поредици са тези за Галактическата империя и за Роботите.   \n", "date": "2018.04.06", "title": "Датата"}
{"url": "http://www.duma.bg/node/164371", "text": "Това звучно българско име Калина, което Пенчо Славейков използва за лиричен герой на своята балада \"Неразделни\", носи лекуващата ме очна лекарка Калина Рачева от специализираната болница \"Акад. Пашев\" в София с ръководител Петя Василева. Предстоеше ми очна операция за отстраняване на \"пердето\" на едното ми око и поставяне на леща по съвременен начин. Наши приятели ми препоръчаха тази болница. \nКоя е Калина Рачева? Млада офталмоложка с одухотворено бяло лице, руса коса и зелени очи, които гледат миловидно пациентите и ги предразполагат по време на прецизните очни прегледи. Пестелива е на пръв поглед на думи, но и малкото на брой, които разменя с пациентите си, звучат като балсам. След многобройните изследвания за състоянието на лявото ми око се събра екипът, който ще ме оперира. А той беше само дамски. \nЛегнах, завит с лека завивка на операционния стол. Вълнувах се силно и слушах внимателно приятния глас на д-р Калина Рачева. Тя не разпореждаше, а просто учтиво, нежно и топло се обръщаше към своите колежки: \"Даринче, отлично си подготвила окото за операция. Благодаря ти много! Дилянче, подай ми ножичките! Много добре. Благодаря! Даринче, а ти светни лампичката. Отлично. Колежке Георгиева, захващаме се вече и ние, нали? Чудесно работиш, Алекс! Благодаря!\" \nВълнението ми се изпари напълно и на негово място се настани бързо успокоението ми от чудодейната сила на словесната терапия. Сякаш се намирах не на операционния стол, а на открит урок по красноречие на тема \"Звук сладък, най-мил в звуковете\", изнасян, запомнете добре, не от филолог, а от офталмолога д-р Калина Рачева! \nСлед операцията не се въздържах от радост и сърдечно поздравих целия екип с думите: \"Браво! Изпекли сте отлично занаята!\" В отговор на моята похвала д-р Калина Рачева ми отговори: \"Няма лек труд, дядо Първане. Ние тук работим задружно, като се стараем да останем верни на максимата: Един за всички, всички за един!\" \nМлада е д-р Калина Рачева. Богат е обаче нейният опит, а в професионалната й биография се вижда много добре огромното й желание да се усъвършенства в избраната от нея специалност на офталмолог. Нейното призвание.  \n    \n", "date": "2018.04.06", "title": "Словесна терапия "}
{"url": "http://www.duma.bg/node/164372", "text": "Този ден преди години се честваше всенародно като \"Ден на здравните работници\" (лекари, сестри, акушерки, фелдшери, санитари). Отмениха го. И използваха деня на св. Иван Рилски, за да го нарекат \"Ден на българския лекар\". Добре де, а останалите медици какво да правят? Впрочем то лекари вече няма. Има \"еднолични търговци\", които работят в \"търговски дружества\". То и здравеопазване вече няма. И затова напомняме старата игра на мургавите тарикати \"Тука има, тука нема\". Ами да си го кажем направо. Защото в държавата нямало пари за здраве. Е, няма да стане. Без пари няма да стане. Защото медицината е скъпо изкуство, който не се съобразява с това, е демагог или просто невежа. Има лозунги и пожелания, но има и бизнес, и бизнесмени, има мафия и мафиоти. \nЕто защо днес немалко хора причисляват лекарите към тази шайка. Обвиняват в корупция и лекари, и сестри, и санитари. За да си опазиш здравето и живота си, ще плащаш. На първо място са подкупите, официално регламентираните кражби, различни фокуси като \"избор на екип\", \"дарения\" и т.н., а на всичко отгоре трябва да се плащат и консумативите (лещи, стави, ортопедични пособия и много други). Вярно е, че ВАС отмени неотдавна т.нар. лимити за болниците, отменен бе и античовешкият мораториум върху най-новите животоспасяващи лекарства. Но за сметка на това се създадоха някакви комисии от учени глави, които ще решават кой да живее и кой да умре, защото здравеопазването се ръководи от хора, които фигуративно казано, не могат да различат хрема от кашлица: финансисти, икономисти и прочее \"...исти\". И въпреки всичко, пари пак няма! За жалост корупция и рекет все пак има и то в немалък обем. Но разберете: има болници, където с месеци не се изплащат заплатите, лекарите от \"Пирогов\" протестират, защото няма лекарства и консумативи. Хората в бели престилки се мъчат да преживяват. И те имат семейства. Пари нямат! Иначе способности, знания и квалификация имат на световно ниво. И човечност имат. Но когато правителство, Народно събрание, профсъюзи, фондации и т.н. се правят, че не виждат и нехаят, тогава какво става? Тогава те си го вземат сами. Лошото е, че го вземат от пациентите. Като допълнение на \"социалните помощи\", които в България наричат \"заплати\". Вярно е, че не е законно и не е редно. \nВсе пак пари за държавните и общинските болници няма. Вижте само какъв буламач се предлага на болните в тях. Дават ти по една пластмасова чинийка с една филийка хляб и това е. Убеден съм, че моят домашен любимец не би ял такова нещо, което се нарича по европейски \"кетеринг\". Е, има и частни болници с платено ресторантско хранене. Докъде стига държавата при такава анархия? \nНо само медиците ли имат кривини? Ами големците не изнасят ли богатствата на България - било то природни, било плодовете и сътвореното с труд, а също и енергията на България, момичетата на България, всичко ценно от България... Но те са \"големци\" - олигарси, карат бентлита и мерцедеси. А пък медиците - вълци ги яли!... \nЕ, не става така. Хипократовата клетва за жалост не пълни хладилника. Но тя не предвижда и сиромашия за медиците (разбира се, за тези, които не участват в далаверите и комбините). Ще кажете, че всичко, написано дотук, звучи цинично. Вярно е. В наше време всичко звучи цинично. Не е ли цинизъм превръщането на болниците в търговски дружества, лекарите - в еднолични търговци?  \nЧесто обвиняват лекарите и медиците въобще и в безсърдечие и липса на хуманност. Но същевременно не се интересуват от това, че те са пожертвали пролетта на живота си и са употребили скъпоценното време между 20 и 30 години, за да придобият умения, с които да спасяват хората. На немалко лекари ще се съберат не повече от няколко десетки часа истински сън за цялото това време. Затова, когато медиците претендират, че обществото им дължи известна компенсация под формата на неунижаващо възнаграждение за труда и уважение, а не побоища и скандали, техните изисквания не са без основание. А някой да е чул за спасен човешки живот да са изплатени 200 хил. лева, както за една тв постановка например, без която спокойно можем да преживеем, или премия от 40 хил. лева (подобно на спортните)? Или тв екраните и вестниците ежедневно да съобщават за блестящо извършена операция, като тази от екип на ВМА и \"Пирогов\" в началото на януари за спасяване на 4-месечно бебе, както и на тази от проф. Начев в \"Св. Екатерина\"? Е, те не са нито Григор Димитров, нито Камата, нито Криско. Усмихвате се, нали? Защото и аз не съм чул. Но съм чул и прочел, че за пето олимпийско място по пързаляне на дъска се платиха 100 хил. лева народна пара. За постигане на световен, олимпийски и незнам още какъв рекорд се плащат десетки хиляди лева. Че заплатата на някои от телевизионерите е от 3 до 10 хил. лева, а и нагоре, а на банкери и висши служители още по-голяма. Е, да са живи и здрави всичките! Но чак пък толкоз... Затова аз казвам \"Осанна!\" на медиците за 7 април и съм за букети от рози за заслужилите, а не от тръни... \nАбе, уважаеми бизнесмени, убеден съм, че във всяка болнична стая, операционна, кабинет за аборти (където се помага най-вече на вашите любовници), та дори и във всяка морга медиците ще окачат вашите реклами и ще изпишат вашите имена (както се прави по стадиони, спортни зали и спортни екипи), само и само да ги спонсорирате. Защото Народното събрание не се сеща да ги задължи. То си има правителствена болница и резиденции. И признава преференции за спонсориране на какво ли не, само не и за здравеопазването. Тук трябва да изключим, разбира се, суперлукса при създаването на напълно порочната здравна каса и напълно излишните надзорни съвети, бордове, управителни съвети и прочее механизми за облагодетелстване на избраниците. Защо законодателят например да не задължи бизнесмените да не спонсорират толкова футболни и други отбори, пишман футболисти и почти винаги класиращите се на последните места олимпийци, а да подпомагат финансово болници (по последни данни вече 12 болници са пред фалит), детски и старчески заведения и други срещу общински бонуси. Дали ако това чудо се случи, ще продължим да бъдем, както сега, на всички първи места в Европа по заболеваемост и смъртност (особено детската - 15 на хиляда) от болести? \nИ тук именно откриваме ролята и ВИНАТА НА ОБЩЕСТВОТО. Защото щом то иска да е живо и здраво, не трябва да гледа безучастно съдбата на медиците, които напускат масово страната, а да наложи своята воля на данъкоплатец и избирател. Помогни си сам, за да ти помогне и Бог! Защото едно общество, в което старците ровят в кофите за боклук, за да преживеят; в което болните си носят в болниците от къщи лекарства, храна, често и бельо; в което лекарите са принудени да рекетират и вършат беззакония, за да изхранят децата си - това общество е болно общество. И то с опасност за живота му!... \nИ все пак честит празник, колеги! Аз съм за розите, но не всекиму!... \n    \n", "date": "2018.04.06", "title": "За празника: \"Осанна!\" или \"Разпни го!\"  "}
{"url": "http://www.duma.bg/node/164376", "text": "През последната седмица на март в големите магазини на Горна Оряховица посетителите бяха приятно изненадани от млади хора, облечени в бели ризи и тъмни панталони, които предлагаха цветни картони с надпис \"Дари празник на баба и дядо\" под символичен \"покрив с комин\" и по-надолу графично изрисувано червено яйце с текст Великден. Оказа се, че това е национална кампания под патронажа на омбудсмана Мая Манолова. И в двата магазина до обяд големите кошници-колички бяха пълни догоре с ориз, боб, олио, захар, шоколади и др. хранителни продукти. Много възрастни хора в Горна Оряховица ще бъдат зарадвани с подаръци за Великден. Те не знаят кои посетители на магазините са ги удостоили с внимание. \nАкцията напомня за времето след края на Втората световна война, когато Емил, Цани и приятели от Драганово помагат на баби и дядовци. Те вероятно са чели повестта \"Тимур и неговата команда\" от Аркадий Гайдар. Като студент по руска филология бях чел някои от произведенията на Гайдар. Заинтригува ме фамилното име на писателя, което разбрах, че означава конник, яздещ преди всички и гледащ в неизвестната далечина, където е военният отряд. \nСпомням си за командата на Тимур в малък град около Москва. За отдалечената самотна къща с подходящо дърво, на което дежурен дава сигнал, протичащ по мрежа от проводници, състоящи се от върви, бронзова камбанка и телефон, събирайки всички членове на командата. Начело с Тимур разглеждат картата на градчето, като определят нуждата от помощ: загубена коза на Нюркината баба, пълнене с вода на кацата на млекопродавачката, писане на писмо до нахалния побойник Фигура, помощ за Женя да види баща си полк. Александров, дошъл в отпуск, и пр. \nОпитвам се да намеря аналогия между днешните добри намерения към възрастните и някогашните романтични детски вълнения. Красива е традицията, гледаща в бъдещето! \n    \n", "date": "2018.04.06", "title": "Традиция, гледаща в бъдещето"}
{"url": "http://www.duma.bg/node/164373", "text": "На интернет страницата на правителствения портал strategy.bg е публикуван проект на решение на Министерския съвет за одобряване на проектозакон за изменение и допълнение на Закона за защита от шума в околната среда. Вносители са вицепремиерът Валери Симеонов и министърът на здравеопазването Кирил Ананиев. Според доклада на двамата министри се въвеждат допълнителни забрани за озвучаване с цел опазване здравето на населението от вредното въздействие на шума. Не се транспонират норми на европейското право, просто у нас вредата от шума внезапно е нараснала и това налага правителството и парламентът да вземат спешни мерки точно в тази област. Обезлюдяването би трябвало да намали шума. Населението у нас катастрофално намалява, но управляващите очевидно смятат, че останалата част от него трябва да бъде предпазена ако не от друго, поне от шума. Затова можем да предположим, че борбата с шума е най-значимата правителствена крачка в сферата на здравеопазването и демографията. И вероятно - единствената. \nМиналата година мнозина одобриха похода на Валери Симеонов към Черноморието. Какво се случи? Било шумно в Слънчев бряг и затова хотелиерите негодували. И част от туристите, и част от кръчмарите. Да предположим, че е вярно. Че най-големият ни летен курорт е заразен с шум. Че там има прекалено много проститутки. Че там се продава повече дрога, отколкото вероятно се отчита на нелегалния пазар. Кой в държавата трябва да вземе мерки, за да се преустановят тази нарушения? Не е ли полицията? Не са ли санитарните власти? Не е ли общината? Не е ли Комисията за защита на потребителите? Не са ли данъчните власти? Не е ли прокуратурата? \nСлед като еднолично, несъгласувано, военачалнически вицепремиерът взема мерки, значи всички останали органи или не са си вършили работата, както трябва, или са били елемент от нарушенията. И ето го спора: Симеонов върна държавата в комплекса, казват едни. На Симеонов не му е работа да върши това, казват други. \nИ едните, и другите не са прави. Симеонов не е нито държавата, нито законът, за да се идентифицира с тях, да ги връща или да ги ознаменува. Но му е работа - той е държавник и е нормално да следи за законността в страната и да се грижи за реда и спокойствието на гражданите. Проблемът е, че вместо да събере всички контролни и отговорни органи, призвани да се грижат за реда по Черноморието, той тръгва сам като Робокоп да налага закона. Така не се прави. Това е фатмашки популизъм. След като си тръгне, след време пак ще е същото. \nНо ако държавата беше придобила самочувствие, сила и усещане, че властта й е обезпечена, щеше да е различно. Всеки служител щеше да знае, че ако си върши работата съвестно, ще получи подкрепата на началниците си, а те - на по-големите. Така законът щеше да се впие в корените на контролната система и в крайна сметка нарушителите щяха да се почувстват натясно. Така работи законът - отдолу нагоре. \nНищо подобно не стана с популистките изцепки на вицепремиера. На всичкото отгоре този рязък замах с властта във въздуха не бил съгласуван с ресорната министърка на туризма. Така тя също разбра, че нейната власт не струва нищо. Функциите й може по всяко време да бъдат иззети от вицепремиера по икономическата политика, който й е пряк началник. \nНо този вицепремиер отговаря и за демографската политика. \nТам няма място за патриотарски фетиш и популистки очарования. България е с най-лоши демографски показатели в Европа. За 27 години сме изгубили около 1/3 от населението. След 20 години осигурителната и пенсионната система ще рухнат, а работещите в страната хора едва ще знаят български. Катастрофа. Всяка минута загубено време е крачка към тази национална трагедия. Вместо това вицепремиерът патриот веднага след Слънчев бряг, доволен от постигнатото, хукна в Украйна, за да получи като подарък бастуна на Ботьо Петков, бащата на Христо Ботев. После, щастлив, доволен и окрилен от себе си, го показа шумно на брифинг в Министерския съвет. \nА като дойде зимата, хукна към зимните курорти, за да да се бори с планинското озвучаване. Родолюбива работа. \nНе че е лошо. Но... защо е този шум? \nИ кажете тогава, моля, къде са политиките, къде е държавността, за да одобряваме проявленията на Симеонов и на симеоновщината? Ако следваше определена политика, действията му щяха да бъдат разбираеми, оправдани и вероятно - поощрявани. Нищо такова! Занимава се с патриотични игри и по никакъв начин не възражда нито икономиката, нито родителския инстинкт у българите. Ако спешно заплатите и пенсиите в България не бъдат увеличени поне двойно, още стотици хиляди млади, здрави и образовани българи ще напуснат страната в близките три-четири години. Нима това не е трагедия? И нима тази трагедия не е по-голяма от шума на Слънчев бряг?     \n", "date": "2018.04.06", "title": " Шумът от безделието "}
{"url": "http://www.duma.bg/node/164426", "text": "Депутатите от \"БСП за България\" са внесли най-много въпроси и питания - съответно 447 и 23, на третата сесия на 44-то НС. Най-активни са били Георги Гьоков, Георги Стоилов, Иван Димов Иванов, Иван Валентинов Иванов, Любомир Бонев, Надя Клисурска-Жекова, Георги Йорданов, Светла Бъчварова, Манол Генов, Кристина Сидорова, Пенчо Милков, Лало Кирилов, Георги Свиленски. \nПрез третата си сесия парламентът е приел 49 закона и 25 решения, имал е 37 редовни и едно извънредно пленарни заседания. От 11 януари до 4 април 2018 г. са внесени 35 законопроекта, като 19 от тях са на народни представители. Постъпили са 34 проекта за решения, от тях 30 са от депутати, има и един проект за декларация. \nПриети са Закон за ратифициране на Договора за приятелство, добросъседство и сътрудничество между България и Македония, за противодействие на корупцията и за отнемане на незаконно придобитото имущество, за мерките срещу изпирането на пари и други. Парламентът е гласувал  промени в Кодекса на труда, в Закона за социално подпомагане, в Закона за здравето, в Закона за насърчаване на инвестициите, в Закона за трудовата миграция и трудовата мобилност и др., отчитат от НС. \nПроведени са разисквания по питане относно политиката за изграждане на електронно управление, стратегия за запазване и развитие на общинските болници, политиката в областта на ядрената енергетика. Вчера се проведоха разисквания по питане на социалистите Станислав Владимиров, Таско Ерменков и Кристина Сидорова за политиката в областта на топлоснабдяването.     \n", "date": "2018.04.06", "title": "Депутатите от левицата с най-много въпроси и питания"}
{"url": "http://www.duma.bg/node/164374", "text": "1. \nHighly likely (\"Твърде вероятно\")  \nНеделя, 4 март, 16,15 ч., Солсбъри. Ръми. Сиво. Само шпилът на величествената катедрала пробива облаците. Минувачи забелязват на пейка двама припаднали. Решават, че са прекалили с наркотиците. Никой не знае, че това са двойният агент Скрипал (с кодово име в МИ-6 \"Бързия\" - Forthwith) и дъщеря му Юлия.  \nСлед 15 минути светът \"научава\" гръмовно, че двамата (твърде вероятно) са отровени (твърде вероятно) с \"Новичок\" лично от Путин (несъмнено) 14 дни преди президентските избори, понеже Путин е пълен идиот.  \nНезабавно им дават (инжектират, вливат?) антидот срещу \"Новичок\", а който има антидот срещу \"Новичок\", може да го произведе (антидота), а щом може да го произведе (антидота), може да произведе и \"Новичок\" (твърде вероятно, нали?). Обаче според лабораторията в Портън Даун Скрипалови не са отровени с \"Новичок\", а с нещо подобно, което нещо не е произведено в Русия, но британското МВнР, без да му трепне мигличката, написа на своята страница още на 20 март, че тъкмо според лабораторията в Портън Даун нещото е произведено в Русия, пък оня ден английското МВнР-то изтри гузно и набързо туй съобщенийце, и на всичкото отгоре, казват от Портън Даун, антидот срещу \"Новичок\" няма.  \nНо има въпроси: С какво са отровени Скрипалови и кой го е произвел? Какъв антидот им е даден и кой го е произвел? Ако антидотът е срещу \"Новичок\" - откъде се е взел? И не ни ли казват от Портън Даун \"Не сме ние!\"? Щото Портън Даун е доста зловещо местенце, но за това - по-нататък.   \nВеликата Британия произведе световна дандания с тенденция към патаклама, преди да допусне Организацията за забрана на химическите оръжия (ОЗХО) в Солсбъри, преди лабораторията в Портън Даун да се е произнесла е ли това \"Новичок\", понеже тепърва щяла да разгадава формулата на \"Новичок\", която формула се разхожда из интернет от години, а \"Новичок\" е унищожен под контрола на САЩ, обаче коварният и кръвожаден Путин е укрил \"Новичока\" в своя мразилник между водката и сельодката.  \nВръщаме се край пейката. А там - стълпотворение: кой в защитно облекло при химическа атака, кой в противопожарен екип, а полицаите - ей тъй, по една униформичка. От болницата - никаква информация, лекарите са анонимни, токсиколозите - неназовани, британските медии - нелюбопитни; няма нито една снимка на двамата от болницата, никой не ги е видял, шансът да оживеят е под 1%, казват. (А всяка вечер гледахме интервюта от болничното легло с Литвиненко, отровен с полоний в чая, без да е пил чай, вътрешен министър беше Тереза Мей, главният виновник - Путин. Бащата на Литвиненко, със \"Сармат\" в слепоочието, каза, че Русия няма нищо общо със смъртта на сина му, нито с отравянето на Скрипал). Междувременно болницата изследва обгазен (!?) полицай, пускат го на другия ден, жив, здрав, симпатяга. \nТереза Мей съобщава драматично, че (твърде вероятно) са пострадали още 30 души, после - 48, после - 80, после - 130; отишли в болницата, дали им съвети, неизвестно за какво, и никаква снимка, никакво видео, никакво интервю с някой от тези 130, ама не били 130, а 200, даже 250, живи и здрави до един, пък \"Новичок\", казват, убива за 5 минути, обаче Скрипалови са живи, Юлия внезапно и рязко се подобрява и иска среща с руски дипломат, ако случайно е останал някой неизгонен. \nПейката! От нея започва всичко. Твърде вероятно. Или не? Всичко започва от пъба \"The Mill\", където двамата пили по чаша вино към 13 ч. Значи - \"The Mill\". Или не? Всичко започва от италианския ресторант \"Zizzi\" на Castle street. Твърде вероятно. Ето какво научаваме от нелюбопитните британски медии: Двамата пристигат в \"Zizzi\" към 14,30 ч., поръчват си чеснови хлебчета, вино и здравословно ризото с кралски скариди, миди, калмари и октоподи (600 калории). Говорят на руски. Той е нервен и сприхав, тя - тиха. Плащат 30 паунда, излизат от \"Zizzi\" в 15, 47 ч. и тръгват по Market Wolk към Solstice Park. Енергични, усмихнати, в чудесно настроение, гледат към камерата на близкия фитнес. Сякаш знаят, че ги снимат. Твърде вероятно. \nВ 16, 03 ч. са на пейката, от която започва всичко в 16,15 ч., ама не съвсем, понеже \"Новичокът\" бил впръскан в климатрона на скрипаловото BMW, обаче преди \"The Mill\" и \"Zizzi\" двамата отишли на гроба на съпругата на Скрипал, където (твърде вероятно) някой ги е причаквал с лалета, тип \"Новичок\", но по-преди Юлия се е върнала от Москва с \"Новичок\" в багажа, в пакета с гречка (елда), купен от кварталния магазин, понеже в Русия можеш да си купиш гречка с \"Новичок\" от всеки квартален магазин; ама не Юлия купила гречката, а нейна приятелка, която пристигнала в Лондон тъкмо навреме, за да й предаде гречката и да отрови своята мила дружка; но съвсем най-вероятно и направо безспорно някой гад (Путин, несъмнено) е намазал (напръскал) с \"Новичок\" входната врата (или дръжката) на Скрипаловия дом, като преди това предвидливо се е разхождал из тихия квартал в защитно жълтозелено облекло, което облекло останало незабелязано от съседите... А-ха. \nСолсбъри е опасан с полицейски ленти като огромна какавида, въпреки смъртната опасност полицаи в униформи бдят самоотвержено на местопрестъпленията, \"The Mill\" и \"Zizzi\" се сдобиха с реклама до края на света с цената на някоя и друга пожертвана маса, а Великата Британия, надменний Албион - с позор за всички времена.                      2. \nПесен за Джаберуоки   \nСъбитията през погледа на Алиса, която среща в Страната на чудесата много налудничави същества. \n\"Твърде вероятно е Скрипал да е отровен от Русия\", каза г-жа Терезия, Царицата на сърцата, пристъпвайки заканително с леопардовите пантофки, които сменя с високи мускетарски ботуши винаги, когато издава смъртни присъди, а тя винаги издава само смъртни присъди, водена от сляпа ярост,  както твърди Луис Карол. \"Запушете му устата! Изхвърлете го! Осечете му главата!\", крещи г-жа Терезия и мята мастилници. Г-жата не е никаква царица, а просто карта за игра, дама купа по-точно, попаднала случайно в световната колода.        \n\"Изглежда руснаците стоят зад това\", каза г-н Тръмпи-Дъмпи, възседнал високия зид на Голямата Бяла къща. \"Аз съм едно много хубаво и приятно нещо\", повтаря г-н Тръмпи-Дъмпи, друсайки енергично оранжева грива с риск да се изтърси от геополитическия дувар. Г-н Тръмпи-Дъмпи обича да получава подаръци за всеки нерожден ден. Понеже рожденият ден е веднъж в годината, а нерождените са 364. Той е особено доволен - 4 март е такъв нерожден ден, а подаръкът на г-жа Терезия - дивен.   \n\"Ние всички знаем кой е виновен. Изключително вероятно е Путин лично да е заповядал атаката. Въпросът е ще си признае ли той сам или ще го хванат\", изръмжа Лудия Шапкар, идеолог на \"Брекзит\" и първомайстор на фалшивите новини, по-известен като Александър Борис де Пфефел Джонсън с англо-американо-турско-германско-френско-еврейско-черкезко-абхазко-руски произход, наричан благовъзпитано \"словесен миномет\", обаче думата не е миномет, а съвсем друга, но аз няма да я напиша, за да не цапам вестника.  \n\"Отсечете му главата!\", извика г-жа Терезия, имайки предвид главата на Путин, а не на г-н Пфефел, има си хас!  \n\"Няма друго правдоподобно обяснение, освен отговорността на Русия\", каза на изящен френски Френският заек г-н Еманюел, докато си търсеше ветрилото и ръкавиците, забутани кой знай къде от неговата учителка. За да си придаде важност, Френският заек г-н Еманюел извади грациозно от джоба на жилетката своя джобен часовник, който никога не показва колко е часът, поради което Френският заек г-н Еманюел винаги бърза да не закъснее и повтаря \"О, божичко, божичко! Ще закъснея!\". Часовникът на Френския заек не показва часовете, а годините и този път стрелките бяха запецнали някъде в 19-и век, но г-н Еманюел не можеше да си спомни какво общо има това с Русия.  \n\"Очевидно е, че Русия е отговорна\", проговори на немски Чешърският котаран г-н Меркелинг, който всъщност е г-жа. Котаракът произнесе тези думи с подобаваща германска строгост и без усмивка, понеже неговата (нейната) усмивка винаги е някъде другаде, по-точно - край Северното поточе, от другата страна на Заешката дупка.     \nТук отново се намеси Лудия Шапкар: \"Те, руснаците, създават \"Новичок\", а ние създаваме светлинни мечове. Първото е ужасно оръжие специално за убийства, второто е измислен реквизит, който странно бръмчи. Арсеналите на нашата страна са затрупани не с отрова, но с нещо по-мощно: със силата на въображението. Именно тази сила на удържа на върха!\". \nСлед тази огнена реч всички дружно се съгласиха, че Путин е чудовището Джаберуоки - \"врагът заклет със огнени очи, със нокти хищни, зъби, що раздират\". И, въоръжени със силата на въображението и с бръмчащ филмов реквизит, запяха песента за Джаберуоки (Jabberwocky), написана от Луис Карол: \n\"Бе сгладне и честлинните комбурси \nтарляха се и сврецваха във плите; \nсъвсем окласни бяха тук щурпите \nи отма равапсатваха прасурси...\". \nДокато сразяват песенно Джаберуокито, ще ви разкажа за лабораторията в Портън Даун, както ви обещах. 3. \nПортън Даун, 13 км от Солсбъри. Двойна телена ограда, табели \"Внимание! Опасна зона!\" и \"Пътят е собственост на Министерството на отбраната\". От 1916 г. на близо 3 хил. хектара се помещава строго секретната химическа лаборатория DSTL (Defence Science and Technology Laboratory), в която работят 3000 души. Финансиране от Пентагона - 70 млн. долара. \nОще през Кримската война (1853-1856 г.) Британската империя използва химическо оръжие срещу Русия (в Одеса и Севастопол). През 1918-1920 г. британската, американската, канадската и френската армия под британско командване хвърлят срещу Русия отровен газ, създаден в DSTL. Министър на войната е Чърчил. \"Болшевизмът трябва да бъде удушен в люлката си\", казва той. В желанието си да \"удуши болшевизма\", Чърчил отправя фалшиво обвинение срещу Русия, че използва отровен газ. Лъжата изплува, гневът на британското общество се стоварва върху Чърчил, той излиза с циничен меморандум на 12 май 1919 г.: \n \"Силно подкрепям използването на отровен газ срещу нецивилизованите племена. Ако врагът не може заради своето невежество да произвежда отровен газ, това причина ли е нашите войски да бъдат възпрепятствани да се възползват от оръжията си? Смятам, че сме напълно упълномощени да ги използваме\". \nПрез октомври 1919 г. британските войски се изтеглят, но не връщат неизползваните химически оръжия на Острова като прекалено опасни. Изхвърлят ги в Бяло море. Ей тъй. \nПрез и след Втората световна война DSTL произвежда невропаралитични вещества и експериментира с доброволци - британски военнослужещи. Казват им, че целта е откриване на лекарство срещу грип. 20-годишният Роналд Мадисън от ВВС се включва в експеримента, за да купи годежен пръстен на своята приятелка. Никой не го предупреждава, че ще бъде изложен на смъртоносния газ зарин. Няма ни годеж, ни сватба. Мадисън умира в страшна агония за няколко минути. Годината е 1953-а. Според британското военно министерство, смъртта на младия мъж е нещастен случай. Чак през 2004 г. близките на Мадисън издействат официално разследване на DSTL. Заключението е: \"Някои подробности около провежданите експерименти може да не съответстват на етичните стандарти\". След още 2 години министерството признава, че е допусната \"груба небрежност\". \nОт 1949 г. до 1989 г. близо 20 000 души участват в съдебни процеси срещу DSTL заради експерименти с хора. През 2008 г. Министерството на отбраната изплаща 3 млн. паунда на 360 ветерани, без да признае своята отговорност. Държавата се откупва евтино. По 8333 паунда за човешки живот. \nКойто си мисли, че експериментите с хора са прекратени, лъже се. През 2013 г. DSTL провежда експеримент с газ в Лондонското метро, хиляди пътници не подозират, че са опитни мишки. На Лондонския метрополитен е абсолютно забранено да разгласява каквато и да е информация за този експеримент. \nDSTL използва над 122 000 опитни животни - от морски свинчета и мармозетки до коне. DSTL произвежда зарин и фосген. В средата на 50-те години на ХХ век DSTL разработва газ VX. Той е от същия клас бойни отровни вещества като \"Новичок\". Англичаните го предават на американците, те го взимат на въоръжение. В DSTL през 1976 г. са създадени и първите образци на Ебола. Помните - Барак Обама каза, че Русия е по-опасна от Ебола. \nDSTL е само една от военните лаборатории в 25 страни, финансирани от Пентагона, където САЩ произвеждат и тестват изкуствени вируси, бактерии и токсини в нарушение на Конвенцията на ООН. Тези лаборатории се намират в страни от бившия СССР (Грузия и Украйна), в Близкия изток, Югоизточна Азия и Африка. Само в Украйна са 11. На украинските власти е абсолютно забранено да разпространяват каквато и да е информация. Не питайте откъде ИДИЛ разполага с химически оръжия. \nКрай на справката. 4. \nИ така - какво имаме? Пейка, гречка, врата, дръжка, климатрон, лалета, калмари, октоподи, миди, скариди, пъб, ресторант, две маси, бяло вино, квартален магазин, анонимни лекари, неназована приятелка, несъществуващ антидот, неизвестно къде произведено подобие на \"Новичок\", двоен агент, дъщеря му, 160 изгонени руски дипломати, светлинен меч, филмов реквизит, DSTL, дама купа, Тръмпи-Дъмпи, луд шапкар, френски заек, немскоговорящ котак, комбурси, прасурси, русофобска истерия, вой, писък, наглост, лъжа, клевета, безсрамие, бездарие, спомен в епруветка, изнасилена солидарност, червиви ценности, гигантийска световна провокация...  \nЦялата тази отрова ври, кипи и бълбука в един казан, на който могат да завидят трите вещици от \"Макбет\". За тяхно утешение предлагам съвременен прочит на Шекспир в несръчен стих:  \nХайде, бърже кръг сторете,/ мърши всякакви хвърлете/ да се смесят във котела!/ От Европа мекотела -/ джендърска пъпчива гнус,/ пълна със отровна слуз!/, Епруветка от Ирак/ влиза в употреба пак!/ Жлъчка от търбух преситен/, зейнал в алчност ненаситна!/ Курабийки от Майдана/, Fuck the EU от мадама/, кръст пречупен от килера/ винаги ще се намери./  \nЗмейски косъм от ушанка,/ и копитце от тачанка,/ песен за една Катюша/, Путин хванахме за гуша!/. Ура, ура, ура!/ Гепихме го за... кобура!/. Новичок, новичок/, Да му тропнем казачок! 5. \nНякога САЩ бяха колония на Гордий Албион. Днес Албионът е колония на САЩ. Жалък американски васал. Слуга, лакей, наемник. Изпълнител на мръсни и мокри поръчки. Въпросът е: Кой ще се извинява утре?   \n    \n", "date": "2018.04.06", "title": " От местопредставлението: Солсбъри  "}
{"url": "http://www.duma.bg/node/164410", "text": "\n- Бойколандия: Страна, в която чистачката гони престъпници, мутреса си купува банка, а Гинка - ЧЕЗ... \n- В тази \"държава\" вместо изумената Цецка, може да сложат спокойно чистачката за министър, тя поне може да бяга, за разлика от оядената смешка Цачева, дето и задника си не може да мръдне, но я набутаха като правосъден министър за потрес на де що има разбиращо от право. \n- Заседанието на НС е особено интересно. Тъпунгерите се надпреварват да разказват криминалета и екшъни. Хората излезли от Централния да си боядисат яйцата, а тези малоумници, цяло заседание правят. \n- Централният Софийски затвор набира чистачки за охрана. Предимство е да имат бойни умения с метли. \n- Като бях малка, мразех въпроса каква искам да стана, като порасна. Защото исках да бъда и лекар, и космонавт, и пилот на боен самолет, и ветеринар...и не можех да избера никога едно. Обаче сега вече знам! Искам да бъда чистачка, за да преследвам лошите! \n- Искаш да си чистачка, за да взимаш две заплати - на хигиенистка и на охранител, признай си! \n- Валентин Радев: \"Имаше информация за готвено бягство, взети бяха мерки\". Ако не бяхте взели мерки всички затворници ли щяха да избягат е? \n- Метлата със сгъваем приклад трудно помиташе следите от автоматичния метеж. \n- Чистачките на Летище София поемат граничния контрол. Цялата власт - на чистачките! \n- От днес чистачките във всички затвори са с ново тежко въоръжение - метли, с които да настигат престъпниците по-бързо. \n- След като метлите са на въоръжение в България,за да си купя такава трябва ли и разрешение от МВР? \n- \"Изкуплението Шоушенк\" вече е напълно неразбираем за българската публика филм. Защо да копаеш тунел с години, щом можеш да излезеш необезпокояван от затвора през парадния вход?! \n- С лека усмивка разбирам, че новият сезон на \"Бягство от затвора\" се снима в България. Само дето са сменили жанра - от екшън в комедия. \n- Данаил Кирилов: Бягство от затворите винаги е имало - Алкатрас, Влака беглец. Забравил е сериала \"Бягство от затвора\". Колко свободно време за филми има тоя човек... \n-  Тогава да викнат Шерлок Холмс да фане бегълците и сички ще са доволни. \n- то бива но чак толкова не. В романа на А. ДЮМА героят Едмон Дантес бяга от замъка Иф и последствие си купува титлата Граф Монте Кристо. Това не е историческа личност, все едно капитан Немо да кажат, че е първият подводничар. Непростимо е за Народни представители такива шеги. \n- Цецо \"историка\": \n\"Аз мисля, че историческият преглед, който направи колегата Кирилов, показва, че през годините е имало такива случаи не само у нас\". А от къде да знаят цецо и Дани, че \"Граф Монте Кристо\" е приключенски роман от Александър Дюма... Ами така е, когато книги не се четат, а се гледат само филми, от които се правят изводи и заключения, че това са \"реални исторически личности\"! Все си мисля, че някой и Винету не е чел, а е гледал само илюстрованата корица на романа, гледал е и филма и си е представял съдържанието на книгата.... \n- Пита се само кого ще ангажират да заснеме филм по това абсурдно бягство. Ще ги отвеем хАмериканците! \n- Има ли кой да обясни на герберастите, че Едмон Дантес, а не Граф Монте Кристо, е бягал от затвора Иф... \n- Ама той Баце си каза, че Цецка е Майката на нацията. Предлагам да ги трампим - чистачката става министър, а Цецка - чистачка. \n- Надзирателите си имат мото - работата не е Пелов да избяга. \n- Има и нова затворническа клетва: Чистачка да те настигне. \n- Гадни, долни затворници, обещали да бягат лани, пък избягали вчера, само за да резилят Управлението И ПрецЕдателството МУ! \n    \n", "date": "2018.04.06", "title": "Наз@ем от мреж@та"}
{"url": "http://www.duma.bg/node/164411", "text": "Журналистът Христо Николов сe присъедини към българския екип на бизнес медията \"Блумберг Тв\". Заедно с Живка Попатанасова от 10 април той ще бъде новият водещ на сутрешния блок \"Бизнес старт\". \n\"Николов е доказан бизнес журналист с богат опит в онлайн и печатни медии. Отразява икономическа тематика от 2002 г. Първите си стъпки в журналистиката прави във в. \"Труд\", където е част от отдел \"Бизнес\" близо десетилетие. След това е икономически коментатор в информационно-аналитичния сайт Clubz.bg и отговорен редактор в \"Градът Медиа Груп\", представиха новото си попълнение от медията. \nМеждувременно за рокади в свое предаване се похвалиха и от телевизия \"България Он Еър\". Съботно-неделното семейно издание на \"Фамилно\" вече ще се води от Деляна Маринова-Джуджи. Тя ще е в ефира всеки уикенд от 10.30 часа. Досега Джуджи се изявяваше като светски коментатор и водещ на делничното предаване \"околоСВЕТСКО\" заедно с Бойка Делиева и Константина Живова. Тя ще продължи изявите си там, но и ще замести досегашното лице на \"Фамилно\" Доника Ризова, което поема по нов път.   \n", "date": "2018.04.06", "title": "Нови водещи по \"Блумберг Тв\" и \"България он еър\""}
{"url": "http://www.duma.bg/node/164377", "text": "\n   \nЗа осъществяване на инициативата \nБАНКОВА СМЕТКА \nБанка ДСК \nIBAN: BG49STSA93000025181669 \nBIC: STSABGSF \n(Паметник на загиналите деца)  За първите дарители ДУМА съобщи преди седмица - Гена Сълева от гр. Калофер, актрисата Саша Крушарска, Йордан Йорданов от София. Тази седмица, след публикуването на сметката отново се появиха съпричастни българи - Улвие Бекирова Рюстемова внесе 100 лв. за благородното начинание, а Клубът на аграрниците социалисти и техни симпатизанти събраха 320 лв. Инициативният комитет продължава работа за осъществяването на идеята. Негови членове са: Анжел Вагенщайн (сценарист и писател), Велислава Дърева (журналист), Велиана Христова (журналист, д-р по филология), Христо Георгиев (журналист, издател), акад. Светлин Русев (художник), проф. Валентин Старчев (скулптор), Иво Хаджимишев (художник фотограф), ген. Ангел Марин (вицепрезидент през 2002-2012), ген. Георги Иванов (първи космонавт на България), Лидия Иванова (д-р по философия).    \nПродължава и издирването на имена на загинали деца у нас по времето на фашизма - с помощта на наши читатели списъкът наброява до момента 147 безсмъртничета, както и около 3000 еврейски деца от Македония и Егейска Тракия, изпратени през март 1943 г. в пещите на Треблинка от профашисткото българско правителство. Навсякъде по света се знае, че няма по-страшно нещо от убийството на деца. Нека да има в столицата ни едно място, където хората със сърца, без разлика на личните им политически пристрастия, да могат да се преклонят, да поставят цвете и да помълчат, обещавайки да не позволят никога повече да се повторят страшните години на нацизма.     \n    \n", "date": "2018.04.06", "title": "Паметник на децата, жертви на фашизма "}
{"url": "http://www.duma.bg/node/164412", "text": "Сашо Диков реши да акостира в телевизия \"Евроком\", стана ясно от публичните му изяви тази седмица. Припомняме, че смяната на собствеността в телевизия БиТ доведе до сътресения в медията, а Диков напусна поста програмен директор. Първоначално той обяви, че ще се изявява в собствена авторска рубрика в \"Шоуто на Слави\". По БТВ дори бяха излъчени негови материали. \nОт 13 април водещият обаче се завръща на екран със свое предаване по \"Евроком\". Всеки петък той ще окупира по два часа от екранното време на медията. \"Евро Дикоф\" ще започва от 20 часа. Очаква се първата част да е в познатия стил, наложен от Диков - \"Стажанта\". При него водещият обикаляше с камера в парламента и \"отстрелваше\" депутати с провокативни въпроси. Във втората част на шоуто си водещият най-вероятно ще кани гости в студио, за да обсъждат актуалните от седмицата теми. \n\"Всеки политик, магистрат, всеки, който се страхува от неудобни въпроси, има от какво да се притеснява. В същото време всеки, който има чист бизнес и няма какво да крие, няма повод за притеснения\", заяви Диков пред колегата си в \"Евроком\" Николай Колев.   \n", "date": "2018.04.06", "title": "\"Евроком\" приюти Сашо Диков"}
{"url": "http://www.duma.bg/node/164413", "text": "До 16 април е крайният срок на БНТ за конкурс по подбор на нови проекти, създадени от независими български продуценти. От обществената телевизия обещават да предоставят възможност на най-добрите и атрактивни идеи да получат реализация. Медията се опитва да намери интересни варианти за токшоу на здравна и на семейна тематика, както и специализирано предаване за съвременно световно и българско кино. Търсят се проекти за развлекателно спортно предаване и лайфстайл проект, който да запознава зрителите с новостите от архитектурата, дизайна и модата. За участие в подбора ще се приемат и оригинални авторски идеи за предавания, насочени към широка аудитория, добавят от БНТ. \nКакто ДУМА вече писа, новото ръководство в лицето на избрания миналата година генерален директор Константин Каменаров подготвя цялостна промяна в програмната схема на обществената телевизия. Цялостното обновяване по план трябва да приключи в началото на следващия телевизионен сезон този септември.  \nМеждувременно от БНТ се похвалиха с първия си рейтингов удар и отчетоха близо половин милион зрители за първото издание на \"Стани богат\". \"Форматът привлече средна аудитория от над 300 000 души в неделната вечер, като в края на предаването броят на зрителите достигна 490 000\", гласи статистиката на медията, която отмъкна предаването, излъчвало се няколко сезона по Нова телевизия. \nМиналата седмица данните на пийпълметричната агенция ГАРБ показаха, че \"Бразди\" е най-гледаното предаване на БНТ за периода 19-25 март. Тогава по пазарен дял на аудиторията и зрителски рейтинг емблематичното предаване на агротематика мина дори централната емисия \"По света и у нас\". \nОт Нова телевизия пък решиха да подразнят конкуренцията с рекордна според тях гледаемост на шоуто \"Като две капки вода\" миналата неделя. \"Според данните на независимата международна пийпълметрична агенция \"Нилсен Адмосфер България\" 47,5% от активното население в България (18-49 г.) пред екраните избра \"Като две капки вода\", което е над два пъти повече от дела на втората по гледаемост телевизия БТВ по същото време. Още по-високи са резултатите сред активното градско население (18-49 г.) и сред зрителите на възраст 18-34 г.\", обяви медията. \n    \n", "date": "2018.04.06", "title": "До 16 април БНТ търси нови тв проекти  "}
{"url": "http://www.duma.bg/node/164414", "text": "Традиция стана всяка година по случай Великден Областният и Общинският съвет на БСП и младите социалисти в Перник да даряват козунаци, яйца и сладкиши на домове за деца, кризисни центрове и социални институции. Лидерът на левицата в града Кирил Леонов, членове на ръководството на партията, новоизбраният председател на МО Йордан Малинов и младежи посетиха Кризисния център в кв. \"Калкас\", центъра за настаняване от семеен тип в кв. \"Драгановец\", защитеното жилище на ул. \"Луганск\", дома в кв. \"Варош\" и клуба на пенсионерките към БЧК и ги поздравиха с празниците. \nОт разговорите стана ясно, че държавната социална политика не допринася достатъчно за доброто развитие на социалните институции. В тях има належаща нужда от таблет, принтер, спално бельо, санитарни консумативи. Социалистите от БСП поеха ангажимент за решаване на казуса. Необходима е много по-отговорна и финансово обезпечена държавна политика в социалната сфера и по-голяма грижа за хората, изпаднали в беда, заяви Леонов.     \n", "date": "2018.04.06", "title": "БСП дари социални институции в Перник за Великден"}
{"url": "http://www.duma.bg/node/164432", "text": "На Великден служителите на закъсалата държавна болница в Ловеч най-накрая ще получат декемврийските си заплати. Вчера прокуристът на лечебното заведение д-р Ченко Чалъков обясни, че НЗОК е изплатила цялата дължима сума по клиничните пътеки, но ръководството забавило възнагражденията, защото парите отишли при кредиторите за покриване на запорите.  \nПроблемите в болницата продължават. Поради липсата на лекарства, консумативи и медицински персонал всички работещи в отделението по пневмология и фтизиатрия подадоха колективна молба за напускане. Шефът на отделението д-р Михаил Киров обвини прокуриста, че е наредил пациентите да заплащат всички консумативи, въпреки че са здравно осигурени.    \n", "date": "2018.04.06", "title": "Коледни заплати за Великден в Ловеч  "}
{"url": "http://www.duma.bg/node/164415", "text": "Започнала е работа по изработване на нова система за приемане на спешни повиквания и управление на ресурсите към службите за спешно реагиране. За целта вече са издадени заповеди на министрите на здравеопазването и вътрешните работи. Това съобщи в отговор на депутати от \"БСП за България\" здравният министър Кирил Ананиев на парламентарния контрол вчера. \nНовата система ще е основана на единна реформа, твърди той. Нуждата от нея се базира на изводите от отчетени грешки в комуникацията между лекарите и координационните центрове. През 2015 г. е възстановено обаждането за спешна медицинска помощ и през телефон 150. Именно поради отчетените проблеми в системата на 112 е взето решение за изграждане на нова система за повиквания, стана ясно от думите на Ананиев. Целта е подобряване на услугата Единен европейски номер 112 на територията на страната. За създаването на концепцията работната група ще обсъди всички възможни варианти, които ще доведат до подобряване на дейността по приемане и предаване на обажданията за спешни повиквания, допълни министърът. \n    \n", "date": "2018.04.06", "title": "Работи се по нова система за спешни повиквания"}
{"url": "http://www.duma.bg/node/164416", "text": "Служителите на ловешката болница ще получат декемврийските си заплати за Великден, съобщи вчера по БНР прокуристът й д-р Ченко Чалъков. Здравната каса вече е изплатила цялата сума за клиничните пътеки на лечебното заведение, но парите отиват директно към кредиторите за покриване на запорите. Това бе и причината ръководството да не изплати дължимите възнаграждения, обясни той. \nПрипомняме, че поради липсата на лекарства, консумативи и медицински персонал всички работещи в Отделението по пневмология и фтизиатрия подадоха колективна молба за напускане. Според шефа на отделението д-р Михаил Киров най-сериозният проблем е от последните 2-3 месеца, когато финансовото положение на болницата достига дотам да не може да осигурява нужните лекарства на пациентите.  \n\"Почти 90% от пациентите си купуват всичко - спринцовки, игли, всички видове консумативи. Това се отразява и на качеството на нашата работа. Постоянният психически тормоз от страна на болни и техните близки, че са здравно осигурени и че им се налага да плащат - това са ежедневни скандали\", коментира Киров. Той уточни, че нямало официална заповед на прокуриста пациентите да купуват сами консумативи, но Чалъков \"го е казвал в съвещателен тон\". Той се оплака и от силно намаленият състав на отделението, което налагало всички да полагат извънреден труд след работа, която не им се заплащала.  \nПрокуристът отрече да е нареждал устно пациентите да си плащат лекарства и консумативи и обвини д-р Киров, че не давал дежурства. Чалъков бе категоричен, че отделението по пневмология и фтизиатрия няма да бъде закрито, и увери, че най-късно следващата седмица ще бъдат осигурени кардиолози. Прокуристът искал да обедини отделенията по кардиология и пулмология, а д-р Киров можел \"винаги да напусне\".     \n", "date": "2018.04.06", "title": "Ловешката болница получава декемврийски заплати за Великден"}
{"url": "http://www.duma.bg/node/164428", "text": "България може да загуби поне 15 млн. евро, или около 30 млн. лева, от евросредствата за наука заради бавното им усвояване. Това призна вчера министърът на образованието Красимир Вълчев по време на парламентарния контрол. \nСредствата в риск са от частта за изследователска дейност в Оперативна програма \"Наука и образование за интелигентен растеж\". При старта на програмата е заложено до края на 2018 г. да бъдат одобрени (верифицирани) 30% от усвоените по проекти евросредства. Почти сигурно е обаче, че това няма да се случи и около 30 млн. лева ще бъдат загубени. \nЗа инвестиции в научна инфраструктура са заделени над 526 млн. лева, до момента не е усвоен нито лев, а първите договори бяха подписани в последните седмици - 4 години след старта на програмата. Те са за два вида центрове - за върхова наука и за компетентност. От времето на Меглена Кунева две години се точи сагата с намирането на оценители, което причини и забавянето, то няма как да бъде наваксано. \nОбщо договорените до момента пари за научна инфраструктура са 265 млн. лв. при предварително определени 350 млн. лева. Останаха свободни пари, понеже не във всички научни области има спечелени конкурси. Текат обаче обжалвания на класирането от страна на кандидати. Според министъра свободният ресурс е 87 млн. лева и тепърва ще се решава как да се оползотвори. Те може да се насочат към класирани като резервен списък проекти, но за това трябва одобрение от комитета за наблюдение на програмата. Другият вариант е парите да бъдат прехвърлени към европрограмата на икономическото министерство за конкурентоспособност. Почти сигурно е, че други 120 млн., които пък са за регионални научни центрове, ще бъдат прехвърлени там.      \n", "date": "2018.04.06", "title": " България губи 30 млн. лв. от европарите за наука"}
{"url": "http://www.duma.bg/node/164429", "text": "Тетрис и бързоварче се оказаха формалната причина Радослав Колев и Владимир Пелов да се измъкнат от затвора. Бягството станало при предаването на предварително заявени от тях вещи, обясни Цецка Цачева. Пратките съдържали игра Тетрис за Пелов и реотанче за загряване за Колев. Вещите били получени и предадени от надзиратели, без двамата да са били в контакт с посетители. На въпрос на ДУМА Цачева каза, че и към момента на бягството Пелов е бил под специален режим на наблюдение заради информация, че се готви да бяга. \nЦачева заяви, че е шокирана от начина на бягството. \"Необяснимо е как при режима, правилата, заповедите за разрешени вещи затворниците са се оказали въоръжени. Особено Пелов, който е с огнестрелно оръжие\", описа тя видяното от записите от камерите в затвора. \nСлед видеопрегледа от постовете си бяха освободени временно изпълняващият длъжността шеф на Главна дирекция \"Изпълнение на наказанията\" Свилен Цветанов и началникът на затвора в София Петър Кръстев. За оставките Цачева получила картбланш от премиера, мотивирала се с \"престъпна небрежност\" при изпълнение на задълженията. Начело на ГДИН временно ще застане един от зам.-директорите на Главна дирекция \"Охрана\" - Васил Миладинов. След новината за назначаването му обаче се появиха слухове, че той няма право да заема нито досегашния си, нито новия пост, защото бил съден за злоупотреба с алкохол, когато е работил в СДВР. Докато е изпълнявал служебните си задължения, той е карал пиян и е предизвикал катастрофа, твърдят независими източници. \nПравосъдният министър продължи да твърди, че няма да подаде оставка, освен ако за това не настоява премиерът Бойко Борисов. \"Всеки министър е готов във всеки момент. Но министърът на правосъдието по закон има отговорност за общо ръководство и контрол. Моето задължение като мистър по отношение на изпълнение на управленската програма я изпълнявам\", заинати се тя. \n    \n", "date": "2018.04.06", "title": "Тетрис и бързоварче помогнали за бягството"}
{"url": "http://www.duma.bg/node/164430", "text": "Индиректна атака за корупция и некомпетентност към надзирателите отправи вътрешният министър Валентин Радев. Макар не той, а колегата му от правосъдието Цецка Цачева да е ресорен министър, Радев се впусна в обяснения за системата на затворите. Според него повишаването на заплатите на надзирателите ще бъде от полза \"за прекратяване на корупцията и наемане на по-качествени служители\". \nРадев се ядоса и на информациите, че само чистачка се е втурнала да гони бегълците. \"Не е така. Всички така го казвате. Има и един социален работник. Той е служител на затвора и се е затичал след тях. Те са стреляли срещу него. Чистачката не е осъзнавала какво се случва. Жената е искала да види и тя, защото не е повярвала какво се случва\", заяви той.   \nПо думите на МВР шефа вече има над 100 сигнала за избягалите затворници, около 30 от тях били \"по-вероятни\". Радев не смята, че има опасност бегълците да са напуснали страната. \"Много бързо заградихме, надявахме се още в София да ги хванем. Виждате колко са опитни. Те не са случайни. Много са опасни\", оправда се вътрешният министър.   \n", "date": "2018.04.06", "title": "Валентин Радев атакува пазачите, че са корумпирани"}
{"url": "http://www.duma.bg/node/164378", "text": "Преди дни у нас се появиха снимки от първите четири блока на АЕЦ \"Козлодуй\". Тъжна гледка. Някогашната енергийна гордост на България приличаше на пункт за изкупуване на скрап. Изваждането от експлоатация на първите четири блока на АЕЦ \"Козлодуй\" започна през 2003 г. като част от условията за приемането ни в Европейския съюз и трябва да приключи през 2030 г. Блоковете бяха спрени преди изтичането на техния експлоатационен срок, а можеха да работят без проблеми още дълги години. До момента страната ни е похарчила за изваждането на блоковете от експлоатация общо 592 млн. евро. От тях 226 млн. евро са българско финансиране, останалите 336 млн. евро идват от европейски фондове. През 2018 г. българското финансиране за закриване на реакторите ще намалее малко, но делът на държавата в тази операция ще се запази около 30%. Общата сума за изваждане от експлоатация още не е ясна. Първоначалната оценка бе за 1,106 млрд. евро, но се очаква, че ще са необходими 90 млн. евро допълнително след 2027 г. \nТова е един от типичните примери, че България е единствената държава, която през последните 30 години е инвестирала милиарди в собственото си разрушение. А такива примери са много. \n Съсипани гиганти  \nИсторията на \"Химко\" започва през 1964 г., когато се взема решение, че залежите от природен газ край село Чирен трябва да станат суровина за завод, който да произвежда торове. До края на 80-те години той даваше своя принос България да бъде сред първите пет страни в света по производство на азотни торове. През 90-те \"Химко\" тръгна надолу заради разгарящите се политически боричкания и непосилната цена, на която Русия започна да продава природния газ, който е основната суровина за завода. Той бе приватизиран през 1999 г., когато вече беше затънал в дългове, но остана изключително зависим от политическата конюнктура и не бе способен да се справи с нелоялната конкуренция на китайските и турските азотни торове. \nЕдинствената надежда за оцеляването на \"Химко\" остана политическата протекция. Но и тя не успя да спаси неконкурентната фирма. През 2003 г. торовият завод окончателно спря дейността си, а в края на 2004 г. Врачанският окръжен съд обяви \"Химко\" АД в неплатежоспособност и откри процедура по несъстоятелност. До този логичен край се стигна след престъпната приватизация, в която се надпреварваха международни мошеници и неизвестни собственици на офшорки. Последваха няколко опита за реанимация на дружеството, но всички те завършиха безуспешно. Площадката на \"Химко\" днес прилича на лунен пейзаж, отвън е отчайваща мизерия, ръждясало, почерняло, грозно, срутено. Някогашните врачански специалисти отдавна ги няма, а и никой в града не мисли, че някой ще налее милиони, за да съживи едно отдавна замряло производство. \n\"Кремиковци\" - гордостта на някогашната индустриализация, от години е само спомен за хилядите хора, които са работили в най-големия металургичен комбинат на Балканите. Неговото строителство започва през 1960 г. През 1963 г. влизат в експлоатация първите му мощности, започва производството на кокс и чугун. През 1964 г. започва производството на агломерат, а до 1969 г. -  на електростомана, конверторна стомана, фероманган, горещовалцувана ламарина, електрозаварени тръби и студено огънати профили, безшевни тръби и бетонно желязо. През 70-те години влизат в експлоатация станове и цехове за производство на студеновалцувана ламарина, за горещо поцинковане, на покалаена ламарина (бяло тенеке) и на ламарина с пластмасово покритие (металопласт). Комбинатът бе продаден по време на кабинета \"Костов\" на \"Дару Металс\" АД (по-късно преименувано на \"Финметалс Холдинг\") за символичната цена от 1 долар срещу обещания да покрие дълговете му, оценени тогава на 645 млн. лв., и да инвестира още 300 млн. долара през следващите 6 години.  \nПочти нищо от тези големи заявки не бе изпълнено. А след серия промени в собствеността съмнения за източване и бързо забогатяване на хора от ръководството му през 2011-а \"Кремиковци\" бе даден за скрап на \"Елтрейд къмпани\" - фирма, собственост на студент, срещу 316 млн. лв. А Агенцията за приватизация и следприватизационен контрол не може да вземе нито лев като неустойка за неспазения договор. \nКражби, кражби \nБившият завод за стоманени тръби в Септември беше в буквалния смисъл оглозган. Предприятието от години е затворено, а до края на 80-те години бе най-голямото от този тип на Балканите. В него се произвеждаха тръби за газопроводи за стотици милиони левове. Използваха се най-съвременните технологии. Заводът е давал препитание на 1500 семейства от общините Белово и Септември. Сега халетата, сградите и оградите са буквално обезкостени. За броени дни стотици тонове метални конструкции и кабели бяха нарязани и изнесени от крадците. Парадоксалното е, че сигналите за разграбването на завода бяха подавани не от новите му собственици, а от бивши работници в предприятието. Огромният имот е оставен без охрана. Заводът бе обявяван за продажба от НАП два пъти.  \nПрез 1998 г. завод \"Добрич\" в едноименния град  бе продаден на работническо-мениджърското дружество \"Добрич 98\". То плати 266,6 хил. долара, задължителните 10% от цената. После всички останали плащания бяха преустановени, предприятието спря да работи, активите му се оказаха недостатъчни, за да покрият натрупаните задължения, и се стигна до фалит. Сега на територията му да цифти нов търговски център. Такива сделки има много. Но всички опити някой да се зарови в тях и да потърси отговорност за безогледното ограбване на държавата все пропадаха. През 2002 г. прокуратурата откри нарушения в РМД раздържавяването на едни от най-големите български предприятия, \"Арсенал\"-Казанлък, \"Хлебна мая\"-Русе, ОЦК-Кърджали, \"Хемус ер\"-София, \"Елените\"-Несебър, хотелите \"Санкт Петербург\" в Пловдив, но от това нищо не последва. \nСимволични цени \nДържавата се раздели на символична цена и с флагмана на родната електроника - ДЗУ-Стара Загора. Гигантът, който до 1989 г. имаше 23 дъщерни фирми и оборот от 1,5 млрд. долара годишно, бе купен от унгарската фирма \"Видеотон\" за 54 000 долара, за да бъде ликвидиран след години. България не можа да продаде например завода си за автомобилни гуми на някой световен производител, както направиха всички източноевропейски страни. И сега внася годишно милиони гуми. Заводът във Видин бе закрит, както и няколкото големи завода край него. Производствените площадки тънат в разруха, а градът се  обезлюди.  \nХристоматиен пример бе и обирът на Авиокомпания \"Балкан\". Националният авиопревозвач беше продаден на израелската \"Зееви груп\", собственост на Гад Зееви, на 30 юни 1999 г. Договорената цена бе повече от скромна, 150 хил. долара, а обещаните инвестиции - 100 млн. долара. Оказа се, че израелецът е специалист по ликвидация на подобни дружества, а не по оздравяването им. Скоро след приватизацията полетите на \"Балкан\" бяха спрени. При продажбата авиокомпанията имаше 18 самолета Ту-154, а година и половина по-късно - само един. Малките пътнически и товарни самолети също бяха ликвидирани, както слотовете по международните летища и златни имоти в центровете на големите европейски столици. По експертни оценки Гад Зееви е спечелил над 300 млн. долара от цялата работа. Но така и не бе потърсена отговорност от продавачите, позволили да се стигне до катастрофата с превозвача. Поне държавата се отърва \"суха\" от 12-те иска, които Зееви заведе срещу страната, претендирайки за неустойка от 250 млн. долара.  \nУмопомрачение \nА какво да кажем за селското стопанство? През далечната вече 1991 г. първото правителство на СДС начело с недоразумението Филип Димитров дойде на власт тъкмо с тази цел - да унищожи всичко \"комунистическо\" в този основен сектор. Това правителство бе известно повече като Втори адвокатски колектив. В него бяха събрани юристи, които не бяха напускали жълтите павета и не можеха да различат ечемика от житото. За сметка на това обаче те създадоха ликвидационните съвети. И декомунизаторите започнаха да ликвидират буквално чрез тях. За дейността на тези шпицкоманди бяха похарчени милиарди. Хората по селата се вдигнаха на бунтове срещу тях, но по заповед на тогавашния вътрешен министър полицията ги потуши. \nТака България инвестираше в собственото си съсипване и разрушение. Решиха да връщат земя в реални граници. Това върна земеделието от 30-те години на дребните собственици на ниви от по 5-6 декара. Те отидоха в ръцете на множество наследници, които нямаха намерение да се връщат на село. Никоя източноевропейска страна не направи такава глупава земеделска реформа. Сега България е вносител на всички онези плодове и зеленчуци, които е изнасяла. В края на комунизма имаше 10,5-11 млн. овце, България изнасяше агнешко на 3 континента (парадокс, но при комунизма по Гергьовден агнешкото беше дефицитно, всичко отиваше за износ, да носи валута, за да покрива харчовете). Сега в страната има по-малко от 1,5 млн. овце. Но на Гергьовден агнешко има, дори вносно от Нова Зеландия. \nВ политическо умопомрачение създадените ликвидационни съвети извършиха  безпрецедентно в историята престъпление, като унищожиха крупните животновъдни ферми и аграрни комплекси. Големите държавни кооперативи бяха закрити и добитъкът бе върнат на голям брой дребни собственици, които нямаха нито намерение, нито възможност да се грижат за тях. Липсваше  работна ръка, изкупните цени на продукцията се сринаха. Отделен бе проблемът и с липсата на храна за животните. Всичко това наложи разпродажбата, масовото клане на високопродуктивни животни и износа на животни и месо на относително ниски цени. Близо 30 години след началото на промените равносметката в българското животновъдство е трагична. Броят на едрия добитък в България през 1990 г. е бил 2 350 000, а към момента е 568 000. Спадът при козите и овцете е още по-голям - от 18 000 000 до около 1,5 млн. От 1989 г. броят на свинете е намалял 7 пъти, а птиците са 2 пъти по-малко. \nБългария беше лидер в поливното земеделие, но по заповед на Втори адвокатски колектив хидромелиоративни съоръжения за милиарди левове бяха буквално разрушени. \nСпоред проф. Иван Ангелов пораженията за България от този тотален разгром на икономиката са огромни. Те не подлежат дори на приблизителна количествена оценка. Като вземем предвид пораженията върху физическия, човешкия и интелектуалния капитал и пропуснатите в резултат на това бъдещи ползи, може да се предполага, че загубите на България през изминалите вече близо 30 години са в порядъка на 300-350 млрд. щатски долара. Отрицателните последствия от този погром са огромни и скоро няма да бъдат преодолени.       \n", "date": "2018.04.06", "title": "Индустрия за скрап  "}
{"url": "http://www.duma.bg/node/164431", "text": "Надзирателите подготвят нови протести заради негативното отношение на институциите към тях. Провокирани са след изявленията, последвали бягството на двамата рецидивисти от Централния софийски затвор във вторник. В отворено писмо от Синдиката на служителите в затворите в България се възмутиха от негативното отношение за случващото се в местата за лишаване от свобода. \n\"Предвид създалата се истерия съвсем сериозно обмисляме възможността да възобновим нашите протестни действия. За да покажем на цяла България, че за нас удобството не може да бъде водещо, нашата кауза е връщането на достойнството и честта на професията. Парите за исканото от нас увеличение на трудовите възнаграждения не заместват нашето здраве и живот. Затова настояваме да имаме механизъм за решаване на проблемите, който да бъде задействан не от конкретни събития, нито пък да бъде политизиран, както в случая\", гневни са надзирателите. Според тях случващото се в затворите е пряка последица от водената политика в сектор \"Сигурност\", и в частност за местата за лишаване от свобода. Това е отражение на състоянието на държавата като цяло в лицето на политическия елит по време на целия преход, обобщават синдикалистите. Според тях вече над 20 години държавата произвежда все повече несигурност, а проблемите остават нерешени и все по-големи. \nМеждувременно в парламента вчера министърът на правосъдието Цецка Цачева каза пред журналисти, че ще се види със синдикатите веднага след празниците, за да обсъдят отново бонусите в системата и по-добри условия на работа в затворите. Попитана дали ще награди смелата чистачка от затвора, която единствена гонила бягащите убийци, тя отговори: \"И по този въпрос ще помисля след празниците.\" \nПрипомняме, че след като двама рецидивисти избягаха необезпокоявано от Софийския затвор пред очите на няколко надзиратели, Цачева обяви, че има човешки грешки и техническо недокомплектуване на системите за сигурност. Свидетели пък обвиниха надзирателите, че са страхливи и не са предприели нищо, за да предотвратят бягството.   \n", "date": "2018.04.06", "title": "Надзирателите обидени на властта, готвят нови протести "}
{"url": "http://www.duma.bg/node/164424", "text": "Столичани останаха без шанс да си върнат по-евтиния билет за пътуване в градския транспорт от 1 лев. Това стана вчера с утвърждаването на изцяло нова наредба за обществен превоз в София, в която се затвърждава приетата преди две години цена от 1,60 лв. Тя отменя старата, която се обжалва в съда и произнасянето му става безпредметно. За готвената от ГЕРБ врътка общинските съветници от БСП предупредиха още преди месец. Тогава социалистите изразиха възмущението си, че управляващите демонстративно не изчакват решението на ВАС на 25 април и приемат нов нормативен акт 20 дни по-рано.  \nВчерашната дискусия по утвърждаването на документа в Столичния общински съвет очаквано премина бурно. Съветниците спориха близо час какво налага спешното приемане на изцяло нова наредба вместо промени в досега действащата. Един от мотивите на ГЕРБ бе, че трябва да се утвърди регламент за бъдещата тикет система. От БСП опонираха, че тя няма да влезе в експлоатация поне още две години и освен това около нея няма никаква яснота. Регулират се съществуващи отношения, а не бъдещи, контрира Милка Христова от групата на социалистите. Тя обвини управляващите, че с решението си обезсърчават столичани да подлагат на проверка законосъобразността на актовете на общината. Новата наредба също може да се оспори в съда, но като дойде време за окончателно решение, вие пак ли ще я отмените, попита Христова колегите си от управляващата партия. Тя оспори и механизма, по който в новия документ се оправдава поскъпването на билета. Според нея в случая се борави с прогнозни данни и базисната цена е невярна. За лишаването на гражданите от правото на защита и справедливост предупреди и колегата й от БСП Иван Таков. Лидерът на социалистите в общинския съвет Калоян Паргов бе категоричен, че БСП е за по-конструктивна работа в полза на столичани, а не политическа конфронтация. Съветници извън групата на БСП направиха предложения гласуването на регламента да се отложи след произнасянето на съда, но в крайна сметка управляващите бетонираха скъпия билет с 38 гласа \"за\". 11 бяха \"против\", а шестима се въздържаха. Альоша Даков се закле като общински съветник от БСП на мястото на починалия Марин Стоянов   \n", "date": "2018.04.06", "title": "ГЕРБ изпревариха съда и затвърдиха цената на столичния билет да е 1,60 лв."}
{"url": "http://www.duma.bg/node/164427", "text": "\"Категорично заявяваме, че заставаме зад всеки кмет, издигнат от БСП, избран от съответната община, който работи в интерес на общината и спазва законите. Ще го защитаваме въпреки усилията на ГЕРБ за омаскаряването, оклеветяването и набеждаването им\". Това заяви вчера на брифинг в НС депутатът от \"БСП за България\" Георги Свиленски по повод обвиненията на ГЕРБ за т. нар. \"Мездрагейт\". Явно от ГЕРБ са решили, че трябва да започнат предизборната си кампания за местни избори с компрометиране на кметове на левицата, коментира той. \nМалко по-рано на друг брифинг в парламента гербаджията Антон Тодоров и няколко депутати от мнозинството обвиниха кмета на Мездра в роднински и партийни назначения. От ГЕРБ представиха и свой вариант на \"роднинската схема\" на кмета Генади Събков. На предишен брифинг Тодоров обяви, че са подали сигнал до главния прокурор за спортна зала в община Мездра, за която през 2014 г. държавата е дала 1,4 млн. лв., но още не била построена. \nБившият депутат на няколко пъти отклони журналистически въпроси дали в централата на ГЕРБ получават сигнали за нарушения на техни кметове и вземат ли мерки в такива случаи. Тодоров видимо се смути, след което каза, че ГЕРБ нямали намерение да вършат работата на БСП. Според него било работа на левицата да търси скандали в общините на ГЕРБ, защото \"в БСП и без това нямали друга работа\".    \nГербаджийските обвинения бяха оборени от Герги Свиленски, който показа, че кметът на Мездра Генади Събков е сигнализирал прокуратурата във Враца още на 24 юни 2016 г. Тогава той сезира държавното обвинение за всички нередности, които сега ГЕРБ \"осветляват\". \"Човекът, когото те обвиняват, е бил този, който е посочил проблемите и е сигнализирал срещу действията на две фирми и общинската администрация. Няма да коментирам грозната и некоректна схема, представена от ГЕРБ. Тя няма нищо общо със схемите, които разпространявахме от БСП, защо при нас фактите бяха сигурни и проверени. Клеветите на гербаджиите целят да не се показват истинските проблеми на обществото\", категоричен бе Свиленски. \"Срам за ГЕРБ. Не знам с какво съм заслужил подобно внимание и такива откровени, безочливи лъжи по мой адрес. Жал ми е за премиера Борисов, като виждам колко некомпетентни хора са се впили в него и експлоатират абревиатурата ГЕРБ за мръсна кампания\". Това заяви в сряда кметът на Мездра Генади Събков. Той недоумява как опонентите му имат очи да твърдят, че има пръст в порочния проект за спортната зала. \n\"Още с встъпването ми в длъжност това бе първото нещо, на което обърнах внимание. Кой строи, какво строи, или по-точно - не строи, с какво разрешително и какви пари. Поисках вътрешен одит на договорите. След изнесените данни, подадох всички констатации до окръжната прокуратура във Враца, които започнаха цялостно разследване\", посочи Събков. Той припомни, че строежът на сградата започва още през 2007 г. и впоследствие се продължава през 2014 г. Бездействието обаче оставя обекта на кота нула и сега почти няма възможност да се довърши. Искам дебело да подчертая, че като зам.-кмет никога не съм се занимавал със строителството и договорите за този обект, още по-малко с обществените поръчки, категоричен бе Събков. \n\"Направихме и невъзможното да вдигнем на крака общината. Явно моята вина е, че станах кмет, че работя, че не мълчах за залата, а сигнализирах всички компетентни органи. Виновен съм също, защото съм единственият кмет, който върна повече пари, отколкото ми позволява законът, и затова ми е съставен акт. В такава абсурдна държава живеем!\", обяви Събков. Той нарече темата за субсидиите, изплатени на сина му от земеделския фонд \"претоплена манджа\", защото проверки преди години не са констатирани нарушения.     \n", "date": "2018.04.06", "title": " БСП застава зад всеки свой кмет, оклеветен от ГЕРБ  "}
{"url": "http://www.duma.bg/node/164366", "text": "Академичният симфоничен оркестър ще изнесе концерт на 11 април от 18 ч. в концертната зала НМА, бул. \"Евлоги и Христо Георгиеви\" 94. Диригент ще бъде Николай Стоев от класа на проф. Пламен Джуров, солисти - Андрей Андреев, пиано, от класа на проф. Атанас Куртев, и Валентин Илков, валдхорна, от класа на проф. Ясен Теодосиев. В програмата - Увертюра \"Егмонт\" и Концерт за пиано и оркестър 2 от Бетовен, Концерт за валдхорна и оркестър 4 от Моцарт. Входът е свободен.   \n", "date": "2018.04.06", "title": "Концерт в Музикалната академия"}
{"url": "http://www.duma.bg/node/164379", "text": "Студенти и медицински работници влязоха в сблъсъци с полицейски части за борба с безредиците в протест срещу реформите на правителството на президента Еманюел Макрон, съобщава Асошиейтед прес. \nПротестът се провежда пред болница в нормандския град Руан, където Макрон е на посещение на институция, грижеща се за деца с аутизъм. \nМедицинските работници са развявали синдикални знамена и плакати, заклеймявайки \"болничния ад\", за да изразят гнева си заради орязването на разходите за общественото здравеопазване. \nМестни студенти също са се присъединили към протеста. Студенти са блокирали някои кампуси във Франция през последните седмици, за да протестират срещу плановете, разрешаващи подбора за прием в държавните университети, както и други промени. \nПротестът се провежда след два дни на парализиращи стачки в държавните железници. Опитите на Макрон да реформира френската икономика срещат все по-голяма съпротива. Четирите основни синдиката CGT, Sud Rail, CFDT и UNSA-Railways планират да организират стачки два дни на всеки пет през следващите три месеца, тъй като са против плановете на президента Еманюел Макрон. Въпреки това премиерът на Франция Едуар Филип заяви, че няма да отмени плановете за реформиране на държавната железопътна компания SNCF, информира Ройтерс.   \n", "date": "2018.04.06", "title": " Студенти и медици също скочиха на Макрон"}
