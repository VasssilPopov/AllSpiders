{"url": "https://duma.bg/skandalen-videozapis-prati-avstriya-na-predsrochni-izbori-n192124", "text": "Австрия отива на предсрочни избори, предложени от канцлера Себастиан Курц заради скандалните разкрития от петък за вицеканцлера Хайнц-Кристиян Щрахе, чиято крайнодясна Австрийска партия на свободата (АПС) е коалиционен партньор на Австрийската народна партия (АНП). Видеозапис разобличи Щрахе да уговаря чужда помощ за партията си срещу услуги за бизнес проекти в страната.  ДПредложих на президента на републиката да бъдат свикани предсрочни парламентарни избори колкото се може по-скороУ, заяви Курц в телевизионно изявление. По-късно в неделя той имаше среща с президента Александър ван дер Белен за уточняване на датата на изборите. Той пък предложи вотът да е през септември. Самият Белен изтъкна, че вотът е наложителен за възстановяване на доверието на гражданите в държавните институции.  Канцлерът заяви още, че оглавяваната от него АНП повече няма да работи с АПС. \"С поведението си АПС вреди на реформите и пречи по пътя на промените. Тя вреди на имиджа на нашата страна и искам да кажа честно това не съответства на политическия подход, към който се придържам\", заяви Себастиан Курц. Компроматът за Щрахе видял бял свят на 17 май, петък, в две немски издания - сп. \"Шпигел\" и в. \"Зюддойче цайтунг\". Видеозаписът пресъздава негов разговор с жена, която двете издания назоваха като богатата рускиня Альона Макарова, племенница на руски олигарх. Беседата се провела на вила на испанския остров Ибиса през лятото на 2017 г., където Щрахе бил на почивка. Това е станало преди парламентарните избори през 2017 г., благодарение на които АПС влезе в управлението. Тогава Щрахе не е бил вицеканцлер, на срещата е присъствал и съпартиецът му Йонас Гуденус.  Жената предложила на Щрахе материална подкрепа за изборите, а в замяна искала помощ за сключването на няколко сделки - купуването на в. \"Кронен цайтунг\", \"лиценз за казино, продажба на стар разкошен хотел и договори за строителство на автомагистрали\", както пише \"Шпигел\". Общо жената искала да инвестира в Австрия над 250 млн. евро. Придружавалият я мъж пояснил, че капиталът не трябва да се слага на банкова сметка, защото \"не е напълно законен\".  Щрахе предлага новите собственици да използват вестника, за да помогнат на партията му в предизборната й кампания. В замяна жената ще може да получи достъп до обществените поръчки. Щрахе казва още, че няма да има съпротива във вестника, защото \"журналистите са най-големите к...ви на планетата\". Щрахе споменава възможността за приватизация на част от австрийския обществен оператор ORF и заявява, че иска медийният пейзаж на Австрия да прилича на този в съседна Унгария. Според \"Шпигел\" срещата била \"клопка, защото вилата, в която се обсъждали сделките за милиони\", имала няколко скрити камери. Източникът, който предал на журналистите видеозаписа, пожелал да остане анонимен, а кой и с каква цел е спретнал срещата, остава неизвестно.  Щрахе вече подаде оставка като вицеканцлер и председател на АПС, мястото на партиен лидер заема транспортният министър Норберт Хофер. На пресконференция във Виена Щрахе потвърди срещата, но опроверга информацията, че жената, заснета на видеото, била рускиня. По думите му тя се представила като гражданка на Латвия и разказала, че искала с дъщеря си да се преместят във Виена и да прави бизнес инвестиции в Австрия. \"Чрез свой немски познат тя искаше да се запознае с мен\", каза той. По думите му нито той, нито оглавяваната от него партия са получавали пари от жената. \"Срещнах тази жена само веднъж по време на частна вечеря по време на моя отпуск, след това нямам контакти с нея, повече не съм я виждал\", подчерта политикът. Той добави, че на срещата си пийнал повечко и това било използвано от злосторниците. Той окачестви публикацията на видеозаписите като \"преднамерено политическо убийство\". ", "date": "2019.05.20", "title": "Скандален видеозапис прати  Австрия на предсрочни избори"}
{"url": "https://duma.bg/tsvetan-sokolov-shampion-na-evropa-n192090", "text": "Цветан Соколов триумфира в Шампионската лига по волейбол за трети път. Този път дупничанинът заслужи златния медал с италианския Кучине Лубе Чивитанова, който на финала победи Зенит Казан с 3:1 гейма (-16, 15, 12, 19). Пред 9046 зрители в легендарната зала \"Макс Шмелинг Хале\" в Берлин българският диагонал стана топреализатор със 17 т. Кубинецът Йоанди Леал добави 15 и спечели приза за \"Най-полезен играч\" във финалната среща, а сънародникът му Османи Хуанторена добави още 14. За вицешампиона на Русия французинът Ървин Нгапет наниза 14 т., а американецът Матю Андерсън приключи с 12. С обрата във финала Кучине Лубе сложи край на господството на \"Краля на Европа\", който триумфира в последните 4 години в Шампионската лига. Италианците взеха и сладък реванш от руснаците за загубата на финала преди година с 2:3. Седмицата беше успешна за Кучине Лубе, който стана и шампион на Италия след обрат над Перуджа. В Шампионската лига пък доминацията на руски отбори беше 7-годишна, след като Зенит заслужи титлата през 2012 г., след това тя бе притежание на Локомотив Новосибирск (2013) и Белогорие (2014).  \"Абсолютно сбъдната мечта. Миналата година загубихме, така че сега беше изключително важно да победим Зенит. Това е един от най-добрите отбори в света, така че победата срещу тях е нещо изключително. Атмосферата беше страхотна и се надявам, че ще си спомняме за него и следващата година\", каза Соколов, който през лятото ще премине именно в Зенит. Той има 2 еврокупи с Тренто (2010 и 2011 г.) При жените в суперфиналите в Берлин в италиански сблъсък титлата грабна Игор Горгондзола Новара след успех над Имоко Волей Конеляно с 3:1 (18, 17, -14, 22). Шампионите получиха по 400 000 евро, а финалистите - по 200 000.", "date": "2019.05.20", "title": "Цветан Соколов - шампион на Европа"}
{"url": "https://duma.bg/bratovchedat-radi-%E2%80%9Eizskochi%E2%80%9D-ot-kashtata-v-barselona-n192140", "text": "Проследяването на паричния поток, свързан с офшорна фирма, спонсорираща компании, регистрирани на адреса на прословутата Борислава Йовчева, води до братовчед на Бойко Борисов. Елена Йончева призова главния прокурор да разследва т.нар. къща в Барселона. Според нея са замесени трима приближени до Борисов - вторият му братовчед Радослав Иванов, Иван Саздов и Йордан Христов. В Банкя твърдят, че \"братовчедът Ради\" от години върти бизнеса на Борисов. Иванов държи кафенето \"Ипон\" и управлява премиерската фирма \"Ипон 1\", след като Цветелина Бориславова му прехвърля активите си. Точно той, премиерската дъщеря Венета и Румяна Клачар заедно получават от общината разрешения за жилищно строителство в банкянското село Иваняне. Елена Йончева обяви, че вторият братовчед на Бойко Борисов - Радослав Венциславов Иванов, е свързан с прословутата къща в Барселона. Водачката на евролистата на \"БСП за България\" призова главния прокурор Сотир Цацаров да проучи скандала при разследването на офшорни сметки и имоти на български политици в чужбина. Тя обяви, че от БСП ще му предоставят документи за фирми, регистрирани на барселонската ул. \"Францеск Ривалта\" 8 - Numin Invest SL и EmaАЗ Йончева отбеляза, че 1,7 млн. евро са постъпили по сметка на регистрираната през юли 2013 г. Ema BGS SL, чиито управители са Борислава Йовчева и баща й Георги Йовчев. Средствата са от офшорната Palms Enterprises (Overseas) LTD, номинален собственик на която е безработният кипърец Никос Михайлидис. Проследихме пътя на тези пари и те водят до трима души - братовчеда на Борисов Радослав Иванов, управителя на \"Tенис клуб Банкя\" ЕООД Иван Саздов и шефа на \"Спортни имоти Приморско\" АД Йордан Христов, каза Йончева. Имената на Саздов и Христов вече бяха осветлени м.г. Шефът на банкянския тенис клуб е близък съратник на Борисов от години и бе председател на инициативния комитет, който го издигна за кмет на София през 2005 г. В Банкя от години знаят, че едни от най-важните хора в района са Радослав, Венцислав и Йордан, познати като Зайците. Те са втори братовчеди на премиера от страна на баща му, разкриха медии през 2013 г. Венци дори го е играл лична охрана на Борисов, а Ради държи знаковото кафе в Банкя \"Ипон\". Занимава се със строителство, има луксозни комплекси, а местните под сурдинка твърдят, че е подставено лице, управляващо имотите на Борисов. Радослав Венциславов Иванов в момента е шеф на охранителната \"Ипон 1\". Фирмата е на Борисов, докато той не става главен секретар на МВР, след това прехвърля собствеността на Надка Маринова и Цветелина Бориславова. Впоследствие дяловете на Бориславова са прехвърлени на братовчед му, а Маринова е заличена като управител на \"Ипон 1\" на 31 декември 2018 г. Радослав Иванов е в управата на още петнайсетина дружества. Връзката му с Иван Саздов е дружеството \"Бетон-2\"ООД. През 2017 г. \"братовчедът Ради\" и премиерската дъщеря Венета заедно с Румяна Клачар уведомяват, че са получили разрешение за жилищно строителство в банкянското село Иваняне. Като лице за контакти е посочен Радослав Иванов.  Братовчедът е съдружник с Ранко Клачар в няколко фирми, сред които \"Хай Строй\" ООД, \"Арчи Строй\" ООД и \"Монтенегро капитал\". През април 2014 г. председателят на легия \"Антимафия\" Григор Здравков обяви, че е предал тефтерче на кръга \"Котараците\", в което са описани злоупотреби с европари за над 30 млн. лв. В тях бе спомената и фирма \"Арчи М\" ООД, която Здравков обяви, че е на Радослав Иванов. \"За нас е странно, че от прокуратурата все още не са извикали на разпит свидетелите, които могат да потвърдят за истинността на документите, въпреки че има свидетели, които са протоколирали в следствието своите намерения да дадат показания срещу братовчеда Ради, \"Котараците\", Пашата и Каратиста\", заяви шефът на \"Антимафия\".", "date": "2019.05.20", "title": "Братовчедът Ради „изскочи” от къщата в Барселона"}
{"url": "https://duma.bg/rumen-radev-ne-az-vikam-glavniya-prokuror-vsyaka-sryada-n192141", "text": "\"Всички знаят много добре, че не каня магистрати вкъщи или на тайни вечери, нито викам главния прокурор всяка сряда. Не обсъждам личности, а принципи. Не настоявам за имена, а за спазване на закона.\" Това заяви президентът Румен Радев пред журналисти в Благоевград в отговор на обвиненията на Бойко Борисов, че се меси в съдебната система. \"Създава се изкуствена драма. Консултациите, които провеждам преди избора на нов главен прокурор, отговарят на обществените очаквания за ясни критерии, мотивирани предложения и прозрачни процедури при избора му. Обществото ни очаква справедливост, очаква реална борба с корупцията. Затова и всички институции трябва да осъзнават и да не забравят високата обществена отговорност\", коментира Радев. Вече трудно може да говорим за преговори за самолетите Ф-16, подчерта държавният глава. По думите му правителството и НС са задраскали състезателната процедура, която е гарант за постигане на най-добри условия за България. Кабинетът прие българите да плащат при неясни условия и да плащат повече, но не казва колко, защото идват избори\", отбеляза Радев. Според него са неясни и условията за индустриалното сътрудничество, които са важни за нашата икономика. В този много важен проект не трябваше да се подхожда с лозунги, заклинания, а с реални аргументи. Силно се надявам правителството в стремежа си да намали цената да не посяга на целостта на пакета и на способностите на закупуваните самолети, защото това ще обезсмисли целия проект\", категоричен е Радев. Автентичният и траен успех изисква висока лична мотивация и пълна отдаденост и дисциплина, каза по-късно президентът по време на официалната церемония по дипломирането на студенти от Американския университет. \"Радвам се, че млади хора от десетки държави избраха за свое семейство Американския университет и приеха красивия Благоевград за свой втори дом. Вие ще сте пример за своето и следващите поколения\", обърна се към младите хора Радев. Той добави, че подкрепата, която абсолвентите получават от своите преподаватели, семействата и местната общност, е много важна. Държавният глава поздрави ръководството и преподавателите за високия стандарт на академично образование, който отстояват. ", "date": "2019.05.20", "title": "Румен Радев:    Не аз викам главния прокурор всяка сряда"}
{"url": "https://duma.bg/zakriha-feysbuk-grupa-s-videa-za-imota-n192138", "text": "В средата на юли 2018 г. изчезна фейсбук групата \"Да спрем разграбването на България\". Страницата бе станала изключително популярна, след като публикува два клипа и информация за къщата в Барселона. Анонимните администратори бяха обещали да пуснат трето видео, в което да разкажат за връзката на близкия до премиера Иван Саздов със скандала. Клипчетата съдържаха твърдения, че Бойко Борисов и близки до него хора имат връзка с покупката на имота, в който живее бившата манекенка от Сандански Борислава Йовчева с дъщеря си Ема. В момента в социалната мрежа има група с това име, но видеата липсват и не е ясно дали администраторите са същите.", "date": "2019.05.20", "title": "Закриха фейсбук група с видеа за имота"}
{"url": "https://duma.bg/tri-bronza-za-gratsiite-v-baku-n192091", "text": "С 3 бронза завърши участието на българския отбор на Европейското първенство по художествена гимнастика в Баку. Грациите ни заслужиха първото отличие в отборната надпревара. Боряна Калейн, Катрин Тасева и Невяна Владинова, както и ансамбълът за девойки в състав Яна Момчилова, Моника Заркова, Маргарита Василева, Александра Кьосева, Жанина Георгиева и Карина Димитрова събраха 202,075 т. и така дублираха постижението на страната ни от Будапеща през 2017 г. Сборът от точки се формира въз основа на шестте най-силни оценки на индивидуалистките, които изиграха общо 8 съчетания, и двете оценки от съчетанията на ансамблите девойки. Титлата заслужи Русия с 216,225 т., пред Беларус 206,000 т. Във финалите на отделните уреди блесна Боряна Калейн, която грабна бронзови отличия на лента и на топка. Във финала на лента тя получи 19,750 т. и беше изпреварена от рускините Дина Аверина с 20,400 и Александра Солдатова 20,300. На топка Калейн беше оценена с 21,800 т., като я изпревариха Арина Аверина (Рус) с 22,850 т. и Солдатова 22,050 т. В Баку жените ни спечелиха и две квоти за Евро 2020 в Киев, което ще е и последна квалификация за Олимпиадата в Токио 2020.", "date": "2019.05.20", "title": "Три бронза за грациите в Баку"}
{"url": "https://duma.bg/srokat-za-spetsializatsiya-na-dzhipitata-ne-mozhe-da-bade-izpalnen-n192133", "text": "Няма как да бъде изпълнен новият срок за специализация по \"Обща медицина\", заявява категорично в становище Националното сдружение на общопрактикуващите лекари в България (НСОПЛБ). Припомняме, че парламентът прие нов гратисен период от 4 години за придобиване на специалност по \"Обща медицина\", тъй като последният 5-годишен изтича на 3 юни и практиките на над 670 джипита трябваше да бъдат заличени. Целта на промяната в Закона за лечебните заведения е да се предотврати затварянето на практики, особено в отдалечените райони. От 2000 г. насам това е третото удължаване на срока за специализация.  През декември 2012 г. 24% (около 1200 лекари) не са зачислени за специализация по \"Обща медицина\", а към настоящия момент те са 16% (673 общопрактикуващи лекари). От НСОПЛБ са категорични, че е необходимо да се знае колко от тези джипита са в процес на специализация, колко са зачислени, но са с прекъснато обучение, къде са практиките им и каква е средната им възраст.  От сдружението смятат, че за специализация годишно може да бъдат зачислени не повече от 70-80 лекари. Причината е, че в момента акредитираните обучителни практики за специализация по \"Обща медицина\" са около 60 и могат да поемат не повече от 150 специализанти. От НСОПЛБ смятат, че обучителните центрове са заети на 50%. Така за 4 години няма как въпросните над 670 джипита да бъдат зачислени на специализация по \"Обща медицина\", смятат от НСОПЛБ. По данни на РЗИ 568 са джипитата в страната, които са без специалност.", "date": "2019.05.20", "title": "Срокът за специализация на джипитата не може да бъде изпълнен"}
{"url": "https://duma.bg/shtedrostta-na-borisov-lasna-v-yanevageyt-n192139", "text": "За харчовете, които Бойко Борисов прави по любимките си, се чу още през 2016 г. В изтекли до медиите записи от разговори между съдийките Владимира Янева и Румяна Ченалова за първи път се появи и къщата в Барселона.  На записа Янева откровеничи, че ако преспи с Борисов, каквато оферта е получила по Александър Сталийски, можело да изпадне в неловката ситуация \"ни напред - ни назад\". Тя твърди, че имало факти как към някои жени Борисов проявявал \"и положително отношение\", което се изразявало чрез постове, скъпи подаръци и дискретност. Към други жени обаче нямал такова специално отношение, а ги възприемал единствено като сексуален трофей. \"Има една, на която й купи къща в Барселона за милион и половина евро! Има една друга, тя ходи в \"Шервиньо\", забравих й името как се казваше, която беше на един негов много близък приятел от \"Котараците\" жена\", заявява бившата шефка на СГС. На 18 ноември 2013 г. пловдивското издание \"Марица\" излезе със заглавие \"Семейни войни: Бойко излезе срещу шурея си!\". В кратката дописка се разказва за футболния сблъсък между Локо и \"Витоша\" Бистрица. Набляга се на шоу характера на срещата, тъй като на терена Борисов се изправил срещи крилото Станко Йовчев-Машината. \"Столичната клюка гласи, че Бойко е кандидат-зет на Машината. Истина или не, двамата се изправиха джентълменски един срещу друг и ритници нямаше. С други думи, както е казал народът: зет като мед!\", написаха колегите за сблъсъка между премиера и брата на Борислава Йовчева.", "date": "2019.05.20", "title": "Щедростта на Борисов лъсна в \"Яневагейт\""}
{"url": "https://duma.bg/spryaha-saytovete-na-registrite-s-apartamenti-i-kashti-n192135", "text": "Двата държавни сайта, от които може да се свали актуална информация за апартаментите на политиците и прословутите къщи за гости с евросубсидии, бяха недостъпни през почивните дни. Не работеха Имотният регистър и сайтът на Държавен фонд \"Земеделие\". Освен това бяха изчезнали и отворените данни на Търговския регистър. В петък вечерта спря сайтът на Имотния регистър. Официално спирането е заради \"планирано обновяване на информационните системи\", което приключи в неделя до 18 ч. Вече няколко месеца не са налични и отворените данни от Търговския регистър, които по-рано се публикуваха на портала на правителството всеки 6 месеца. В новата версия на портала данните ги няма.  В събота спря и сайтът на Държавен фонд \"Земеделие\", в който освен официални данни за Програмата за развитие на селските райони, къщите за гости имаше и друга информация за бенефициари на европейски селскостопански субсидии.", "date": "2019.05.20", "title": "Спряха сайтовете на   регистрите с апартаменти и къщи"}
{"url": "https://duma.bg/vavezhdat-finansovi-ogranicheniya-za-darzhavni-i-obshtinski-bolnitsi-n192134", "text": "Нови ограничения въвежда МЗ за болниците с 50% държавно участие, общинските и комплексните онкоцентрове (КОЦ). Тe са заложени в проекта на Наредба за утвърждаване на стандарти за финансова дейност, прилагани от държавните и общинските болници и КОЦ, публикувана за обществено обсъждане на електронната страница на МЗ.  Проектът предвижда ръководствата на лечебните заведения да подготвят 3-годишна програма за дейността и годишна бизнес програма. Първата трябва да бъде представена на министъра на здравеопазването до 2 месеца след сключване на договор с болничния шеф, а втората - до 28 февруари на текущата година.  Предвижда се създаването или изграждането на уеб базирана информационна система, която съдържа електронни отчетни форми. Електронните отчети се представят до 25 число на месеца, следващ съответното тримесечие. Болниците трябва да подават и предварителни и окончателни годишни отчети за текущата година. Така МЗ ще може да наблюдава и контролира финансите на всяка болница по-лесно. Наредбата ограничава и свободата на болничните шефове за обществени поръчки за строителство и апаратура, които са над 70 хил. лв. В тези случаи министърът трябва да бъде предварително уведомен. Проектът забранява и увеличаване на просрочените задължения на болниците, както и поемането инвестиции, които не са предвидени в бизнес плана, освен ако не става въпрос за аварии. За покупката на лекарства също са наложени ограничения - цената им не трябва да е по-висока от пределната.  Заплатите на персонала се определят по вътрешни правила на болницата, но трябва да са съобразени с приходите и разходите, числеността на персонала - общо, по структурни звена и по длъжности, както и колективните трудови договори. От мотивите на министъра става ясно, че вследствие на въвеждането на стандарта за финансово управление от май 2018 г. в държавните болници били намалени просрочените задължения и към 31 декември 2018 г. са 125,9 млн. лв., при 152,3 млн. лв. за 2017 г. Очакванията на МЗ са през 2019 г. те да бъдат редуцирани до 25% спрямо отчетените за 2018 г. Просрочените задължения на общинските болници към 31 декември 2018 г. са 35,1 млн. лв., докато през 2017 г. били 43,2 млн.лв., се хвалят от МЗ и поясняват, че голяма част от общинските болници прилагали доброволно финансовия стандарт, въведен от МЗ за държавните болници. Ведомството на Кирил Ананиев се хвали, че приходите през 2018 г. на болниците нараснал със 73,8 млн. лв., а разходите - с 48,6 млн. лева.", "date": "2019.05.20", "title": "Въвеждат финансови ограничения за държавни и общински болници "}
{"url": "https://duma.bg/manol-genov-sadat-me-opravda-tsvetanov-i-enicharite-na-gerb-se-davyat-v-malchanie-n192136", "text": "\"Новината, че съм невинен по обвинение за организиране и купуване на гласове, е търпеливо чакана близо 2 години. Подхвърлени бяха по най-зловещ начин парченца от уж СРС-та, уж признания и уж доказателства.\" Това коментира за ДУМА депутатът от \"БСП за България\" Манол Генов, след като СГС го оправда. В началото на 2018 г. той беше набеден, че на неустановена дата преди предсрочните парламентарни избори в средата на март 2017 г. в Асеновград е предоставил 100 лв. на хора, които да гласуват преференциално за него.  \"Цветан Цветанов и еничарите от ГЕРБ обаче мълчат. Не знам ще си връщат ли хонорарите онези, които бяха решили да убедят партийните си остриета, че именно името на Манол Генов ще им продаде най-много стока. И че през мен ще оплюят БСП най-качествено\", коментира Генов. Къде са сега онези трубадури на гербаджийската активност като Тома Биков, вече потъналият в забвение Антон Тодоров, лютата сеячка на празнодумство Десислава Атанасова, пролетарският поет Гърневски, че и Менда Стоянова, която преди година заяви как истината за мен щяла да излезе съвсем скоро? Е, излезе!\", подчерта Генов. \"На личен гръб се уверих, че правосъдната ни система наистина има нужда от реформа. Държавното обвинение още повече. Политиката ни е крайно време да се отърве рязко и задълго от такива циреи, каквото представлява 10 години властта на ГЕРБ за хората, държавата и обществото. ГЕРБ убиха системно и умишлено всеки опит за самочувствие, достойнство и полагаща се защита на основни конституционни и човешки права\", категоричен е социалистът.", "date": "2019.05.20", "title": "Манол Генов:    Съдът ме оправда, Цветанов и еничарите на ГЕРБ се давят в мълчание"}
{"url": "https://duma.bg/krastiha-aferata-mis-bikini-n192137", "text": "Историята с къщата в Барселона придоби популярност като аферата \"Мис Бикини\", тъй като живеещата в нея Борислава Йовчева печели тази титла през 2006 г. Баща й Георги Йовчев от Сандански е водопроводчик, но изведнъж става управител на фирми с активи за милиони евро, регистрирани на испанския адрес. Миналата година в социалните мрежи се появи видео, което разкри, че той заедно с дъщеря си е управител на фирма Numin invest SL, която е собственик на луксозната къща с оценка 2,9 милиона евро. Йовчев е управител на регистрираната на същия адрес Ema BGS. В тази фирма кипърската офшорка Palms Enterprises и нейният пълномощник Силвия Илиева Николова са налели общо 1,75 милиона евро в брой, твърдяха авторите на клипа. Представител на Palms Enterprises в България е бизнесменът Йордан Христов, съпруг на Николова. \"Чрез Христов кипърската офшорка управлява \"Спортни имоти Приморско\" АД. В тази българска компания участва и близкият до премиера Иван Саздов от Банкя\", гласеше видеото. Бе подчертано, че Христов и Саздов управляват любимия на Бойко Борисов тенис клуб в Банкя. Премиерът често е в клуба, в двора има и негов паметник, издялан от дърво. Видеата твърдяха, че аферата \"Мис Бикини\" представлява международна схема за пране на пари с подставени лица и офшорни фирми.  Твърди се, че Йордан Христов е назначен от кипърския собственик на Palms Enterprises Никос Михайлидис за представител на основния актив на компанията у нас - \"Спортни имоти Приморско\" АД заедно с Иван Саздов. Клипът свърза Христов и съпругата му със скандал на британските офшорни зони. Връзката е Майкъл Дойл от остров Сарк. През 2012 г. в офиса на фирма, управлявана от него и съпругата му Белинда Ланион, влизат агенти на службите и прокуратурата, а по-късно двамата са осъдени за пране на пари. Христов и Николова са пълномощници на фирми на Белинда Ланион в България, а нейни фирми са имали съдружие в техни дружества, твърдят създателите на клипа. Борисов официално отрече да има нещо общо с къщата в Барселона и някой от обитателите й. Александър Чаушев, който е купил въпросната къща, също отрича връзка на Борисов, но отказва да разкаже подробности, защото \"случаят е личен\".", "date": "2019.05.20", "title": "Кръстиха аферата \"Мис Бикини\""}
{"url": "https://duma.bg/gartsiya-namali-dds-i-razsrochva-danachni-zadalzheniya-n192127", "text": "Гръцкият парламент е одобрил дълго чакания от длъжниците законопроект за разсрочване на данъчните задължение на 120 вноски, както и разпоредба за намаляване на ставката на ДДС. Законопроектът за уреждане на задължения към социално осигурителните органи, данъчната администрация и местните власти дава възможност на длъжниците за изплащане на просрочени задължения към данъчните органи от 18 до 120 вноски. Електронната платформа отваря от днес и чрез нея се подават молбите за уреждане на задълженията. Отново от днес се намалява ставката на ДДС в някои продуктови категории. ДДС на основните хранителни продукти пада от 24% до 13%. За хранителни заведения като ресторанти, таверни, закусвални ставката на косвения данък от 24% също намалява до 13%. От намаляването на ДДС се изключва продажбата на алкохолни и безалкохолни напитки и сокове. За електричество, газ, централно отопление гърците ще дължат ДДС до 6%, като досега данъкът е бил 13%. През миналата седмица и румънското правителство реши да намали ДДС върху традиционни и биохрани от 9 на 5%. Това според премиера Виорика Дънчила ще увеличи достъпа на румънците до здравословните продукти с високо качество, които са все по-търсени на пазара на хранителни стоки. В Румъния стандартната ставка на ДДС е 19%, но се прилагат и две намалени ставки, съответно 9% - за храни, лекарства, ортопедични продукти и доставка на вода, и 5% за книги, учебници, туристически услуги, кетъринг и други.", "date": "2019.05.20", "title": "Гърция намали ДДС и разсрочва данъчни задължения"}
{"url": "https://duma.bg/aoiyama-s-vtora-pobeda-v-tokio-n192082", "text": "Даниел Иванов - Аоияма постигна втора победа и спря негативна серия от 6 поредни загуби на турнира по сумо в Токио. В осмия ден \"комусуби\" Аоияма събори на дохиото \"одзеки\" Такакейшо с техниката \"хатакикоми\" и записа първи успех след 3 загуби срещу японеца. Днес борецът от Елхово среща японския \"маегашира-1\" Котошогику, който е с 3 победи и 5 загуби в турнира. ", "date": "2019.05.20", "title": "Аоияма с втора победа в Токио"}
{"url": "https://duma.bg/energetikata-na-cherveno-s-nad-5-mlrd-leva-n192129", "text": "Дефицитът на енергетиката ни надхвърли 5 млрд. лв., като най-голям дял от задълженията се пада на Националната електрическа компания (НЕК), обявила наскоро, че е на загуба с 4 млрд. лв.  Около 800 млн. лв. е дългът на друго държавно дружество - ТЕЦ \"Марица изток 2\". В челната тройка влиза и общинската \"Топлофикация София\" с над 500 млн. лв., твърди експертът от Българския енергиен форум Антон Иванов. Той прогнозира, че с част от този дълг ще бъде натоварен бюджетът и така той ще бъде платен от данъкоплатците. По думите му фактори за натрупване на дефицита са изкупуването на субсидирани цени на зелената енергия, а също (в последните две години) и поскъпването на квотите за парникови емисии. И не на последно място и политически решения за нереализирани проекти като  АЕЦ \"Белене\". Министърът на енергетиката Теменужка Петкова отказа да уточни какъв е дефицитът и добави, че за НЕК той е бил сведен до минимално възможното ниво. Според нея трябва да се либерализира пазарът на ток, като преди това са нужни мерки за тарифния дефицит, който трябва да бъде установен от КЕВР и след това да се нотифицира пред Еврокомисията. Относно държавната ТЕЦ \"Марица изток 2\", която може да фалира, ако не бъде подпомогната от бюджета с 200 млн. лв., министърът припомни, че дълговете на централата към БЕХ са натрупани заради закупуването на квоти за парникови емисии. По време на Осмата регионална енергийна конференция \"Дневният ред на енергийното развитие на региона - приоритети, технологии, пазари\" председателят на ресорната комисия в българския парламент Валентин Николов каза, че в стремежа да се подпомогнат някои от централите на практика спонсорираме част от тока, който изнасяме. Една от темите на конференцията бе постепенното спиране на въглищните централи в рамките на ЕС. Генералният секретар на Европейската асоциация за въглища и лигнити \"Еврокол\" Брайън Рикетс каза, че в ЕС годишно се използват 500 млн. т въглища, а общото количество в целия свят е 7 млрд. тона. Производството на електроенергия от лигнитни въглища в България от 43% е почти 2 пъти повече от средното за ЕС. \"Не бива да забравяме обаче, че само ВЕИ няма да могат да заместят тези централи\", посочи той. Според него погрешна е концепцията за бързо отказване от въглищните централи в Европа. За това трябва да се инвестират средства за развитие на нови технологии. \"В Япония вече има проект за чист добив на газ от въглища\", каза Рикетс. Над 1 млрд. лв. са вложени през последните 12 години от държавната \"ТЕЦ Марица изток 2\" в сероочистващи устройства, заяви министърът на енергетиката. Спасяването и устойчивостта на големите горивни инсталации за България е изключително важно, подчерта Теменужка Петкова. Тя изтъкна, че страната ни ще следва прехода към декарбонизирана икономика, но смята, че този преход трябва да бъде плавен и да бъде съобразен със спецификите на всяка държава.  Затова през следващите години България ще продължи да разчита на централите, които произвеждат електрическа енергия от въглища. Една от основните причини за това е, че България има местен ресурс от лигнитни въглища, което е гаранция за енергийна сигурност и диверсификация. Ние имаме такъв ресурс за следващите 60 години, посочи Петкова. Поели сме ангажимент към \"Марици\"-те, защото парите, които се плащат за емисиите, са огромни, заяви в Стара Загора премиерът Бойко Борисов през уикенда. По думите му в следващите години по темата за енергия от въглища трябва да се говори без политическа окраска. Борисов подчерта, че по отношение на въглищните централи България не трябва да се сравнява със своите съседни страни, защото част от тях не са в ЕС. Поканата в \"Официален вестник на Европейския съюз\" за участие в процедурата за избор на стратегически инвеститор за изграждане на АЕЦ \"Белене\" се очаква да бъде публикувана до края на май или в първите дни на юни, обяви Теменужка Петкова. Тя уточни, че Европейската комисия е уведомила българското енергийно министерство, че процедурата трябва да бъде преведена на всички официални езици на държавите членки на Европейския съюз, което отнема време.", "date": "2019.05.20", "title": "Енергетиката на червено с над 5 млрд. лева"}
{"url": "https://duma.bg/1733-detsa-sa-spaseni-ot-izostavyane-prez-2018-g-n192132", "text": "Благодарение на усилия на социалните работници през 2018 г. е предотвратено изоставянето на 1733 деца, които са останали да живеят в своето родно семейство, съобщиха от МТСП във връзка с твърдения в социалните мрежи за незаконно отнети деца. Извеждането на дете от биологичното семейство като мярка за закрила се предприема винаги след обстойно проучване и изчерпване на всички възможности за закрила в семейството или в разширения семеен кръг, обясняват от МТСП. През 2018 г. 731 деца са били настанени в семейство на роднини и близки. През 2018 г. социалните работници са работили по 1235 случая за реинтеграция на деца в семейството. В 495 от тях децата са се върнали при своите родители. По много от останалите случаи работата продължава и през настоящата година. ", "date": "2019.05.20", "title": "1733 деца са спасени от изоставяне през 2018 г."}
{"url": "https://duma.bg/levski-zavarza-borbata-za-titlata-n192085", "text": "Левски завърза битката за титлата, след като завърши 1:1 при гостуването на Лудогорец. \"Сините\" за първи път не загубиха през сезона от \"орлите\", които вече водят само с 1 т. пред ЦСКА-Сф 2 кръга преди края. Разградчани обаче държат всичко в свои ръце,  Те утре гостуват на \"абоната\" си Ботев Пд, а в петък приемат Черно море, който също вече не се бори за нищо. \"Червените\" пък гостуват символично на \"сините\" и завършват кампанията на \"Армията\" с \"канарите\". С равенството Левски почти сигурно ще остане трети за трета поредна година и воденият от Георги Тодоров тим ще играе на 28 май бараж за Лига Европа срещу Етър или Славия. \"Виолетовите\" обаче не получиха евролиценз, защото не са кандидатствали за такъв към момента. Пред 4000 зрители на \"Лудогорец Арена\" Козмин Моци (50) откри за шампионите от дузпа, която бе отсъдена за игра с ръка на Деян Иванов. Заради провинението съдията Николай Йорданов пресилено изгони защитника, защото той докосна топката, падайки. Капитанът на гостите Живко Миланов (72) изравни с шут от фаул пред пеналта. До края на мача рефер №1 на 2018 г. реши да се прави на интересен и изгони поред Драгош Григоре (72) и Анисе Андрианантенайна (85) от домакините за втори жълти картони след идентични нарушения срещу младока Станислав Иванов. За първи път у нас Лудогорец довърши мач с 9 души. В добавеното време Йорданов не посмя да свири дузпа за гостите, след като Сисиньо посече отзад Станислав Костов, а падайки, докосна и топката с ръка. Така в последните 4 мача разградчани записаха 3 ремита и 1 загуба. Левски пък вече 11 мача няма победа срещу Лудогорец. \"Футболистите се раздадоха. Имахме възможност да спечелим и 3 т. Не искам да коментирам дузпата. Проявихме характер, което ме радва. С човек по-малко бяхме равностойни и дори успяхме да изравним. Живко Миланов не е решил да бие сам. Той е добър изпълнител на статични положения. Чак да сме ги пречупили - не. Но успяхме да ги изненадаме и спечелихме точка\", каза Георги Тодоров. \"Както в предишния, така и този мач съдията се оказа фактор. Нямаше никакъв фаул при гола на Левски, но съдията така е решил. Може да бъркам, но ситуацията я видях добре. Някой път дребни неща обръщат мача\", каза треньорът на \"орлите\" Стойчо Стоев, който през 2014-2016 г. водеше \"сините\". \"Ще се вдигнем, предстоят ни мачове с Ботев и Черно море, ще ги победим и ставаме шампиони\", закани се защитникът Станислав Манолев, който през зимата бе изгонен от ЦСКА-Сф. Воденият от Добромир Митов червен тим пък очаквано победи домакина Берое с 1:0 с гол на португалеца Тиаго Родригеш (16). \"Червените\" пак бяха подпирани от реферите, след като Жанио Бикел (47) загуби ориентация и игра с ръка в собственото си наказателно поле, но главният съдия Никола Попов прецени, че няма умисъл, и не отсъди дузпа.  \"Берое трудно губи тук, но победихме и поздравявам всички играчи и феновете, които ни подкрепяха през цялата среща. Приказката продължава, като се надявам да спечелим следващите 2 мача, а Лудогорец да стъпи накриво и да станем шампиони\", каза Добри Митов. \"Накарахме ЦСКА да играе като отбор от втората половина на таблицата. Ако махнем тези три отбора - Левски, ЦСКА и Лудогорец, ние можем да се смятаме за шампиони\", смята треньорът на \"заралии\" Александър Томаш, който също е спряган да поеме родния си червен клуб. \"За мен ситуацията с ръката е дузпа. Ако наш футболист бе играл с ръка по този начин, щеше да свири 100% дузпа за ЦСКА\", обяви спортният директор на Берое Валентин Грудев.", "date": "2019.05.20", "title": "Левски завърза борбата за титлата"}
{"url": "https://duma.bg/grisho-s-dve-pobedi-v-zheneva-n192083", "text": "Григор Димитров (№48 в света) се класира за основната схема на АТП 250 турнира в Женева. Българският тенисист записа две победи в квалификациите, като във II кръг се справи с Томас Фабиано (Ит, №100) със 7:5, 6:3 за 1,30 ч. Българинът се включи в пресявките по решение на Андре Агаси, за да може да трупа игрови опит на клей. На старта той елиминира Марк-Андреа Хюслер (Швейц, №276) с 6:4, 6:3. Срещу Фабиано Димитров записа два пробива в първия сет, но допусна един. Във втората част хасковлията проби рано за 2:0 и до края не позволи изненада. На старта на основната схема Гришо ще играе срещу Федерико Делбонис (Арж, №78), Раду Албот (Рум, №44), Таро Даниел (Яп, №107) или Фелисиано Лопес (Исп, №42). Надпреварата в Швейцария е подгряваща преди \"Ролан Гарос\", който започва в неделя.", "date": "2019.05.20", "title": "Гришо с две победи в Женева"}
{"url": "https://duma.bg/petar-mutafchiev-izpolzvaha-prevozvachite-za-da-otlozhat-tol-sistemata--n192128", "text": "\"Докато няма ясни параметри от самото правителство – какъв ще бъде обхватът на тол системата в България, колко километра пътища ще бъдат там, докато не се направи сметката и още веднъж не се каже какви пари те ще очакват и откъде ще допълнят липсващите средства, за да може да се извършва ремонт на всички пътища в България, включително да строят автомагистрали, докато не се каже ясно от какви такси ще се започне – няма излизане от кашата, в която в момента се намира България, включително перспективата за транспортния автомобилен бранш в България.\" Това коментира бившият министър на транспорта Петър Мутафчиев пред БНР. Убеден съм, че те не са готови дори за сериозно тестване на тол системата, каза Мутафчиев. Според него са използвали превозвачите, за да отложат тръгването на тол системата и да имат малко повече време за доизграждането й. \"Това е система, която ще отнема много от парите за поддръжката, които ще плащаме всички ние за пътища. Световната банка го каза – ако съберете 1,2 млрд., около 20% ще е разходът за тази система – за електронните винетки и тол системата, това е около 200 млн., което ние ще даваме за поддръжка. По данни на Световната банка този тип система е една от най-ресурсоемките за поддръжка\", коментира Мутафчиев. Според него все още не сме готови и по винетната система. ", "date": "2019.05.20", "title": " Петър Мутафчиев:   Използваха превозвачите, за да отложат тол системата     "}
{"url": "https://duma.bg/man-siti-s-razgromen-domashen-trebal-n192084", "text": "Манчестър Сити спечели всичко възможно в Англия. Тимът на Хосеп Гуардиола триумфира и за Купата на Футболната асоциация. На финала на \"Уембли\" \"гражданите\" разбиха плахия Уотфорд с 6:0. Хеттрик заби Рахийм Стърлинг (38, 81 и 87), а по 1 гол добавиха Давид Силва (26), Кевин де Бройне (61) и Габриел Жезус (68). Така Сити показа доминиращата си сила на Албиона, след като по-рано през сезона заслужи шампионската титла, а преди това и Купата на Лигата. Сити стана първият отбор с требъл на Острова. До този момент това е постигал само женският състав на Арсенал през 2007 г. \"Небесносините\" са едва четвъртият английски тим, който печели и двете купи в рамките на един сезон след Арсенал (1993), Ливърпул (2001) и Челси (2007). Успехът с 6 чисти гола е изравнен 116-годишен рекорд. За последно толкова убедително купата печели Бери във финала с Дарби Каунти през далечната 1903 г. Стърлинг пък стана едва четвъртият в историята на ФА Къп, отбелязал хеттрик във финала. За последно това прави Стан Мортенсен през 1953 г. за победата на Блекпул над Болтън (4:3).  Гуардиола пък не беше печелил само ФА Къп след идването си на \"Етихад\" през 2016 г.", "date": "2019.05.20", "title": "Ман Сити с разгромен домашен требъл"}
{"url": "https://duma.bg/erdogan-gotov-da-pravi-s-500-n192125", "text": "Президентът на Турция Реджеп Тайип Ердоган заяви, че сделката за доставката от Русия на системите за противовъздушна отбрана С-400 вече е сключена и че Анкара ще произвежда заедно с Москва системите С-500, предаде Ройтерс. Турция потвърди, че първата партида от системите за противовъздушна отбрана трябва да пристигне в страната през юли. Съединените щати твърдят, че системите С-400 са несъвместими със стандартите на НАТО, заплашват със санкции заради евентуалното им придобиване и многократно са заявявали, че могат да забавят или да отменят процеса на продажбата на Турция на най-новите самолети Ф-35. Според Вашингтон руско-турската сделка подлага на риск турското партньорство в изграждането на изтребителя от пето поколение Ф-35, защото руските ракети компрометират самолета на корпорацията \"Локхийд Мартин\". Но Ердоган, отговаряйки на въпроси на студенти в Истанбул, каза, че Турция е направила технически анализ и е установила, че такъв проблем не съществува. \"Те (американците) пратиха топката към центъра на полето, като проявяват известна неохота. Но рано или късно ние ще получим самолетите Ф-36. Няма вариант да не ни бъдат доставени\", заяви турският държавен глава. ТАСС цитира вестник \"Хабертюрк\", според който Турция е пратила в Русия сто инженери за съвместното производство на С-400. Междувременно бе съобщено, че бронирани бойни машини, произведени от турската отбранителна промишленост, скоро ще станат част от военната техника на Унгария. Така Унгария ще стане първата страна от ЕС, която ще използва такива превозни средства, съобщи в. \"Сабах\". Унгария ще бъде шестата страна, закупила Ejder Yalcin 4x4, произведена от Nurol Makina Sanayi (NMS), и втората страна, която купува Yoruk 4x4, която също е в етап на масово производство. Автомобилите Ejder Yalcin и Yoruk, носещи символи на унгарската армия и унгарското знаме, също бяха показани на обществеността на летище Будайорс като част от събитията, организирани за Деня на националната отбрана. На тържествените събития присъстваха официални делегации от страните от НАТО и от региона, както и военни аташета. Бронираната серия Ejder досега е закупена от 10 страни и компанията продължава преговорите за подписване на нови договори с други страни. Фирмата също така разработва различни конфигурации на автомобила за своите чуждестранни купувачи.", "date": "2019.05.20", "title": "Ердоган готов  да прави С-500"}
{"url": "https://duma.bg/prekrateni-sa-30-dogovora-s-kontsesioneri-na-plazhove-n192126", "text": "Около 30 договора със стопани на плажове са прекратени през последните две години заради открити системни нарушения, като през 2018 г. са събрани 480 хил. лв. от неустойки. Това обяви на среща с представители на туристическия бранш в Обзор миналата седмица министърът на туризма Николина Ангелкова. Тя призова при съмнения за нередности на плажа да се пращат сигнали на създадения от ведомството и посочен на сайта имейл адрес. При оценката на кандидатите за концесионери на плажове сериозно значение оказва цената, на която ще се предлагат чадъри и шезлонги на плажа. Целта е да се постигне максимално ниска цена за плажните съоръжения, но тя не може да се определя административно, а чрез пазарни механизми и в конкуренция, каза Ангелкова, която от години обещава безплатни чадъри и шезлонги по плажовете.  Ще бъдем безкомпромисни, ако се установи, че наематели и концесионери на плажове не спазват стриктно изискването за 50% свободна зона. При съмнение ще се правят геодезически заснемания на място и при нарушения договорите може да бъдат прекратени, закани се тя. Мобилните екипи за проверка на морските плажове са на терен още от януари, като от 1 юни проверките ще са интензивни и повсеместни. Ще има и изнесени приемни на Министерството на туризма по Черноморието, които да спомогнат за успешното протичане на сезона.  Министърът на туризма отчете 1% намаление на планираните полети до летище Бургас.  ", "date": "2019.05.20", "title": "Прекратени са 30 договора с концесионери на плажове"}
{"url": "https://duma.bg/denitsa-zlateva-v-ep-shte-otstoyavam-spravedlivi-dohodi-i-evrofondove-n192130", "text": "- За мен един от водещите приоритети би бил да върнем социална Европа. Неслучайно \"БСП за България\" избра посланието \"Справедливост СЕГА!\". Има нужда от справедливост в България, но и в Европа. Първи като политическа сила очертахме след широко общопартийно обсъждане нашите ангажименти и съдържателна програма. Представихме своята ясна позиция и стратегически поглед за развитието на Европа и за мястото на България. Обединена Европа е създадена и съществува заради своите граждани - заради тяхното благополучие, сигурност, развитие. В последните години обаче политиката на десницата превърна човека от субект в обект - от цел на икономиката в нейно средство. За БСП и за европейските социалисти приоритет са гражданите, справедливо разпределение и на инвестиции, и на доходи, и на европейски фондове. Не бива да делим държавите на малки и големи, на силни и слаби. Не е това смисълът на съюза. За мен друга важна борба би била скъсяването на дистанцията, която в момента съществува между гражданите и европейските институции, да обясним достъпно и разбираемо на хората как европейските закони въздействат пряко или косвено върху тях и всекидневието им, какъв е смисълът от членството ни в Европейския съюз. Мисля, че приоритет на всеки евродепутат би следвало да бъде промяната във възприемането на Брюксел като център на една тежка бюрократична машина. - От месеци пътувам из цяла България. Имаме срещи и в големите градове, но за мен са особено важни посещенията в малките населени места и общини, където се сблъскваш с истинското лице на \"видимите резултати\" от близо 10-годишното управление на ГЕРБ - липса на междуселищна инфраструктура, на аптеки, болници, разпад на училища, обезлюдяване на цели села. Когато си сред хората, не е необходимо да четеш европейски и национални статистики, за да си дадеш сметка, че България след 12 години членство в ЕС е на първо място по дял от населението, което живее в материални лишения и бедност. Години, през които почти през целия период управлява ГЕРБ и през които се задълбочават социалните неравенства и междурегионалните различия. Въпреки това смея да твърдя, че за хората ЕС може да изглежда далечен, но в българското общество доминира положителната нагласа към него. Спомням си още в първите години на членството ни европейските фондове се разглеждаха като важен фактор за социално-икономическото развитие на страната. Проблемът е, че те не се използват ефективно, а контролът е занижен. И като резултат - продължаваме да оглавяваме негативните класации. Средствата не се разходват целево и законосъобразно, облагодетелстват се малцина, а всички ние с данъците си трябва да връщаме пари на Европа за некачествените пътища, за фалшивите къщи за гости, за купените с европейски средства джипове и яхти. Всичко това дразни и обезверява в някаква степен и хората, и бизнеса. И най-лошото е, че това не е единичен случай, а прилича на добре организирана схема за злоупотреби и корупция. - Бюджетът на Европейския съюз е един от ключовите моменти в дебата за бъдещето на Европа. За съжаление, изтичането на мандата на действащите европейски институции ще забави процеса на подготовка, програмиране и приемане на бъдещия бюджет, подобно на предния програмен период. Това ще доведе до забавяне на старта на усвояване на средствата на национално равнище и ще създаде трудности, но се надявам този път забавянето да не е така драстично. Следващият бюджет на ЕС трябва да бъде обвързан с дългосрочна стратегия за развитие, да бъде подчинен на ясно дефинирани цели, а не да се определят области и приоритети за финансиране на парче и без ясна цел и добавена стойност. Важно е да бъдат взети предвид различните позиции на държавите членки по отношение на бюджетната рамка. България не трябва да гледа менюто, а да бъде активна на масата на преговорите и да настоява за няколко неща. На нашата територия се намира най-бедният регион в Европа. Затова трябва да настояваме всички региони да се възползват от кохезионната политика, докато най-слабо развитите да останат нейна основна цел. Нещо повече - реалните инвестиции в растеж, заетост и балансирано териториално развитие да бъдат в центъра на политиката на сближаване, но най-вече под формата на безвъзмездни средства, а не толкова като финансови инструменти. Новите задачи и цели пред съюза не бива да бъдат финансирани за сметка на тази политика. И в заключение, важен е обхватът на ресурса, който получаваме като страна бенефициент, но от контрола и капацитета на националните и местните власти зависи добавената стойност на всяко получено евро. - Докато другите представяха партийните си листи, ние първо представихме своите програма и приоритети. От друга страна, \"БСП за България\" е единствената политическа сила, която избра демократично кои да бъдат нейните кандидати, във всички останали случаи станахме свидетели на подреждане на листите в партийните кабинети на лидерите. Листата на БСП съчетава в себе си експертност и професионален опит в редица обществени сфери. Младите кандидати в листата са доказателство за последователната политика и волята на партията за обновление.  - Това са избори, в които националното и европейското като проблематика се преплитат. Вотът на 26 май не бива да бъде подценяван - той има както европейски, така и национален залог, а именно - да покаже волята на българските граждани за промяна. Точно затова всеки ден призовавам хората да бъдат активни, а не апатични и безразлични, да се разделят с разбирането, че от техния глас нищо не зависи. Напротив, да излязат да направят своя избор по убеждение, независимо за коя политическа сила, но свободен избор, без натиск и без страх да изразят гражданската си позиция. Отказът от участие в изборите означава, че нямаме желание да се противопоставим на безобразията, на които сме свидетели всеки ден. Не може да привикваме към тях и мисля, че българските граждани имат куража да се преборят.", "date": "2019.05.20", "title": "Деница Златева:    В ЕП ще отстоявам справедливи доходи и еврофондове "}
{"url": "https://duma.bg/indiya-reshava-sadbata-na-modi-n192120", "text": "Индийците гласуват на седма и последна фаза от националните избори, завършвайки 6-седмичната кампания с индуистката националистическа партия на премиера Нарендра Моди, която иска преизбиране за още пет години, предава Асошиейтед прес. Изборите се разглеждат като референдум за петгодишното управление на Моди. Той предприе националистическа стъпка в опитите си да спечели гласове от националното мнозинство в страната, като заложи на твърда позиция срещу Пакистан. Някои от най-смелите политически ходове на Моди, като демонетизацията на банкнотите с висока валута, за ограничаване на парите на черния пазар и въвеждането на голям брой хора в данъчна мрежа, се оказаха икономически вредни. Кампанията беше помрачена от обвинения и обиди, както и от безпрецедентно използване на социалните медии. Избирателната комисия прекъсна кампанията в четвъртък в Западна Бенгалия след дни на сблъсъци на последния етап от изборите.", "date": "2019.05.20", "title": "Индия решава съдбата на Моди"}
{"url": "https://duma.bg/stolichani-masovo-se-zhalvat-ot-neokoseni-ploshti-i-karlezhi-n192131", "text": "Столичани масово се оплакват от неокосени треви и необработени срещу кърлежи площи. Тревите и плевелите избуяха през последните дни на обилни валежи, а от общината явно не успяват да се справят. Жителите на различни квартали са подали десетки жалби в столичния колцентър, показа проверка на ДУМА.  Поради липса на обработка на тревните площи срещу кърлежи хората от трета част на жк \"Дружба 2\" се оплакват от много ухапвания. \"През последната седмица зачестиха случаите на ухапани деца и възрастни, които са играли в иначе окосените треви. Тази година тревните площи не са обработвани против кърлежи нито веднъж\", пише в жалба на столичанин. Без косене са останали близки блокове в жк \"Дружба 1\", където между жилищни блокове 99-100-101 все още избуява трева. Районът на жк \"Изток\" също е пълен с кърлежи и бълхи, а по детските площадки родителите се оплакват, че децата им са с кърлежи, твърдят разтревожени родители и молят за спешни мерки. \"Плащаме си данъци, а се оказваме забравени. Дъждовния период продължава и тревата расте, окосяване няма и веднъж\", пишат други софиянци до общината.  От неокосени и необработени тревни площи се оплакват и хора от \"Люлин\", \"Света Троица\", \"Оборище\", \"Младост\" и др. ", "date": "2019.05.20", "title": "Столичани масово се жалват   от неокосени площи и кърлежи"}
{"url": "https://duma.bg/ivan-tomov-zagina-na-slizane-ot-lhottse-n192080", "text": "Българският алпинист Иван Томов (35 г.) е загинал на слизане от връх Лхотце (8545 м) в Хималаите. Той и рускинята Настя Рунова се качиха в четвъртък сутринта на четвъртия по височина връх на планетата. Двамата се забавили при спускането и едва вечерта достигнали лагер 4. От фирмата организатор Чатурс Трекс & Експедишънс били изпратили шерпа от лагер 3 към Лагер 4, който да ги посрещне. Иван се чувствал добре вечерта, но на сутринта развил мозъчен оток. Въпреки кислорода и поставения му дексаметазон русенецът е починал на слизане под лагер 4. Настя Рунова е продължила слизането си към по-ниските лагери. Иван има множество изкачвания в Памир, Тяншан, Каракорум и Хималаите. През 2014 г. той стъпи на първия си осемхилядник Броуд Пик заедно с Боян Петров, през 2017 г. изкачи и Манаслу. Иван Томов се намираше и в лагер 2 на Нанга Парбат през 2013 г., когато над 10 човека бяха разстреляни в Базов лагер. Той стана третият българин, достигал Лхотце, и втори без кислород след първото изкачване на Христо Проданов от 1981 г. През 2017 г. Атанас Скатов също стъпи на Лхотце. ", "date": "2019.05.20", "title": "Иван Томов загина на слизане от Лхотце"}
{"url": "https://duma.bg/sotsiologat-kolo-kolev-s-izbiratelna-aktivnost-mozhem-da-ubiem-kupeniya-vot-n192114", "text": "- Това е вярно, но е вярно и обратното - че всеки купен, даден под натиск глас убива един нормален. И двете неща са верни, но в такъв момент, разбира се, човек поне трябва да призове гражданите да гласуват масово - заради хората, които са заплашени за икономическото си състояние, за близките си, за собствената си работа, от която зависят семействата им... Но имам известни съмнения дали в действителност това ще се случи - да имаме една много висока избирателна активност, с която да преодолеем купения вот. - Наистина има известна шизофренност в подобна позиция, но когато се открояват ясно съществуващи проблеми - корупция и незаконно обогатяване, злоупотреба с влияние, независимо дали си във властта или извън нея, ти трябва да правиш това. Друг е въпросът какви действия предприемаш в рамките на самата власт - дали само клатиш въздуха, или предприемаш реални действия, предотвратяващи всички тези негативни процеси. Сега гледаме как се мяткат патриотите, но когато упражняват същата власт, не виждаме какво реално правят. \"Воля\", която се изявява като \"опозиционна\" партия... - Да, виждаме трогателно единение с ГЕРБ. Това не е само у нас, това са нормални политически игри, друг е въпросът доколко са чистоплътни.  - Едно е такова неприсъствие, пряко свързано с предизборния процес, а друго трайното отсъствие, което автоматично ще доведе до невъзможност за функциониране на парламента. - Може, само че няма да се случи. ДПС са в добри позиции спрямо властта, но да бламират и да торпилират това управление нямат особен интерес. Същото се отнася и за ВМРО, което е постоянен донор за формирането на парламентарно мнозинство. Така че - една загуба на изборите не води автоматично до падане на правителството. Друг е въпросът, че ще се създаде съвършено нова политическа обстановка. ГЕРБ, който се къпеше в стабилността и непобедимостта, ще излъчи усещането за слабост, за преходност. Усещането в обществото е, че ГЕРБ си отива, ако не сега и веднага, то в обозримо бъдеще. Усещането на сила е свързано и с местните избори, и с финансирането на политическите партии. ГЕРБ отива и казва кой колко да даде и хората... дават. Съвсем различно ще бъде, когато същата политическа сила в новата обстановка излъчва слабост и преходност. Но няма да се случи падането от власт веднага, освен ако самият Борисов не реши да предизвика предсрочни избори. - Първите номинации са предвидени за юли. Мандатът на главния прокурор изтича в началото на следващата година. Вероятно всеки би трябвало да се вълнува от въпроса кой ще бъде новият главен прокурор. Това е фигура с огромна власт, сила и възможности да влияе върху обществения, пък и върху политическия процес. Едно е обаче да се интересуваш, друго е имаш ли ресурса и силите да вложиш в една или друга личност. Не съм убеден, че при загуба на ГЕРБ те ще имат тези възможности, които имаха досега, за въздействие и върху тази система. Повтарям - при загуба на ГЕРБ ще имаме продължителен процес на отшумяване и разотиване на ГЕРБ, а при победа е напълно възможно да сме свидетели на известно стабилизиране на управлението. - Да, там се натрупаха много неща, включително игрите на фонд \"Земеделие\" и декларацията на Порожанов. Той се объркал, пък жената, с която живеел на съпружески начала, се оказа, че му била съпруга. Малко детска работа, да не кажем други думи. Там разхищенията не са от вчера, ходът е логичен, но това няма да даде търсения ефект за отслабване на напрежението, както и на негативизма спрямо ГЕРБ. Няма да обърне нещата, защото за голяма част от хората това е още едно потвърждение за заиграването на партията на Борисов със съмнителни интереси, в това число и с ДПС. Това е още един гвоздей в цялата битка и според мен това ще доведе до още по-голяма нагласа в обществото да се накажат управляващите. Ще видим какво ще се случи. Възможно е хората, отвратени, да кажат \"всички са маскари, няма да им гласувам\". Но се надявам, че няма да стане така, а ще има наказателен вот. - Да, така е. Само че това е и изблик на радикализъм. \"Писна ни вече, стига вече!\" А от друга страна, само с гол радикализъм без ясни стъпки какво да се прави нищо няма да се постигне. Какво? Ще сложим президента начело и ще ликвидираме Конституцията и въобще политическите партии? Да, има такива опити в миналото, но те не са завършили много позитивно. Добре, нека правителството и президентът да водят в рамките на правомощията си политическа битка, но и да мислят, че трябва и да работят заедно, а не да виждат в т. нар. демокрация само тояга, с която да удариш опонента. Така е още по-лошо, когато виждаш във властта това, което маймуната вижда в микроскопа, а именно - средство да си чупиш орехите...", "date": "2019.05.20", "title": "Социологът Кольо Колев:    С избирателна активност можем да убием купения вот"}
{"url": "https://duma.bg/momchil-nekov-ne-biva-da-ima-evropeytsi-vtoro-kachestvo-n192115", "text": "Момчил Неков е магистър по политология от СУ \"Св. Климент Охридски\" и по международни икономически отношения в УНСС. Докторант към Философския факултет на СУ \"Св. Климент Охридски\". Член на ЕП от 2014 г. Член на НС на БСП и секретар \"Европейски политики\" на Младежкото обединение в БСП. От 2010 до 2014 г. е бил старши инспектор в Комисията за защита на личните данни. Владее английски и немски език. - Новият мандат ще ми помогне да продължа борбата си за българското земеделие. Там има още много работа, защото щетите, причинени от ГЕРБ, са големи. Трябва да върнем реномето му. Ако бъда избран отново, ще направя всичко възможно да бъда и в Комисията по околна среда. Темата засяга всички ни и трябва да се задействаме, защото Земята е застрашена, а положението се задълбочава с всеки изминал ден, в който безразборно хабим ресурсите й. Борбата ми с двойния стандарт ще продължи и на други фронтове. Това е основна моя задача - да няма повече \"второ качество европейци\".  - Трудно може в рамките на едно интервю да се разкаже и обясни какво е свършено за толкова много време. И вие знаете какъв обем от работа може да свърши човек за 5 години, ако е деен и инициативен. Сред най-важните неща, които са мой приоритет, е двойният стандарт при храните и битката за премахването му. Аз бях специален докладчик на Комисията по земеделие по темата \"Двоен стандарт\" в ЕП. Работата ми по проблема беше свързана с множество срещи с бизнеса и засегнатите страни както в България, така и в ЕС. През януари миналата година внесох в ЕП единно становище по темата, то беше ключово и бе прието с мнозинство от Европейския парламент на 13 септември 2018 г. През април финализирахме процедурата на общоевропейско ниво, сложихме край на двойното качество на продукти и услуги на единния европейски пазар. Това беше дългогодишна моя и на колегите от Източна и Централна Европа кауза. Оттук нататък са важни процедурите по прилагане на директивата у нас. Трябва да се посочи орган, който ще следи да няма продуктова дискриминация в България. Глобата за закононарушителите е с максимален размер от поне 4% от годишния оборот на търговците, които извършват такива практики.  През 2017 г. организирах работна група \"планински продукт\". Целта й бе да подготви законодателство и правилата на въвеждане на термина \"планински продукт\". Това обозначение ще подпомогне производители в Родопите, Пирин, Странджа и останалите планински райони да имат по-голяма видимост и по-лесно да достигат до потребителите, които ще получават продукти, произведени в уникална среда и регион. На 1 юни 2018 г. внесох в министерството проектонаредба за термина. Производителите от планинските региони я чакат с нетърпение, затова се радвам, че само до няколко месеца този проект ще стане реалност. Популярността му расте в Европа, производителите у нас проявяват жив интерес. Това е пример за въвеждане на добри европейски практики не по задължение или диктовка, а с цел помагане и защита на родните производители. Терминът е въведен в Австрия, Франция, Германия, Италия, Румъния, Словения и Чехия. През 2017 г. нашата политическа група на социалистите и демократите в Европейския парламент ме избра за докладчик по темата \"Перспективи и предизвикателства пред пчеларския сектор в ЕС\", тъй като активно отстоявам интересите на пчеларите. Крайно време е да променим модела, по който се възприема пчеларството у нас. Земеделието ни използва все повече пестициди, все по-малко култури се гледат. А пчелите са тези, които допринасят да имаме редица плодове и зеленчуци на своята трапеза. Без защита и обезпечаване на тяхното отглеждане родното земеделие е пред заплаха. Направих редица законодателни предложения как това да бъде променено в новата Обща селскостопанска политика. Миналата година Европейският парламент прие Доклада за пчеларството, в който бяха включени мерки за по-добро финансиране, за справяне с наличието на фалшив мед на пазара и с проблемите с етикетирането, както и за запазване на разнообразието от регионални видове пчели. В този доклад, както и в приетия такъв за пестицидите предложих мерки за справянето с проблема с нелегалните препарати, внос от страни извън ЕС, които влияят върху смъртността и тровят пчелите.  През целия си мандат се борих за регламентиране на доброволчеството, провеждах срещи и форуми за състоянието му на европейско ниво. Търсех възможностите и добрите практики, които предлага ЕС за регламентиране правата на доброволния труд. Изключително важно е да се обърне внимание на осигуряването на доброволеца, възстановяването на разходите му, застраховането му срещу злополука, обучението и квалификацията и зачитането на платен отпуск и трудов стаж за времето на извършване на доброволческата дейност, както и официалното признаване на статута на европейски доброволец. Все още в България няма закон за доброволчеството. Организирах много събития и инициативи в сферата на културата. По моя поръчка известният скулптор Борис Борисов изработи скулптура на кан Тервел, която представихме в ЕП. Подарих я на българското училище в Брюксел в годината, в която отбелязахме 1300 години от победата му над арабската армия, имаше и официална церемония в Европейския парламент. Направата й беше мое предизборно обещание като символ на това как трябва да възпитаваме децата си, как трябва да пазим културата си. Почитането на паметта на великите българи е наша грижа като общество - децата на България, които са в чужбина, не трябва да забравят откъде са техните корени.  През мандата работих по различни теми като младежка стратегия, нелоялните търговски практики спрямо потребителите и производителите, фейсбук сигурност; \"Еразъм\", прекратяване сезонната смяна на времето, защита на българските интереси в търговското споразумение със САЩ, авторско право, забрана на еднократните пластмасови изделия, вредно онлайн съдържание, борба срещу навлизането и използването на генетично модифицираните организми, визовият режим за българските граждани, наложен от САЩ, модернизиране на образованието; руското ембарго в земеделието, биопроизводство. - От своя гледна точка смятам, че да. През целия си мандат обикалях страната и имах пряк контакт с хората. Те ме познават със свършената работа, с отношението към тях. Смятам, че няма подобен предразсъдък.  - Трябва да бъдат в сферата на земеделието и опазването на околната среда. Земеделието е изключително важно за България. Били сме държава с процъфтяващо селско стопанство, а сега парите за земеделие отиват в съмнителни структури и за лични облаги. Борбата срещу \"Европа на две скорости\" трябва да продължи и в следващия ЕП, няма как да се заблуждаваме, че този проблем не съществува.  - Листата ни е единствената, избрана чрез вътрешнопартиен демократичен вот. Всички в нея споделяме визията на партията. БСП е единствената алтернатива на този разпад на България в морален, икономически и социален аспект. - Европа - това сме всички ние, в наши ръце е чрез политиките, които ще предложим и ще поставяме на дневен ред, да я направим справедлива и еднаква за всички.  ", "date": "2019.05.20", "title": "Момчил Неков:    Не бива да има европейци \"второ качество\""}
{"url": "https://duma.bg/zamitay-barzo!-n192117", "text": "В разгара на предизборната кампания и незатихващите скандали около имотните далавери на властта двата основни сайта, които уж дават  актуална информация за апартаментите на политиците и прословутите къщи за гости с евросубсидии, се оказаха недостъпни. От петък вечерта Имотният регистър и сайтът на Държавен фонд \"Земеделие\" бяха извън строя. Случайно, ама съвсем случайно, това се случи само ден след поредната министерска оставка - тази на Порожанов, и уволнението на заместничката във фонда Иванка Мизова. По информация на разследващия сайт \"Биволъ\", който е сред най-активните в разобличаването на кражбите, са изчезнали и отворените данни на Търговския регистър. Обясненията на институциите, както обикновено, са: от \"технически характер\", свързани с \"обновяване\" и \"профилактика\". Само че и най-непредубедените привърженици на ГЕРБ едва ли са повярвали в подобни формалности.  На фона на тоталното недоверие към политиката на управляващите предприетите действия не са нищо повече от пожарен опит за замитане на следи и унищожаване на дискредитираща ги информация. Няма как нормален човек да повярва в обратното, при положение че от миналото лято, когато стана големият срив с Търговския регистър, и досега няма свястно обяснение и професионална аргументация какво точно и защо се случи. Затова пък се появиха съмнения за унищожени електронни архиви и масиви, съдържащи информация за несъбрани задължения поради изтекла давност за над 20,6 милиарда лева, както и за заличена информация за фирми, свързани с определени лица. Години наред ГЕРБ се тупаше в гърдите с прословутото електронно правителство, налети бяха милиарди, но и до днес такова няма. И май няма и да има, защото такъв е интересът на властта - да няма връзка между отделните системи, а данните в тях да се използват само за лични, политически и икономически цели на някои недосегаеми.     ", "date": "2019.05.20", "title": "Замитай бързо!"}
{"url": "https://duma.bg/noviyat-kolumb-n192116", "text": "Очевидно предизборно, вицепремиерът Томислав Дончев се сети да пише \"концепция за икономическа трансформация\". Според нея България трябва да направи бърза промяна към \"икономика на добавената стойност\". \"Сегашният икономически модел не може повече да бъде двигател за развитие. Новата икономика трябва да стъпи на други фактори - иновации и технологии, дигитализация, човешки капитал с повишена квалификация и умения, реиндустриализация, увеличаване на добавената стойност в производствата чрез преминаване към нова продуктова структура\", твърди вицепремиерът. Явно г-н Дончев с претоплянето на наукообразни понятия се опитва да открие Америка, но за негово сведение това вече го е направил Колумб преди повече от 500 г. А знаем, че чудесата трудно се повтарят. За сметка на това за десет години управление ГЕРБ \"успешно\"  \"преструктурира\" българската икономика, като я превърна в икономика на ишлемето. Наистина в България вече се произвеждат много неща, но това са отделни елементи, които заминават за чужбина, където се превръщат в цялостен продукт, носещ и добавената стойност, за която мечтаем всички. Според последния доклад на Института за икономически изследвания при БАН висотехнологичните стоки представляват само 5% от износа на България, докато средно за ЕС те са 16%. За сметка на това сме шампиони по експорта на екстензивни стоки, каквито са предимно суровините. А кретащият около 3% растеж през последните години се дължи на недвижимите имоти и на разрастването на държавната администрация. И друг пример. Когато правителството на Орешарски заговори за реиндустриализация, тогавашната опозиция от ГЕРБ се присмиваше. Сега учудващо защо управляващите от ГЕРБ подхващат същата песен. Страната наистина се нуждае от нова икономика, но концепцията за нея едва ли трябва да се пише от философа Дончев. Неговите възможности се видяха при въвеждането на е-управлението - пълен провал.     ", "date": "2019.05.20", "title": "Новият Колумб"}
{"url": "https://duma.bg/stiga-veche-n192118", "text": "Гърция, която премина през тежка финансова криза, и Румъния, с която ни сравняваха преди влизането в ЕС (на нас това не ни харесваше), но тя отдавна ни задмина, . Гърците смъкват данъка на основните храни до 13%. За да даде глътка въздух на най-бедните, правителството на Ципрас разсрочва плащането на данъчните задължения на борчлиите до 120 вноски. В Румъния пък за традиционните и биохраните ще плащат 5% ДДС. Къде сме ние? Въпреки че ЕС препоръчва диференцирани ставки на ДДС върху определени групи стоки до 5%, у нас властта от години се измъква с обяснения за липсата на капацитет в данъчната администрация. Която впрочем е най-неефективната в Евросъюза. През миналата година БСП предложи намаляване на ДДС върху храните от първа необходимост. Ставката на данъка у нас не е \"пипана\" повече от 10 години. Тогава финансовият министър заяви: \"Оставам непреклонен за диференциран ДДС. Ако се направят промени, ефектите ще са краткосрочни, и само ще се обърка данъчното законодателство\". Това не е нова песен. Неведнъж Владислав Горанов е скачал като ужилен, заговори ли се за намаляване на ДДС. И за храни, и за лекарства, и за какво ли не, защото това щяло да \"доведе до бюджетни загуби\".  А как да наречем трупането на излишъци за милиарди левове и харченето им за каквото скимне на Баце в края на годината или преди избори, а, Горанов? И сега в най-новата предизборна програма на ГЕРБ има понятия като солидарност, достойнство, социална справедливост и икономическа независимост. За тях (високоморалните) те очевидно имат друго значение, отнасящо се до солидарността и справедливостта от всеобщото им облажване например с луксозни имоти на ниски цени. След 10 години все тяхно управление държавата ни \"блести\" в дъното на всички европейски класации. Зад тези числа обаче стоят човешки животи, изпълнени с лишения и постоянна безизходица. Защо работещите у нас са \"работещи бедни\"? Защо 30% от населението ни живее в тежки материални лишения? И не може да си плаща сметките, да поддържа дома си топъл, да реагира на неочаквани разходи и да се храни редовно, а? Като не ще да намали ДДС, властта отказва с макар и малко да подпомогне най-бедните. Гърците пък даже смъкват ДДС за електричество, газ и централно отопление до 6%. А минималната заплата там е над 683 евро. Как се управлява държавата, по дяволите? А държавните фирми? Оказва се, че в енергетиката отново е натрупан голям дефицит и той надхвърля 5 млрд. лв. Колко неочаквано! На НЕК се падат 4 млрд. лв., 800 млн. лв. - на ТЕЦ \"Марица изток 2\". В челната тройка влиза и общинската \"Топлофикация София\" с над 500 млн. лв. борчове. Как пък частните фирми в енергетиката не работят на загуба? Даже неработещата ТЕЦ \"Варна\" излезе на печалба. Не без помощта на властта. Ето така работи тя - в ущърб на националните интереси и против хората в тая държава. Стига вече! От всички нас зависи тази агония да не продължава.", "date": "2019.05.20", "title": "Стига вече"}
{"url": "https://duma.bg/kratki-novini-n192119", "text": "САЩ държат ирански учен в продължение на почти седем месеца, тъй като се твърди, че иранецът се опитва да изнесе хормони на растежа, съобщиха ирански медии, цитирайки брат на задържания да казва, че го държат като \"заложник\". Масуд Солеймани, 49-годишен, професор и старши изследовател на стволови клетки в университета \"Тарбиат Моддарес\" в Техеран, заминава за САЩ на 22 октомври 2018 г., съобщи държавната информационна агенция ИРНА, и е арестуван на Чикагското летище. Бившият шеф на президентския протокол на Украйна Юрий Ладний, който заема длъжността през 2010-2014 г., призна в интервю за „Вести Украйна“, че много украински дипломати се срамували при поява на все още президента Петро Порошенко. Така в отговор на въпрос на журналист защо украинският лидер „редовно е със смачкани панталони“, той отбеляза, че Порошенко винаги пренебрегва правилото, че първият човек трябва да има „приличен външен вид“. Днес Порошенко трябва да предаде властта на Владимир Зеленски. Отново протести на \"жълтите жилетки\" във Франция, с които бяха отбелязани 6 месеца от началото на протестите срещу политиката на президента Еманюел Макрон. Протести имаше в Париж и няколко други града за 27-а поредна седмица. Според данните на вътрешното министерство на територията на страната са протестирали общо 15 500, от които 1600 в Париж. Това е спад в сравнение с миналата седмица. Взрив избухна в Кайро до туристически автобус, съобщи ТАСС. Пострадали са 14 пътници, няма информация за тяхното състояние. По данни на Ройтерс пострадалите са 12 души, а взривът е избухнал, когато автобусът е минавал покрай взривното устройство. Една от версиите е, че взривът е избухнал недалеч от Големия египетски музей и пирамидите в Гиза. Полицаи и спасители бяха веднага изпратени на мястото на инцидента.", "date": "2019.05.20", "title": "Кратки новини"}
{"url": "https://duma.bg/tereza-mey-shte-opita-oshte-vednazh-n192123", "text": "Британският премиер Тереза Мей заяви, че ще представи \"ново смело предложение\" на депутатите с \"подобрен пакет от мерки\" в последен опит да получи законопроекта за оттегляне от Брекзит в парламента, преди да напусне поста си. След като не успя да получи три пъти одобрението на парламента за сделката си с Брекзит, сега правителството ще внесе законопроекта, който се очаква да бъде гласуван в началото на юни. \"Какъвто и да е резултатът от каквито и да било (индикативни) гласове, няма да искам само депутатите да помислят отново. Вместо това ще ги помоля да погледнат на нова и подобрена сделка с чисти очи и да ми дадат своята подкрепа\", заявява Мей пред вестник \"The Sunday Times\". Вестникът съобщи, че Мей ще се консултира с колеги от кабинета по предложенията за промени в споразумението за оттегляне, целящи да осигурят подкрепата на всички страни.", "date": "2019.05.20", "title": "Тереза Мей ще опита още веднъж"}
{"url": "https://duma.bg/riyad-svikva-speshna-arabska-sreshta-zaradi-iran-n192122", "text": "Саудитският крал Салман призова лидерите на страните от арабския свят за провеждане на спешна среща в Мека на фона на изостряне на отношенията с Иран, съобщи агенция СПА, позовавайки се на източник от кралското семейство. Източникът на агенцията казал, че поканата на краля била адресирана до страните от Лигата на арабските страни и Съвета за сътрудничество на страните в Персийския залив поради диверсията срещу петролни танкери край бреговете на Обединените арабски емирства. Сред аргументите за срещата било и нападението на „терористи хусити“ срещу две помпени станции за петрол в Саудитска Арабия. Американските разузнавателни агенции смятат, че атаката срещу танкерите може да е извършена от сили, които симпатизират на иранските власти или работят за тях. На същата дата в Мека ще се проведе среща на високо равнище, на която ще пристигнат държавните и правителствените ръководители на Организацията за ислямско сътрудничество.", "date": "2019.05.20", "title": "Рияд свиква спешна арабска среща заради Иран"}
{"url": "https://duma.bg/ivet-na-peta-olimpiada-n192142", "text": "Ивет Лалова се класира за пета поредна олимпиада. Българската лекоатлетка заслужи виза за Игрите в Токио 2020 в бягането на 200 м. Тя покри норматива с победа на турнира Seiko Golden Grand Prix в Осака с 22,55 сек. Времето е рекорд на надпреварата в японския град. Това беше и първи старт за сезона за Лалова, която в събота навърши 35 г. Постижението на Ивет е и покрит норматив за световното в Доха (27 септември - 6 октомври). Резултатът я нареди на пето място в световната ранглиста за сезона. Водачка е европейската шампионка Дина Ашър-Смит (Вбр) с 22,26 сек. от Диамантената лига в Доха в началото на май. Втора на 200 м в Осака завърши Кира Джеферсън (САЩ) с 23,00 сек., пред Олга Сафронова (Каз) с 23,08 сек. \"Моят сезон започна с прекрасен резултат. Рекорд на турнира и квота за Олимпийските игри в Токио и световното в Доха. Не знам какво повече можеше да искам от това бягане. Благодаря за подкрепата. Желая на всички много здраве и успех\", каза чаровната Лалова. Нормативът за Игрите е 22,80 сек. Тя стана първата българска лекоатлетка, която ще участва на пет поредни олимпиади. При дебюта си в Атина 2004 тя записа най-добрите си постижения - четвърта на 100 м и пета на 200 м. Другото й участие на финал на 200 м е в Рио 2016, където остана осма. Освен Ивет норматив за Токио до момента има и Радослава Мавродиева (гюле). В Осака в скока на височина Тихомир Иванов завърши трети с 2,20 м. Победи Наото Тобе (Яп) с 2,27 м, пред Такаши Ето (Яп) 2,24 м.", "date": "2019.05.20", "title": "Ивет на пета олимпиада"}
{"url": "https://duma.bg/evropeyskata-kula-n192113", "text": "Европейският съюз е величествен, но далеч не уникален проект. След Римската империя, която над три века ефективно администрира територия, равна и по-голяма от сегашната площ на ЕС, за обединители на Европа са се обявявали Карл Велики, курфюрстите на Свещената Римска империя, Наполеон, Хитлер, вероятно и други. Империите поразяват въображението с икономическа и военна мощ, но се намират само на крачка от упадъка. ЕС се отличава от предците си с това, че се гради на общи ценности, а не само на могъщество, затова и съдбата му следва да е по-добра.  Но ценностите не са изсечени на небето, а са човешко дело - и подлежат на тълкуване според обстоятелствата. Криейки се зад мъгливи препратки към неясни \"универсални ценности\", ловките политици на обединена Европа не дават ясен отговор на екзистенциалните въпроси, а това прави общото бъдеще несигурно. Бягството от истинските проблеми тласка дневния ред в ЕС към сурогатни теми: колко по-удобно е да се раздуха скандал с Родители 1 и 2 или с изискването обществените тоалетни да са три вместо две, отколкото да се постави въпросът за общата минимална заплата.   Дълъг е списъкът на заметените в ъгъла съдбовни теми на европейското обединение: общи отбрана, данъчни стандарти, социална политика, дългови инструменти, потребителски стандарти, екологична и климатична политика, научни приоритети, тълкуване на историята... Каквото и да твърдят икономистите, общият пазар не е основополагащ фактор на държавността, а следствие от нея. Дори такъв фундаментален въпрос кои са международните приятели и врагове на Европа все още остава отворен.  ЕС днес е като класически оркестър от поне сто музиканти (повечето страни приютяват по няколко независими играчи: например провинция Бавария във ФРГ или кръгът на ДПС в България), изпълняващ без партитура авангардна електронна музика, следвайки неясните указания на палките на дузина диригенти, разположени в различни части на залата, докато гневната публика периодично смъква от сцената по някой музикант.  Друга алюзия за същността, а и за съдбата на ЕС е Вавилонската кула. Прочутата картина със същото име от Питер Брьогел Стари днес виси в Музея на историята на изкуството във Виена. Незавършените етажи на кулата се извисяват в облаците и строежът е тъй величествен, че корабите в подножието му изглеждат като детски играчки. Но както знаем, този най-голям проект е обречен на фиаско - не защото липсват ресурси за довършването му, а защото след един момент всеки от строящите кулата народи започва да говори на своя език, тоест да брани своите интереси.  Разбира се, докато кулата продължава да се строи, все още има шанс да опровергаем Библията. Но историческата вероятност не е на наша страна. Затова, докато съвестно извършваме задълженията си по изграждането на това велико съоръжение, нека не подменяме родния си език с вавилонски или брюкселски. След 12 години като общ работник на строежа на Европейската кула България следва да е разбрала някои неща.       ", "date": "2019.05.20", "title": "Европейската кула"}
{"url": "https://duma.bg/datata-n192101", "text": "МЕЖДУНАРОДЕН ДЕН НА МЕТРОЛОГИЯТА. На този ден през 1875 г. в Париж 17 държави подписват Международната конвенция за усъвършенстване на метричната система, т.нар. Метрическа конвенция (\"Конвенция за метъра\"). Еталонът на метъра се пази във Франция в Музея на мерките и теглилките и днес е по-скоро исторически експонат, отколкото еталон в същинския смисъл. ЕВРОПЕЙСКИ ДЕН НА МОРЕТО. През 2008 г. Европейският съюз определя 20 май за Ден на морето и неговото значение за европейската история, култура и икономика. Има за цел да повиши осведомеността на обществото за значението на морето и морската индустрия и да се насърчи изграждането на европейска морска идентичност. 1875 - КНЯЗ АЛЕКСАНДЪР ДОНДУКОВ-КОРСАКОВ ВСТЪПВА В ДЛЪЖНОСТ КАТО РУСКИ ИМПЕРАТОРСКИ КОМИСАР В БЪЛГАРИЯ. Подкрепя активно всенародното движение против решенията на Берлинския конгрес (1878). Участва в създаването на Търновската конституция, в изграждането на българското здравеопазване, образование, администрация, войска. Напуска страната след прекратяване на временното руско управление и идването на избрания за български княз Александър I Батенберг. 1916 - РАЖДА СЕ АЛЕКСЕЙ МАРЕСИЕВ, ЛЕГЕНДАРЕН СЪВЕТСКИ ЛЕТЕЦ ОТ ВТОРАТА СВЕТОВНА ВОЙНА (УМИРА 2001 Г.). След като е свален от вражески изтребител, оцелява 18 денонощия в гората, хранейки се с корени и диви плодове. Краката му измръзват и са ампутирани. Поставят му протези и благодарение на волята си отново пилотира изтребител. Става зам.-командир на ескадрила. Общо във Втората световна война има 11 въздушни победи, в т.ч. седем след ампутацията. Подвигът му е описан в книгата \"Повест за истинския човек\" на съветския писател Борис Полевой. (На снимката - Алексей Маресиев във Варна, 1973 г.) 1935 - В ИСТАНБУЛ СЕ РАЖДА ДИМИТЪР КИРОВ, БЪЛГАРСКИ ХУДОЖНИК (УМИРА 2008 Г.). Известен още като ДиКиро. Завършва Художествената академия в София. Работи в областта на живописта и монументалното изкуство (фрески, мозайка, сграфито). Удостоен с много награди. Негови творби се намират в музеи и частни сбирки както в България, така и по целия свят. Почетен член на групата на японските художници \"Ника-Кай\". 1983 - ОФИЦИАЛНО СЪОБЩАВАТ ЗА ИЗОЛИРАН ВИРУС НА СПИН. Съобщението е от екип на френския институт \"Пастьор\", ръководен от проф. Люк Монтание. Филогенетичните изследвания показват, че ХИВ се появява в западната част на Централна Африка в края на ХIХ или началото на ХХ в. СПИН е описан за първи път в Съединените щати през 1981 г.", "date": "2019.05.20", "title": "Датата"}
{"url": "https://duma.bg/kremal-chaka-reshenieto-na-vashington-za-nova-sreshta-s-tramp-n192121", "text": "Инициатива за среща между Путин и Тръмп трябва да дойде от американска страна, заяви говорителят на руския президент Владимир Путин Дмитрий Песков пред руския телевизионен канал „Россия-1“, цитиран от TACC. Въпреки факта, че Доналд Тръмп многократно е изразявал желание да се срещне с Владимир Путин, държавният секретар на САЩ Майк Помпео не представи конкретни предложения за организирането на такава среща по време на преговорите в Сочи, добави Песков. Според него инициативата за провеждане на двустранна среща на ниво президент трябва да дойде от американската страна.  По-рано Владимир Путин заяви, че Русия е готова да установи диалог със САЩ. Президентът изрази мнение, че срещата на върха на Г-20 в Осака през юни би могла да бъде подходяща платформа за среща с Доналд Тръмп.", "date": "2019.05.20", "title": "Кремъл чака решението на Вашингтон за нова среща с Тръмп"}
{"url": "https://duma.bg/horov-kontsert-posveten-na-prof-georgi-dimitrov-n192099", "text": "Тържествен концерт, посветен на 115-годишнината от рождението на именития български диригент, композитор, педагог и общественик проф. Георги Димитров, ще се състои днес, 20 май, от 19 ч. в зала \"България\". Той е включен в програмата на ММФ \"Софийски музикални седмици\" и се осъществява със съдействието на Столичната община, БАНИ и сдружението \"Вива ла Музика\". В него ще участват хоровете \"Свобода\", \"Гласовете на Орфей\", \"Христина Морфова\", \"Родина\" и \"Гусла\". Входът е свободен.", "date": "2019.05.20", "title": "Хоров концерт, посветен на проф. Георги Димитров"}
{"url": "https://duma.bg/operata-barkotiya-predstavya-mezhdunaroden-ekip-n192100", "text": "Софийската публика ще гледа премиерата на новосъздадената опера \"Бъркотия\" днес, 20 май, от 19.30 ч. в Нов театър - НДК. Следващите представления ще бъдат в различни градове на Сърбия и Черна гора. България е първата държава домакин по реализирането на двугодишния международен проект \"YOUNG@OPERA\"/\"Младите в операта\" със съдействието на фондация \"Опероса\". Талантлив млад екип от Сърбия, България и Черна гора работи повече от година по реализирането на \"Бъркотия\". Композитор е Милица Илич, либрето Йован Стаматович-Карич, режисьор Наталия Станкович, диригент Бояна Радивойевич, хореограф Асен Наков, костюми Кина Лекович, декор и осветление Тиана Трайлович, ментор Владан Джуркович, водеща е Юлия Коларова. За зрители до 18 години входът е свободен.", "date": "2019.05.20", "title": "Операта \"Бъркотия\" представя международен екип"}
{"url": "https://duma.bg/novi-balgarski-pesni-izlachva-za-50-i-pat-konkursat-na-bnr-n192104", "text": "12 композиции от общо 47 селектирани се състезават в конкурса за нова българска поп и рок песен \"Пролет 2019\". Това са \"Пътник без билет\" - изпълнява група \"Атлас\", \"Tete-A-Tete\" - Mey feat. Jcat, \"Времето да спрем\" - \"Soulbmoll\", \"Ти\" - Маргарита Хранова, \"Bipolar\" - IVA, \"So Blue\" - Марияна Добрева и група \"Acoustic Point\", \"Отново\" - Криста, \"Alone Out There\" - \"Rewind\", \"Du Soir Au Matin\" - \"Electric Pie\", \"Day After Day\" - \"Jeremy?\", \"Безкраен миг\" - формация \"Студио 2\", \"Inside My Dream\" - \"Saint Electrics\". Лауреатите от 50-ото издание на най-стария български музикален конкурс ще станат известни на галаконцерт днес, 20 май, от 20 ч. в Първо студио на БНР. Всички номинирани и наградени изпълнители ще изпеят на живо своите песни. Имат шанса да спечелят атрактивни награди, сред които възможности за концерт, участие във фестивала \"Евросоник\" в Грьонинген, Холандия, приз за млад изпълнител - реализиране на нова продукция.  Най-важното и водещото във форума е, че фондът на БНР се обогатява, а песните намират трайно място в програмите на БНР и достигат до слушателите, отбеляза Мая Райкова, продуцент от радиото.", "date": "2019.05.20", "title": "Нови български песни излъчва за 50-и път конкурсът на БНР"}
{"url": "https://duma.bg/sofiya-film-fest-e-v-sliven-ot-dnes-n192105", "text": "Отново на път, отново към важна дестинация - Сливен. За шеста година градът ще посрещне голямото кино. Прожекциите се реализират в зала \"Сливен\" в партньорство с общината и с подкрепата на Националния филмов център и веригата киносалони Europa Cinemas. Входът е свободен, научи ДУМА от Светлана Дамянова от \"Арт фест\".  Фестивалът се открива днес от 18 ч. с пълнометражния дебют на Надежда Косева \"Ирина\". Той ще бъде представен от режисьорката, която е специален гост, и ще участва в дискусия със зрителите. Ирина живее в малък миньорски град и работи в крайпътна кръчма. В един и същи ден мъжът й е осакатен в злополука, а тя - уволнена от работа. За да спаси семейството си, Ирина решава да стане сурогатна майка - да износи детето на непознати хора срещу заплащане... Първата фестивална вечер предлага от 20 ч. емоционалната творба на Паоло Вирдзи \"Лудетини\". Животът случайно събира две дами, настанени в психиатрична клиника в Тоскана, и те не се поколебават да грабнат шанса да избягат заедно... В ролите са Валерия Бруни Тедески и Микаела Рамацоти. Програмата продължава на 21 май в 18 ч. с \"Жажда\" на Светла Цоцоркова с участието на Васил Михайлов и Ивайло Христов. Майката, бащата и 16-годишният им син живеят на хълм в края на селото. Перат чаршафи от хотелите. Водата спира непрекъснато. Пристигат двама сондьори - баща и дъщеря, които трябва да разрешат проблема. Хармоничният свят на семейството се разбива. Всеки обича и ненавижда всеки. Жаждата за любов е толкова голяма, че само смъртта може да я утоли... Във вторник от 20 ч. е предвидена прожекция на най-новата творба на Аличе Рорвахер - \"Щастливият Лазаро\". Филмът е разказ за срещата между Лазаро - млад селянин с добро сърце, когото често погрешно смятат за глупак, и Танкреди - млад благородник с безумно богато въображение. Животът в тяхното изолирано градче Инвиолата е подвластен на ужасната маркиза Алфонсина де Луна - цигарената кралица. Когато Танкреди моли Лазаро за помощ в организирането на собственото му отвличане, между двамата се създава здрава връзка.  Силен финал на шестото издание на \"София филм фест\" в Сливен ще даде на 22 май от 19 ч. носителят на \"Златна палма 2018\" от Кан - \"Джебчии\". Режисьор е Хирокадзу Корееда. След една от специалните си акции из магазините Осаму и неговият син откриват малко момиченце, зъзнещо в студа. Първоначално жената на Осаму отказва да приюти момиченцето, но се съгласява да се грижи за малката, след като разбира с какви трудности се сблъсква всекидневно. Въпреки че семейството е бедно и едва изкарва пари за прехраната си чрез дребни кражби, то е щастливо заедно, докато един неочакван инцидент не разкрива тайни, които ще подложат на изпитание семейните връзки...", "date": "2019.05.20", "title": "\"София филм фест\"  е в Сливен от днес"}
{"url": "https://duma.bg/prestizh-na-ishleme-n192111", "text": "Срам, не срам - ще си призная: влязох в нета да търся тълкуванието, смисъла и значението на думата \"оставка\". Мислех, че се родее с \"оставам\", а то не било истина. И няма руски корен, както предполагах - като например \"завод\", така любима напоследък предизборна дума на управляващите, означаващо фабрика, построена близо до вода. Ако знаеха, че е с руски произход, нямаше дори и да посмеят да се похвалят с постиженията си точно с тези две слети срички. Защо се разрових да търся значението на \"оставка\" ли? Ами не го разбирам този термин. Цялото правителство окапва лист по лист като пожълтял брезов клон наесен, попарен от корупционна слана, а шефът му - чист като тоалетна хартия на руло. Министрите са кофти, шефовете на агенции - тоже, управляващите депутати хич ги няма, обаче първият министър, той и тартор на партията, си е окей. Нищо му няма, големец, та дрънка. Като вица за оня, дето му останали само три косъма на главата и отишъл на бръснар да му направи прическа. Берберинът го пита какво ще прави, когато му остане само един косъм. А оня отговаря гордо: \"Ще ходя рошав!\"  Може ли цялата власт да е в черно, а главата на властта да е бяла? И ако може - един читав косъм коса прави ли? Та затова се оплетох: може ли нищо да не знаеш за подчинените си? Те биографии нямат ли? Службите не контролират ли поведението и инвестициите им, охолството и аристократичния им начин на живот? Не докладват ли на тартора? Той чете ли (докладите)? Има ли морал у този, който не може да се сдържи да не краде и дори да демонстрира и прочиства като сухо гърло зловонното си имущество, докато е още на власт, че после не се знае: я намери антикорупционен преработвателен за-вод, където да изпусне токсичността богатството, я не. А заготовката му е вече налице и е трудно да се скрие зад паравана на благодетелността. Заготовката на това богатство се складира в имоти, в сейфове, в банкови сметки, в хотели и недвижимости в чужбина. Производственият процес тече безупречно - отваря се завод след завод. И богатството расте, но само за тези, които не работят или поне разчитат на заплатата си. \"Заготовка\" също е русизъм. И се чудя и мая как и защо морално придобитото имане няма достойнството да остане на мястото си и да предизвика естествена и добронамерена завист, а вместо това подава оставка? Да се прикриеш със смокиновия лист на нравствеността, бягайки от публичния упрек за дебелоочието, е обидно за разума. В принудителната оставка има толкова морал, колкото чест в алчността. Иначе всички оставащи щяха да са неморални - по аргумент от противното. Червеният килим на вожда се тъче на стана на оставкаджиите. Те изработват на ишлеме неговия престиж, но позаделят по нещичко и за себе си, да има. Хванат ли ги, най-много да ги пуснат и да им лепнат на челото по една оправдателна индулгенция на изпроводяк от властта. Нищо друго няма да им се случи. Важното е, че са дали своя дан за килима на вожда: той е винаги в бяло, неоцапан, незнаещ, неособено в час, но винаги готов да нападне другомислещите и онези, които не са във властта (му). И проповядва следното, наставлява саркастично опозицията: моите хора си подават оставките в израз на високите корупционни стандарти на управлението ми, а вашите хора не си подават оставките. Защо? На въпроса си ще отговори така: защото вие нямате нашите корупционни стандарти. Нестандартни сте. Затова не управлявате. И ще е прав, разбира се. Защото е на власт. Той не знае, че правото властва, но никога не е на власт. И законодателната власт нито може да се подмени, нито да обезсмисли съдебната. Неудовлетворен останах от проучванията си в Гугъл. Никъде не прочетох за международните стандарти за подаване на оставки, за моралната стойност и нравствената висота на оставката като акт. Разбрах, че нетът е едно нищо в сравнение със словоблудното безочие на овластения перде-кириз: в социалната мрежа истината може да остане незабелязана или дори да е неизвестна, но в социалното блато на грабежа истината просто е невидима. И вероятно не предава на честотите на властта.", "date": "2019.05.20", "title": "Престиж на ишлеме"}
{"url": "https://duma.bg/rusko-srabski-film-pokazvat-v-rkits-n192098", "text": "Руско-сръбската военна драма \"Балканский рубеж\" - режисьор Андрей Волгин и сценаристи Иван Наумов, Наталия Назарова и Андрей Ананкин, ще бъде показана днес, 20 май, от 19 ч. в голямата зала на Руския културно-информационен център в София, ул. \"Шипка\" 34 с вход свободен. В ролите ще видим Антон Пампушний, Гоша Куценко, Милош Бикович, Милена Радулович, Гойко Митич, Равшана Куркова, Дмитрий Фирд и др. Организатори са Представителството на Россътрудничество в България и РКИЦ.", "date": "2019.05.20", "title": "Руско-сръбски филм показват в РКИЦ "}
{"url": "https://duma.bg/tu-otbelyaza-65-godini-ot-parvoto-tv-predavane-v-balgariya-i-na-balkanite-n192108", "text": "65 години от първото телевизионно предаване в България и на Балканския полуостров бяха тържествено отбелязани на 16 май. Честването бе организирано в Техническия университет в София от  катедра \"Радиокомуникации и видеотехнологии\" към Факултета по телекомуникации в ТУ. От висшето учебно заведение припомнят, че идеята за телевизия е на тогавашния доцент Кирил Кирков, който предлага на ректора на ВМЕИ (днес ТУ София) проф. Саздо Иванов да започнат експерименти за създаването на телевизия у нас. Екипът е ръководен от проф. Саздо Иванов, а другите пионери на телевизията в България са проф. Кирил Кирков, Йордан Боянов, Борис Боровски, Ангел Ангелов, Никола Бъчваров, Александър Доков, Минко Минков, Димитър Мишев и техните сътрудници, тогавашните студенти Стефан Ковачев, Николай Стефанов и Маргарита Петкова. На 7 ноември 1954 г. телевизионният екип на Политехниката пренася цялата си уредба и апаратура в старата сграда на хотел \"България\" и осъществява първото живо външно телевизионно предаване. Камерата е поставена на балкона на сградата на ул. \"Васил Левски\" 1 в столицата, а телевизионното излъчване се наблюдава от няколко телевизора, разположени около площада. ТУ отбеляза и 60 години от създаването на Българската национална телевизия и 105 години от рождението на проф. инж. Кирил Кирков, на чието име бе преименувана университетската лаборатория 1262.", "date": "2019.05.20", "title": "ТУ отбеляза 65 години от първото тв предаване в България и на Балканите"}
{"url": "https://duma.bg/spartak-vn-i-hebar-se-zavrashtat-vav-vtora-liga-n192086", "text": "Шампионът на Югозападната Трета лига Хебър вдигна купата на своя стадион \"Георги Бенковски\" в Пазарджик, след като разпиля със 7:1 Спортист (Своге) в 32-рия кръг. Водени от Николай Митов, пазарджиклии се завръщат в професионалния футбол след 12 години. Спартак Вн също отново ще бъде сред професионалистите. \"Соколите\" водят с 4 т. пред Суворово 1 кръг преди края. Пред завръщане във Втора лига са още Нефтохимик Бс и Спартак Пл. Бургазлии водят с 5 т. пред Созопол 2 кръга преди края на Югоизток, а плевнелии имат аванс от 7 т. пред Янтра Гб 3 кръга преди края на Северозапад.", "date": "2019.05.20", "title": "Спартак Вн и Хебър се завръщат във Втора лига"}
{"url": "https://duma.bg/balgariya-e-darzhava-s-korumpirani-upravnitsi-n192112", "text": "Член-кор. на БАН Преди няколко дни беше съобщено, че Европейската комисия започва мащабна проверка по изграждането с европейски пари на пътната инфраструктура в няколко страни членки, между които e и нашата. Като имам предвид разкритията около апартаментите, къщите за гости, начините на възлагане на държавни поръчки и собствените ми преки наблюдения, ако има политическа воля, ще бъдат установени  левове. Известният наш специалист по сигурността, бивш зам.-министър и главен секретар на МВР проф. Николай Радулов писа наскоро: \"Наличието на злоупотреби с къщите за гости беше обществена тайна. Същото беше и с прословутите апартаменти. Откакто получаваме пари от ЕС, тяхното изразходване е свързано със скандали... Около 90% от подписаните договори са с крещящи нередности... Тези нарушения са толкова масови, че се превърнаха в организирана престъпна дейност, за която ние сме се досещали през цялото време. Властите е трябвало да го знаят, защото това е тяхно задължение. Ако не го знаят, е лошо. Ако го знаят, но го премълчават, е още по-лошо. България отново ще бъде определена като най-корумпираната държава в ЕС и едва ли ще мръднем от блатистото дъно, на което сме се инсталирали\".  Внимателното прочитане на интервюто му в Еpicenter.bg със Соня Събчева от 16 май т.г. ми дава основание да предполагам, че Бойко Борисов е главният виновник за разцвета на престъпността и корупцията у нас, особено през последните 10-15 години. Проф. Радулов има достатъчна информация и за разлика от Бойко Борисов не хвърля думите си на вятъра. Бойко Борисов дължи обяснения за своята и на неговото правителство роля в  разраснала се бързо през 2007-2014 г. и фалирала на 6 ноември 2014 г. През 2010, 2011 и 2012 г., т.е. при управлението на Борисов, КТБ е получавала първа награда между търговските банки по динамика на развитието си. Нейният главен директор Цветан Василев беше \"Банкер на годината\" за 2003, 2008 и 2013 г. А почетната награда \"Банкер на годината\" за 2013 г. му беше връчена от Цветан Цветанов, естествено с благословията на Борисов. Най-големия си разцвет КТБ постигна при управлението на Борисов. Кой и защо разпореди огромните средства на държавните фирми и публични институции да се съхраняват в КТБ? А също и за грубите нарушения на нашия закон и на директивата на Европейската комисия за гарантираност на депозитите до 196 хил. лв (100 хил. евро). Негарантираните депозити в КТБ са били 979 млн. лв. Тук не се включват \"спасените\" чрез цесии и прихващания депозити на стойност около 800 млн. лева. Част от физическите лица - притежатели на десетократно по-големи от гарантираните депозити, нададоха в началото голям вой, че са ограбени, но скоро утихнаха. Може би защото държавата, разбирай Бойко Борисов, допусна те да бъдат избирателно компенсирани в нарушение на закона. То обхвана само някои най-видни бивши и настоящи политици, близки до управляващите, които са имали и специално договорени депозитни лихви за спестяванията си в порядъка на 10-15, а може би и повече процента. При преобладаващи около 4-5% за простосмъртните спестители в търговските банки по онова време.  Сметката за този банков разгул от няколко милиарда лева сега плащат милиони български граждани чрез бюджета. А виновни няма, защото някой се грижи за това. И този \"някой\" седи на много висок стол. Може би неслучайно Цветан Василев не се завръща в България, за да даде показания по съдебния процес за фалита на КТБ. Може би не без основание се опасява да не му се случи нещо неприятно! Защото някои влиятелни личности с нечисти съвести са заинтересовани да изчезне свидетел като него, който знае много за техните финансови подвизи през онези години. Кога ще бъде потърсена отговорност и от тогавашния управител на БНБ Иван Искров, от подуправителите и членовете на управителния съвет на БНБ? Изявленията им, че не знаели нищо за това, което става в КТБ, като изключим ресорния подуправител, са за наивници. Те са били длъжни да знаят и сигурно са знаели. Нещо повече, това е цинична подигравка с общественото мнение. Защо и Бойко Борисов мълчи? Той е длъжен да има позиция при такава банкова катастрофа! Той е информиран за 100 пъти по-маловажни неща в държавата, а камо ли да не е знаел нищо за КТБ. А може и да има факти, чието разкриване е неизгодно за него! По член 84, т. 2. от Конституцията бюджетът на България се приема от Народното събрание. У нас обаче има  през последните години. Единият е този, предвиден в Конституцията. Другият е личен на Борисов и се оформя с правителствени решения, което не го прави законен. През последните години официалният бюджет се правеше нарочно с по-ниски приходи, за да има по-голямо преизпълнение. По логиката на Конституцията преизпълнението трябва да се внася в Народното събрание за обсъждане и насочване по адресати.  Вместо това адресатът се определяше и продължава да се определя досега лично от Борисов и неговия антураж и да се внася за формално утвърждаване в правителството, а не в Народното събрание. Така се демонстрира пренебрежение пред Народното събрание, макар че то го е назначило за премиер. Демонстрира се колко щедър е той при отпускането на пари, без да е доказано, че избраните от него адресати са най-подходящи. Размерът на този втори личен бюджет миналата година беше няколко милиарда лева. Според оценки на Института за пазарна икономика - между 5 и 7 млрд. лева. Такова чудо не се случва в никоя европейска държава. В грубо нарушение на Конституцията и на Закона за изборите Бойко Борисов и сега обикаля страната като ръководител на предизборния щаб на ГЕРБ и дава щедри обещания за допълнително финансиране със средства от бюджета. По закон \"купуването и продаването на гласове е престъпление\". Дори ако е с 20-30 лв., Борисов  или градове, като им обещава по 20-30 и повече милиона лева допълнителни средства от бюджета, без да се допитва до Народното събрание.  Медиите съобщават напоследък почти всеки ден за такива преки намеси. Например на 16 май научихме, че благодарение на него е пусната питейната вода в Генерал Тошево. Смешно, нали! Вижте какъв гениален премиер имаме ние. Огрява навсякъде и във всичко, като слънце. Питам се обаче защо там има кмет и ръководители на водоснабдяването? След като Бойко плаща милиони за покупка на гласове, престъплението му е много по-голямо. ЦИК и другите контролни органи обаче си затварят очите. Потребностите на тези обекти са известни отдавна. Допускам, че някои от тях дори може да са основателни. Аз обаче питам: защо в бюджета за 2019 г., приет преди няколко месеца, не бяха предвидени средства за околовръстен път на Пловдив, потребността от който била известна отдавна? Защо не се осигуриха средства в същия бюджет за изграждането на болницата в Ямбол, чийто строеж бил започнат преди 40 години? Защо не се отпускаха пари в редовния бюджет за ремонт на Националната библиотека, въпреки че се знаеше отдавна, че покривът й тече? Защо не се предвидиха бюджетни средства за повишаване на мизерно ниските заплати на медицинските сестри и на лекарите, въпреки че и то е известно отдавна? И така нататък, и така нататък.   А трябваше да се чака до изборите, за да бъде предоставянето на такива средства използвано като предизборен инструмент? С други думи - за купуване на гласове в масови мащаби. Това е не само очевидно. То е очевадно за стотици хиляди хора. И въпреки това ЦИК отново се оказа послушна пред Бойко Борисов и не посмя да се произнесе, че той нарушава закона. И как ще се произнесе, след като той е над закона, дори над Конституцията! В чл. 19, ал. 7, т. 5 на Закона за администрацията е записано, че министър-председателят, министри и зам.- министри не могат да бъдат ръководители на предизборни щабове на партии, коалиции от партии или инициативни комитети. Те не могат да използват държавни средства по никакъв начин за предизборна агитация. А Бойко Борисов е председател на съвместния предизборен комитет на ГЕРБ със СДС и използва такива средства почти всеки ден. ЦИК не можа да вземе решение дали тази забрана се нарушава от него и неговата партия. Аргументът бил, че той не присъствал на предизборното събрание. Но нима не е ясно, че високопоставена личност може да прави предизборна агитация с поведението и действията си, без да присъства в залата на предизборното събрание. А случаят е повече от очевиден. На 3 май т.г. разбрахме няколко неща от участието на Бойко Борисов в предаването \"Панорама\". Наред с всичко друго се убедихме за пореден път каква посредствена личност ни управлява вече 10 години. Тази личност напоследък внесе и нови думи в литературния български език, като \"маскари\", \"кьорави\" и др. Преди години бяха на път да го изберат за член на съюза на художниците. Българският народ не заслужава такова унижение.  Едно време за Сталин, за неговите наследници в СССР, за Тодор Живков у нас подобно поведение се квалифицираше като \"култ към личността\". Макар и при наличието на известна фасадна демокрация сега у нас, Борисов е на път да ги изпревари с активната помощ на сервилните медии. Без да навлизам в подробности, призовавам читателите да се замислят над един изключително важен факт. И сами да си направят изводите. Въпреки опитите на властите за премълчаване известно е, че разкритията със скандалните апартаменти на управниците в България бяха направени от радиостанция \"Свободна Европа\", която се финансира от американския Конгрес от десетилетия.  Не е ли очевидно, че подобни разкрития в навечерието на няколко избора през тази година ще дестабилизират управлението на Бойко Борисов с възможни тежки политически и други последствия за него и неговата партия! И въпреки това \"Свободна Европа\" направи разкритията. На това основание може да се предполага, че Бойко Борисов вече става неудобен и за най-важните му западни политически приятели! И тях, изглежда, започнаха да дразнят претенциите му, че е станал европейски, и дори световен политик, че \"чертаел дневния ред на Европа\" и т.н. Заслужават внимание още някои факти. През последните месеци бяха направени доста разкрития на корумпирани висши държавни чиновници, които доведоха до оставки от заеманите постове и изобличителни публикации в медиите. В тези събития ми правят впечатление две важни неща.  Първо, всички разкрития бяха направени от журналисти или други неправителствени организации, които публикуваха факти за корупцията и поискаха оставки. И властите бяха принудени да предприемат някои козметични действия. У нас има цяла дузина контролни държавни институции, като се започне с прокуратурата, ДАНС и други, но те не разкриха нито едно от оповестените досега престъпления и корупционни деяния. Нито бяха инициатори за подобни разкрития. Достоен за съжаление факт! Но освен за съжаление и за нещо друго по порядките в нашата държава. Второ, надяваха се да се отърват с няколко оставки, наричайки ги доказателство за високи морални стандарти на ГЕРБ.  Обществото обаче не позволи да бъде заблудено. Не личи по нищо, че правителството и управляващата партия възнамеряват да поискат наказателни преследвания спрямо заподозрените лица. Да не говорим за арести, присъди, връщане на незаконно придобитите пари и имоти и осъждане на лишаване от свобода.  Това означава, че властите не желаят да доведат преследването за извършените престъпления докрай. Откраднатото не се отнема от престъпниците. На това обърна внимание напоследък и президентът. То пък принуди главния прокурор да поиска сведения от ДАНС. Нима прокуратурата не знаеше досега, че у нас има масови престъпления и корупция! Трудно ми е да повярвам! Ще видим сега докъде ще й стигне куражът. Освен това защо се искат данни само за политиците? Нима няма престъпления и корупция и извън политиката! През последните 2-3 месеца половината членове на третото правителство на Бойко Борисов бяха уличени в корупция и принудени да подадат оставки. А разкритията продължават и не се знае колко високо ще достигнат. За съвременна европейска държава дори само този факт е достатъчен правителството, начело с премиера, веднага да подаде оставка. Веднага, без никакви уговорки! А нашият премиер има нахалството да обявява, че ще изкара мандата си до края. Боже господи, що за цинизъм! В каква държава живеем ние! Какъв човек ни управлява! Най-мекият упрек, който може да се отправи към Бойко Борисов, е, че той е знаел за тоталната престъпност и управленската корупция и я е толерирал. Както вече споменах, той е информиран и за най-дребни подробности, които се случват в страната. Хиляди хора в България знаеха и навсякъде се говореше за нея. Пишеше го и в ежегодните мониторингови доклади на Европейската комисия. Президентът Радев го повтаряше все по-често, вече две години. Налагаше \"отлагателно вето\" на много техни закони. И затова го намразиха.  Само Бойко Борисов се преструваше, че не го е знаел. Не само го е знаел, но и го е толерирал в продължение на 10-15 години. А ако съдим по публикациите в медиите по негов адрес, дори и само част от писаното да е вярно, може би има и нещо повече, което ще научим скоро. Трябва  Този човек е вече опасен за България на такъв висок пост! Той трябва да напусне поста си доброволно, за да не се наложи да го прави зорноволно! На въпрос на журналисти на 4 май 2019 г. кога ще си подаде оставката, Борисов отговори, че ще си изкара мандата до края. Ако мисли наистина така, той не е в час. Не е разбрал, че това вече не зависи само и главно от него. На народа му е накипяло и едва ли ще го търпи до края на мандата. По-достойно за него ще е да напусне сам, като поеме политическата отговорност за хаоса, престъпността и корупцията в държавата, създаден и с неговия принос, вместо да отлага и да бъде изхвърлен по унизителен начин на политическото бунище. А това вероятно ще стане в недалечното бъдеще. А какво правим ние, съвременните българи? Кога ще се събудим от летаргичния си сън? Кога ще се научим да отличаваме приятелите от неприятелите си? Да отличаваме компетентните от некомпетентните управленци. Да уважаваме нашата родина и нейната история. И да се борим срещу престъпността и корупцията, срещу неправдите, които задушават бедната България!", "date": "2019.05.20", "title": "България е държава с корумпирани управници "}
{"url": "https://duma.bg/arda-sprya-tsska-1948-za-barazhite-n192087", "text": "Арда победи ЦСКА 1948 с 1:0 в решителен мач от предпоследния 29-и кръг във Втора лига. Гола вкара бившият национал Венци Христов (5). Монтана победи Пирин с 2:0, а вече шампионът Царско село завърши 1:1 с борещия се да не изпадне Кариана Ерден. В другите срещи: Черноморец Балчик - Несебър 2:1, Добруджа - Струмска слава 1:2, Лудогорец-2 - Литекс 0:0, Поморие - Ботев Гълъбово 2:2, Локо Сф - Локо ГО 4:1. Кръг преди края Царско село води със 75 т., пред Монтана 60, Арда 59 и ЦСКА 1948 56. В битката за спасение са Кариана и Пирин с по 28 т. и Несебър 27, а Добруджа с 21 вече изпадна. В 30-и кръг в четвъртък от 17.00 ч. са всички срещи: ЦСКА 1948 - Локо Сф, Локо ГО - Черноморец Бч, Несебър - Монтана, Пирин - Лудогорец-2, Литекс - Добруджа, Струмска слава - Царско село, Кариана - Поморие и Ботев Гъл - Арда. ", "date": "2019.05.20", "title": "Арда спря ЦСКА 1948 за баражите"}
{"url": "https://duma.bg/mira-staleva-zhurira-v-kan-za-nagradata-na-art-kinata-vav-frantsiya-n192102", "text": "Изпълнителният директор на \"София филм фест/Арт фест\" и ръководител на професионалния пазар за копродукции \"София мийтингс\" Мира Сталева е поканена от Рено Лавил - генерален директор на Асоциацията на френските артхаус кина, да се включи като член на журито в Кан, което за първи път ще връчи награда в официалната селекция на фестивала в Кан тази година. Председател на журито е Изабел Жибал-Харди, представител на кино \"Le Grand Action\" в Париж, а останалите членове са Матиас Елвард от кино \"Zeise\" в Хамбург, Марио Фортин - представител на кината \"Beaubien et du Parc\" в Монреал, и Марк Ван Маел от кино \"АВС\" в Тулуза. Мира Сталева е представител на Дома на киното в София и ще има ангажимента заедно с колегите си да обсъдят всички филми от официалната конкурсна програма и от конкурса \"Особен поглед\" - общо 39, за да направят своя избор при връчване на наградата. Мира Сталева е и един от експертите на Producers Network и ще модерира една от кръглите маси по време на Пазара в Кан/Marche du Film/Producers Network. Наградите на 72-рия филмов фестивал в Кан ще станат ясни на 25 май.", "date": "2019.05.20", "title": "Мира Сталева журира в Кан за наградата на арт кината във Франция"}
{"url": "https://duma.bg/shampionite-v-top-5-na-evropa-dubliraha-titlite-si-n192068", "text": " В Испания отново триумфира Барселона, в Италия - Ювентус, в Англия - Манчестър Сити, а във Франция - Пари Сен Жермен. За Байерн пък титлата на Германия е седма поредна.", "date": "2019.05.20", "title": "Шампионите в топ 5 на Европа дублираха титлите си"}
{"url": "https://duma.bg/aezh-smamri-darzhavata-za-strategiyata-za-deteto-n192110", "text": "Критики към неаргументираното и непрозрачно прокарване на разпоредби и закони отправи Асоциацията на европейските журналисти - България (АЕЖ) към държавата. Повод за позицията е разгорещеният дебат, провокиран от Националната стратегия за детето 2019-2030. \"Институциите имат огромен проблем с доверието. За да го решат, е необходимо да действат за максимална прозрачност в работата си. Такава прозрачност няма как да бъде постигната без качествени медии, които, от една страна, държат властта отговорна, а, от друга, предоставят достоверна информация на обществото\", пишат от АЕЖ. От организацията твърдят, че държавата трябва да си признае, че както в много отношения, така и в социалната политика далеч не е перфектна. \"В последните дни бяха направени публично достояние редица случаи, по които е спорно дали е действано в най-добрия интерес на детето и дали не е било по-правилно да бъде подкрепено семейството, вместо да се извеждат деца от него. Гражданите имат право да знаят какво мотивира подобни мерки, как и от кого се вземат решенията и какви са гаранциите за защита от държавен произвол\", настояват те. От АЕЖ отбелязват, че държавата има отговорност да обяснява по-добре мерките, които предприема за подкрепа на децата и семействата в риск. \"Въпреки емоционалния заряд на темата институциите не бива да предприемат действия, мотивирани от ирационални нагласи. Задача на администрацията е да върне дебата в полето на аргументите и научно базираните факти\", отбелязват от асоциацията. В позицията й се посочва, че държавните институции и традиционните медии не се ползват с безспорен авторитет, което тласка много хора към алтернативни източници на информация. \"Тези алтернативни източници обаче често са недостоверни и вместо информация предлагат дезинформация. Ниското ниво на медийна грамотност и повишената критичност към официалните източници на информация карат различни хора да се доверяват безкритично на всеки източник, различен от официалния - това създава среда за разцвет на множество конспиративни теории\", алармират те. Според тях конспиративните теории генерират истинска истерия като тази с Истанбулската конвенция за защита на жените от насилие и Стратегията за детето. Подобна обществена психоза никак не е безопасна и в редица случаи може да застраши дори човешки живот, добавят те.", "date": "2019.05.20", "title": "АЕЖ смъмри държавата за Стратегията за детето"}
{"url": "https://duma.bg/obyaviha-kuche-za-geroy-n192093", "text": "Кучето Пинг Понг, което спаси живота на погребано живо бебе от майка му, беше обявено за герой, предава АФП. Новороденото било заровено под купчина отломки от тийнейджърка, която искала да се освободи от него в североизточната част на Тайланд. Импровизираният гроб на детето бил направен близо до ферма в окръг Мумпуанг. Но бдителното куче Пинг Понг открило кърмачето още същия ден. Четириногото започнало да дълбае с лапички и да лае тревожно, като предупредило своя стопанин овчар. Бебето бързо било изровено. То имало късмет, тъй като Пинг Понг го открил малко след като било изоставено. Срещу 15-годишната майка се води следствие за опит за убийство. Тя не искала родителите й да разберат, че е забременяла. Момичето родило бебето и след това го заровило. Местните медии и социалните мрежи приветстваха Пинг Понг като истински герой.", "date": "2019.05.20", "title": "Обявиха куче за герой"}
{"url": "https://duma.bg/dimitar-kuzmanov-s-parva-titla-za-godinata-n192070", "text": " Пловдивчанинът бе водач в схемата и на финала обърна поставения под №8 Олег Приходко (Укр) с 3:6, 6:2, 6:1 след 2 часа. През следващата седмица Мико ще играе на турнир от сериите \"Чалънджър\" в Йерусалим.", "date": "2019.05.20", "title": "Димитър Кузманов с първа титла за годината"}
{"url": "https://duma.bg/draganov-shte-sviri-vechnoto-derbi-n192089", "text": "Съдийската комисия към БФС обяви нарядите за срещите от 35-ия кръг в Първа лига. \"Вечното дерби\" Левски - ЦСКА-Сф утре от 18.00 ч. ще свири Драгомир Драганов, а по същото време Ивайло Стоянов-Сватбата ще е арбитър на Ботев Пд - Лудогорец. От 21.00 ч. Георги Кабаков ще изведе Черно море и Берое.", "date": "2019.05.20", "title": "Драганов ще свири \"вечното дерби\""}
{"url": "https://duma.bg/ramshtayn-pusna-album-sled-10-godishna-pauza-n192094", "text": "Седмият дългоочакван албум на германската група \"Рамщайн\", озаглавен Rammstein и съдържащ 11 композиции, бе официално представен на публиката, съобщи сайтът \"Лайф\". Това е първата издадена тава на бандата след 10-годишна пауза. В компактдиска е включена и предизвикалата скандал песен Deutschland, в която членовете на групата се представят в ролята на концлагеристи. Любопитното е, че албумът се появи в мрежата два дни преди официалното му представяне. В медиите се тиражираха и някои съобщения, че тази тава може да се окаже последната в историята на групата. \"Рамщайн\" е легендарен немски рок състав, който от началото на 90-те години си спечели милиони фенове с оригиналното съчетание на тежки ритми и брутален маниер на изпълнението със зрелищни специални ефекти. Самите членове на бандата характеризират стила си като индъстриал метал с елементи на хард рок, електронна музика и алтернативни направления.", "date": "2019.05.20", "title": "  \"Рамщайн\" пусна албум след 10-годишна пауза"}
{"url": "https://duma.bg/bukmeykarite-poznaha-koy-shte-specheli-evroviziya-2019-n192092", "text": "Прогнозите на букмейкърите за тазгодишния победител на \"Евровизия\" се оказаха точни. След гласуването на всички страни участници на финала на първо място се класира холандецът Дънкан Лорънс. До последно той бе сочен за сигурен фаворит да спечели надпреварата с песента Arcade. Текстът разказва за изгубена голяма любов и се основава на лични преживявания на 25-годишния певец. Специален гост във финала беше поп кралицата Мадона. Предварителните очаквания бяха шоуто да прикове пред екрана над 200 млн. зрители от цял свят. Във финалния етап участваха 26 страни от Европа и Австралия, от които 10-те победители от първия и втория полуфинал, Голямата петорка (Великобритания, Германия, Испания, Италия и Франция) и страната домакин Израел. На миналогодишното издание тяхната представителка Нета Барзилай триумфира с кристалната статуетка с песен, която разчупи традициите откъм визия и звучене. България тогава се класира на 14-о място. Тази година страната ни (за първи път от 2014-а) не участва в надпреварата. През 2016 г. Поли Генова се класира на четвърто място с песента \"Ако любовта бе престъпление\". През 2017 г. българският представител Кристиан Костов остана втори след португалеца Салвадор Собрал.", "date": "2019.05.20", "title": " Букмейкърите познаха кой ще спечели \"Евровизия 2019\""}
{"url": "https://duma.bg/nay-chesto-se-napivat-britantsite-n192095", "text": "Във Великобритания се напиват по-често, отколкото във всяка друга страна по света, пише \"Индипендънт\", позовавайки се на резултатите от проучването Global Drug Survey. В него са участвали жители на 36 държави. Специалисти са анкетирали повече от 120 хил. души по целия свят, от които 5400 са от Острова. След Великобритания в списъка са САЩ, Канада, Австралия, Дания и Индия. Средно британците се напиват 51,1 пъти годишно, т.е. почти веднъж седмично. Както експертите са установили, страната е на второ място след Австралия по броя на търсещите спешна медицинска помощ след пиене на алкохол през последната година - 3,7% от анкетираните са признали, че са го направили. Независимо от това британците са малко по-малко под средното ниво на хората, които съжаляват за пиянството си - 18,5% срещу 20% в света. Данните показват, че като цяло индивидите \"преобладаващо обичат да се напиват\". Както е заявил професор Адам Уинсток, който е автор на цитираното проучване, въпреки че като цяло хората по-малко консумират алкохол, тези, които все още го правят, пият по разрушителен за тях начин. Изследователите отбелязват, че може би е време да се разработят принципите на \"безопасна интоксикация\", които биха помогнали на тези, които без мярка консумират алкохол. За тях горната граница на нормите за консумация на алкохол може да изглежда незначителна, казват специалисти. Въпреки че безопасното ниво на консумация на алкохол не е уточнено в принципите на Националната здравна служба на Великобритания, организацията съветва хората да не пият редовно повече от 14 единици алкохол на седмица, което е равно на около девет чаши вино.", "date": "2019.05.20", "title": "Най-често се напиват британците "}
{"url": "https://duma.bg/fondatsiya-dimitar-tsonev-za-vtori-pat-nagradi-televizioneri-n192109", "text": "За втора поредна година фондация \"Димитър Цонев\" отличи колеги за телевизионните им материали. Конкурсната част бе разделена на две - за действащи журналисти и за студенти. Церемонията се проведе на 15 май, а за втори път водещ на събитието бе Цветанка Ризова. Кратко слово произнесоха председателят на фондацията Димитър Цонев-син и проф. Любомир Стойков. Тази година фондацията връчи две втори места в студентския конкурс, тъй като не успя да отличи само един клип. Темата тази година беше \"Покажи българската мечта\". Както ДУМА вече писа, форматът за участие беше като миналата година - едноминутно видео. Първото място грабна отбор студенти по \"Медии и комуникации\" в УНСС. Петър Цанов, Даяна Димитрова, Василена Макреева и Кристиян Христов бяха отличени за видео, посветено на 92-годишен все още практикуващ лекар. Те получиха награда от 1500 лв., едногодишна стипендия в размер на 100 лв. на месец и грамота. Имат възможност и за стаж в медия по избор. Второ място си разделиха третокурсници от Великотърновския университет \"Св. св. Кирил и Методий\" и второкурсничката Цветелина Лозанова от УНСС. Трета награда получи Митьо Митев от СУ \"Св. Климент Охридски\". Отличията за утвърдени професионалисти в журналистическата професия бяха разделени в две категории - \"Телевизионен водещ\" и \"Телевизионен репортер\". Медиите изпращаха своите номинации за материали, излъчени от 1 април 2018 г до 31 март т.г.  В категория \"Телевизионен репортер\" отличието грабна Марин Николов със своя репортаж и разследването си за скандални връзки на полицаи с наркодилъри в Плевен. В категория \"Телевизионен водещ\" бе награден Светослав Иванов за предаването си \"120 минути\".", "date": "2019.05.20", "title": "Фондация \"Димитър Цонев\" за втори път награди телевизионери"}
{"url": "https://duma.bg/literaturno-chetene-v-ruse-n192097", "text": "Литературно четене с Цвета Софрониева и Денис Малоуни (на снимката) ще се състои днес, 20 май, от 17.30 ч. в Австрийската библиотека в Русе, пл. \"Свобода\" 4, Доходно здание (сградата на театъра). Събитието е организирано от Международното дружество \"Елиас Канети\" със съдействието на Гьоте-институт София.", "date": "2019.05.20", "title": " Литературно четене в Русе"}
{"url": "https://duma.bg/davka-na-10-hil-godini-pazi-dnk-na-trima-dushi-n192096", "text": "Учени извлякоха ДНК на трима души от дъвка на 10 хил. години, намерена на западното крайбрежие на Швеция, съобщи \"Мирър\". Специалистите се надяват да установят произхода на пещерните хора, заселили се на север след последната Ледникова епоха. Човеците са били предци на скандинавските народи. Първите, заселили се на Скандинавския полуостров преди 10 хил. години, са дъвчели смола от брезова кора и са я използвали за закрепване на кремъчни сечива. От тези времена не са запазени достатъчно кости, а и в намерените няма съхранена ДНК. Изследвалите древната дъвка учени от университета на Упсала обаче успяха да секвенират молекулата на наследствеността на две жени и един мъж. Това е най-старата човешка ДНК, намирана в района. Дъвката е намерена още през 90-те години на миналия век на археологическия обект Хусеби-Клев. Тогава обаче не е било възможно да бъде анализирана. \"Извлечената от тези древни дъвки ДНК има огромен потенциал не само за проследяване на произхода и движението на хората преди много време, но и за получаване на информация за социалните им взаимоотношения, болести, храна\", уточни доц. Пер Персон от Музея по история на културата в Осло. Резултатите от изследването показват, че и тримата души са имали генетична връзка с други племена на територията на Швеция и с ранни мезолитни популации в Европа. Сечивата на обекта обаче са изработвани по начин, характерен за Източноевропейската равнина на територията на днешна Русия. Този сценарий за културен и генетичен поток към Скандинавския полуостров от две посоки е предлаган и в по-ранни изследвания. Интересен е и фактът, че и мъже, и жени са дъвчели смолата за сечивата.", "date": "2019.05.20", "title": "Дъвка на 10 хил. години  пази ДНК на трима души"}
