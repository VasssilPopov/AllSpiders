{"url": "https://duma.bg/tsvyat-lilav-n205115", "text": "Тези дни София е само цвят лилав, както се пее в познатата песен. Той обаче не е нежно люляков, а е  . Лилав изглежда поне на картата на сайта airbg.info - гражданска инициатива, създала независимата мрежа от хиляди измервателни станции в цялата страна. В него всяка станция свети със собствен цвят, в зависимост от нивото на замърсеност. А лилавата багра е най-страшната и означава, че въздух много няма. Показателно е, че столичани търсят нюансите на цветовете в картата на една неправителствена организация, за да се информират за околната среда. Официалните държавни или общински данни от хилавата мрежа от станции са на втори план - неизвестни и несъбуждащи нужното доверие.  За ръководството на общината наситеността на разните там краски обаче не е толкова опасна и стресираща. Те се задоволяват само да призоват хората: Слезте от колите, спешно си купeте нови (!) или се качете на трамвая, загасете печките\". И толкоз. Който чул, чул, други мерки не са нужни. Единици вече помнят, че имаше и някакъв там зелен билет, появил се еднократно точно преди една година. Ама какъв беше, за какво се пускаше, в кой програмен документ се предвиждаше ползването му? Очевидно, в общината също напълно са го забравили. Само онези със силна памет знаят, че зеленият билет се развяваше като знаме на спасението от мръсния въздух. В близкото минало той беше символ на това, че от \"Московска\" 33 имат интерес към доброто здраве на столичани. Че дори бегъл знак за лоши атмосферни условия в града ще ги накара да пуснат евтин транспорт поне за ден. Уви, дори тази емблема на управленската \"мощ\" не намери своето място в борбата с изгорените въглища, кабели, дограми, коли с ниски екостандарти и прочие замърсители.  Впрочем, за зелен билет вече е късно. Той трябва да е предпазна мярка срещу кислородния геноцид. Единственият начин общинската власт да оцелее в позорното си бездействие е спешно да пусне бял билет - безплатен. И да се моли мъглата да се вдигне скоро, за да се спаси от нарастващото обществено напрежение, изливащо се досега само виртуално.  ", "date": "2019.12.10", "title": "Цвят лилав"}
{"url": "https://duma.bg/v-mf-i-nap-denonoshtno-misleli-merki-sreshtu-sivite-oboroti-n205103", "text": "Сивите обороти трябва постоянно да бъдат на вниманието на приходните администрации. Затова правителството от лятото на 2018 г. започна нов проект за пълно обхващане на оборотите във всички сфери на икономиката. Този проект е по-известен като \"дебат по Наредба номер 18\". Това каза вчера  министърът на финансите Владислав Горанов на форум в КНСБ. По думите му тази наредба няма да разреши всички проблеми, но създава един инструментариум в полза на приходната администрация. Този инструментариум ще даде възможност в максимална степен да бъдат обхванати всички процеси, така че да не се допуска възможността за формиране на сиви обороти.  По думите му през годините са предприемани много стъпки и действия в борбата със сивата икономика. Това обаче е \"едно неравно състезание\" с тези, които като бизнес модел и начин на живот искат да избегнат плащанията. Горанов смята, че трябва да има по-голямо гражданско съзнание и нетърпимост към подобно поведение. Той увери, че в средите на финансовото министерство, НАП и митниците денонощно се мисли по тази тема. ", "date": "2019.12.10", "title": " В МФ и НАП денонощно мислели мерки срещу сивите обороти"}
{"url": "https://duma.bg/normandskata-chetvorka-se-sabra-v-parizh-n205102", "text": "В понеделник френският президент Еманюел Макрон посрещна канцлера на Германия Ангела Меркел, държавния глава на Руската федерация Владимир Путин и украинския му колега Владимир Зеленски. Форумът на върха бе предшестван от размяна на затворници между Москва и Киев и изтегляне на сили от фронтовата линия на конфликта в Донбас.  Владимир Путин за първи път проведе официални разговори с украинския си колега Владимир Зеленски относно конфликта в източната част на Украйна, съобщи АФП. Кремъл изпрати сигнали, че е готов да работи със Зеленски, когото Путин определи като \"искрен\". От срещата не се очаква цялостно споразумение за мир, но дипломатите се надяват, че разговорите ще помогнат за увеличаване на доверието между двамата лидери. Хиляди бяха убити, а един милион са избягали от домовете си от началото на конфликта, който задълбочи отчуждението на Русия от Запада. Сепаратистите поеха контрола над Донецка и Луганска област. Дипломатите подчертаха, че въпросът за Крим не е тема на срещата на върха.  Целите на срещата на Нормандската четворка в понеделник включваха постигане на съгласие за разпускане на нелегалните милиции, преместване на чуждестранните бойци от Донецк и Луганск, а Украйна да поеме контрола над границата си с Русия. Ключова тема беше също и да се договори дата за изборите, които ще бъдат проведени в Донецк и Луганск съгласно украинските закони, като двата региона се ползват със специален статут - идея, известна като \"Формулата на Щайнмайер\". Срещата в понеделник бе първата подобна среща на върха от три години и целта й е прилагане на споразуменията, подписани в Минск през 2015 г., които призовават за изтегляне на тежкото оръжие, възстановяване на контрола на Киев над границите му, по-широка автономия и провеждане на местни избори. Войната в източната част на Украйна е \"кървяща болка в Европа от години. Не можем просто да се примирим с мира и стабилността в нашата част от континента\", подчерта първият дипломат на Берлин Хайко Маас преди срещата. В същото време от НАТО заявиха, че \"всички ще бъдем там, за да сме сигурни и да работим за укрепването на Украйна и да не позволим на никой да смекчи подхода и да остави Украйна да бъде Украйна\".", "date": "2019.12.10", "title": "Нормандската четворка се събра в Париж"}
{"url": "https://duma.bg/prezidentat-nastoya-za-po-tezhki-sanktsii-pri-kupen-i-korporativen-vot-n205112", "text": "Призив за по-големи санкции при купен и корпоративен вот отправи Румен Радев. Държавният глава покани на \"Дондуков\" 2 експерти и представители на ЦИК, ГРАО и \"Информационно обслужване\"(ИО), за да обсъдят проблемите при провеждането на избори и изборното законодателство. Основните констатации и предложения Радев ще представи на предстоящата си среща с партии и институции. Стана ясно, че президентът е получил подробни доклади за последните избори от МВР, ДАНС и прокуратурата.  \"Най-трудно е да преодолеем корпоративния и купения вот. Усещането на хората е, че тук се върти индустрия за десетки милиони. Срамно е това да се случва в европейска държава в XXI век. Трябва да вървим към категорично увеличаване на тежестта на наказанията - и при административните, и при криминалните престъпления. Това е престъпление срещу демокрацията, то променя вота на гражданите\", обоснова се президентът. \"Идеални избори няма и няма универсални правила за тях. Нормално е да има проблеми, но не е нормално, когато те излизат извън общоприета рамка, както се случи на последните местни избори. Трябва да си извлечем поуки\", каза Радев. Той отново изтъкна неприемливо високия процент недействителни бюлетини, многото сгрешени изборни книжа, разминаванията в изборните списъци и неспазването на закона от социологически агенции и медии, които влияят на избирателите с прогнозни данни. Президентът попита какво означава недействителна бюлетина - невнимание, погрешно задраскване или друго като манипулация на членовете на СИК. Мотив за въпроса му се оказаха клипове в интернет с напътствия как бюлетини за неудобен кандидат или партия да се правят невалидни. Той отбеляза, че масово грешките идват заради отбелязването на преференция, а не на партия. Според него решението е въвеждането на машинен вот. Освен това Радев иска резултатите от различните избори да излизат в един и същи формат, за да може хората да се ориентират по-лесно. Председателката на ЦИК Стефка Стоева изтъкна, че част от грешките се дължат на протестен вот. По думите й проблеми създават честите промени в изборното законодателство. Тя и шефът на ИО Михаил Константинов влязоха в спор колко процента са сгрешените бюлетини и има ли разлика с предходни подобни избори. Константинов смята, че броят на недействителните бюлетини ще спадне, ако се отворят \"достатъчен брой чували\" и се вземат законови и организационни мерки. От ЦИК подчертаха, че до приключването на съдебните жалби нямат право да пипат изборните книжа. Извадката след отварянето на чувалите трябва да бъде точна и ясна, за да има смисъл от нея, включи се вицепрезидентът Илияна Йотова. Според нея заради манипулирания вот гражданите губят доверие в избирателната система, което води и до ниска избирателна активност. Радев се възмути, че в бюджет 2020 няма изрична позиция за закупуване на машини. Откъде и как ще се осигури финансирането, попита той. Според него процесът трябва да започне в началото на следващата година, за да има достатъчно време за сертифициране и тестване на машините, така че всичко да е готово 6 месеца преди следващия вот. Константинов опита да отхвърли идеята за машинен вот, като обяви, че 24% от избирателите не са ползвали компютър. Радев обаче апострофира, че всички се справят много добре, като теглят от банкомат, а процедурата е сходна при тази с техниката за гласуване. Президентът смята, че трябва да се ускори работата по въвеждането и на електронно дистанционно гласуване. Президентът попита ГРАО колко време ще отнеме въвеждането на активна регистрация. Венцислав Петров не конкретизира, но обясни, че има варианти как това да стане. Според него обаче с тази трудоемка задача ще бъдат натоварени предимно общинските администрации. По мои наблюдения практиката в страната е, че когато им се вмени поредното задължение, то не се финансира, скептичен бе той.", "date": "2019.12.10", "title": "Президентът настоя за по-тежки санкции при купен и корпоративен вот"}
{"url": "https://duma.bg/15-ot-ikonomikata-e-v-siviya-sektor-smyata-sindikat-n205111", "text": "Сивият сектор у нас генерира между 23 и 25 млрд. лв., което е почти 21% от цялата икономика на страната. Това сочат данни на КНСБ, представени по време на заключителния форум на синдиката по проекта \"Активно гражданско участие за превенция и ограничаване на недекларираната заетост в България\". По този проект е създадено мобилно приложение VOX KNSB за подаване на сигнали срещу работодатели или фирми, които са в сивата икономика, услугата е безплатна, което ще позволи на всеки да подаде сигнал до КНСБ. Оттам информацията ще стигне до различните държавни институции. Най-новите показатели на индекса \"Икономика на светло\" показват, че през последните 10 години сивата икономика намалява, но остава над 20%, т.е. над 23 млрд. лв. са недекларираните средства, посочи президентът на КНСБ Пламен Димитров, според когото сивата икономика убива лоялната конкуренция. Като най-сериозен проблем той отчете масовото осигуряване на минимална заплата, което е почти 21% от цялата икономика на страната. Според синдиката всяка майка, осигурявана на минимална заплата, губи около 4800 лева за периода на майчинство. Натрупаните пари за пенсии на хора на минимални заплати, които всъщност получават останалите по друг договор, са около 50 000 по-малко. Едни от секторите с най-висок процент на сива икономика остават строителството и автосервизите. Преди време от КНСБ съобщиха, че между 70 и 80% от автосервизите в страната са в сивия сектор.  Сивата и неформална икономика изисква гориво, за да се стигне до неформалната заетост, и това гориво са сивите обороти, които непрекъснато трябва да бъдат на вниманието на приходните администрации, каза поканеният на форума министър на финансите Владислав Горанов.  Според министъра на труда и социалната политика Деница Сачева в България делът на хората  с недекларирана заетост (15,9%) е под средното европейско равнище - 16,3%. По думите й една от причините е липсата на данъчен морал. Има и ситуации, в които недекларираният труд е рационален избор.  През лятото съставният индекс \"Икономика на светло\", чрез който Асоциацията на индустриалния капитал в България измерва \"светлата\" част на българската икономика, се е повишил с 4,55 пункта и достигнал рекордно ниво от 79,1%. От организацията посочиха, че икономиката би изсветлявала по-бързо, ако минималната заплата  не се повишаваше административно.", "date": "2019.12.10", "title": "1/5 от икономиката е в сивия сектор, смята синдикат"}
{"url": "https://duma.bg/12-ot-mladite-priznavat-che-sa-prodali-glasa-si-n205106", "text": "Цели 12 процента от младите хора признават, че са гласували срещу заплащане, сочи проучване на \"Алфа Рисърч\" по поръчка на Асоциация \"Прозрачност без граници\". 3,5% заявяват, че са гласували под натиск от работодатели или партии, а 7% не са дали отговор, което експертите слагат в процента купуване на гласове. Като проблем хората изтъкват негативната предизборна кампания с нападки - 28%, купуването на гласове - 34%, и липсата на дискусии по проблемите на населеното място - 16%. Проучването е част от проект в партньорство с Фондация \"Фридрих Еберт\". Огромният брой недействителни бюлетини, недоверието на по-голямата част от младите хора в политиците и непрозрачността на финансиране на партиите са основните проблеми, които бяха откроени от изпълнителния директор на \"Прозрачност без граници\" Калин Славов. Той отбеляза, че на последните местни избори СИК отново се оказват слабото звено в изборния процес - има влошаване качеството на работата при боравене с бюлетини и протоколи, а организационните нарушения са над 2/3. Големият проблем на местните избори е високият дял недействителни бюлетини - между 20 и 30% във Видин, Монтана, Разград, Силистра, Габрово, Велико Търново, Ловеч, Правец, Бобошево, Монтана, Чирпан, Котел, Раковски, Септември. Асоциацията настоява за анализ на резултатите и отваряне на чувалите. Славов отбеляза, че с орязването на субсидията на 1 лв. на глас партиите са попаднали в ситуация на \"размяна на власт срещу пари\". 55% смятат, че политиците не работят за общественото благо, 32% свързват политиката с корупция, което обяснява и защо младите напускат страната, заключи Славов. От \"Прозрачност без граници\" настояват ЦИК да направи избирателен регистър като мярка срещу изборния туризъм. Организацията предлага да се въведат машинно гласуване и оптични скенери за преброяване.", "date": "2019.12.10", "title": " 12% от младите признават, че са продали гласа си"}
{"url": "https://duma.bg/babh-propusnala-7-preduprezhdeniya-za-salmonela-n205105", "text": "БАБХ е пропуснала 7 предупреждения за салмонела, заяви пред БНР д-р Сергей Иванов от Асоциация \"Активни потребители\" във връзка с опасността от заразяване със салмонела, след като стана ясно, че 100 тона пилешко месо, внос от Полша и заразено с бактерията, са стигнали до българския пазар. \"От последния ден на октомври до момента България е получила от Полша и прибалтийските републики 7 нотификации за партиди със салмонела. Не става въпрос за една партида. А от началото на годината са 19. Имаме заболеваемост от салмонела над 500 случая на болни пациенти от началото на годината\", каза Иванов.  В събота проф. Даскалов от Българската агенция по безопасност на храните, който отговаря за лабораторната диагностика, призна, че от началото на годината в неговата лаборатория има 135 положителни проби за салмонела. В тази лаборатория се изследват само храни, не се изследват пациенти. Т.е. става въпрос за минимум 135 случая на храни със салмонела, за които БАБХ не е съобщила. Официално от началото на годината в България не е хваната нито една храна, произведена в България, със салмонела, каза Иванов. Според него в случая трябва да реагират Министерството на земеделието и прокуратурата, защото става въпрос за опасни храни, за които е премълчано. Нито 1 кг от охладеното пилешко месо от Полша не е стигнал до крайния български потребител, увери вчера земеделският министър Десислава Танева. Месото е било закупено от различни оператори, които го предоставят за преработка и така го реализират на пазара. Преработката е термична и затова няма риск за здравето, коментира Танева. Тя обясни, че в БАБХ са получени общо 17 сигнала по системата за уведомяване на ЕК за пилешко месо от Полша. Нотификациите засягат няколко страни, в които полският производител е продал своята стока. ДТъй като тя не е предназначена за пряка консумация, а за преработка, правилата са такива, че потребителите не се уведомяват публичноУ, каза още министърът. Въпреки това обаче Танева е разпоредила при следващи нотификации, независимо дали касаят продукт за директна консумация или не, потребителите да бъдат информирани. След получаване на сигналите ветеринарните власти са извършили проверки за наличност на птиче месо с полски произход. Иззети са около 109 тона. ДПо европейски регламент не можем да изнесем информация нито за името на производителя, нито за имената на нашите оператори, които са закупили тази стокаУ, уточни министърът. ДСамо полският орган по безопасност на храните може да постави съответните изисквания. БАБХ го е уведомила за ситуацията и е поискала информация за действията, които са предприети спрямо оператораУ, добави министърът. По Националната мониторингова програма за контрол на микробиологичните замърсители в храните за първите 11 месеца са взети 400 проби от кланици и производители. ДОткрити са 2 положителни проби в кланици и 12 при производители Ц в птичи заготовки и разфасовки. Тези партиди не са допуснати до пазар нито у нас, нито в другите страни и затова не е подадена нотификацияУ, информира Танева.", "date": "2019.12.10", "title": " БАБХ пропуснала 7 предупреждения за салмонела"}
{"url": "https://duma.bg/evrokomisar-iska-razhlabvane-na-pravilata-za-byudzhetniya-defitsit-n205104", "text": "Новият еврокомисар по икономиката Паоло Джентилони заяви, че блокът трябва да обмисли разхлабване на строгите си правила за бюджетен дефицит, за да отговори на климатичните рискове и слабия растеж, повтаряйки подобен призив от страна на френския президент Еманюел Макрон, съобщава \"Юроактив\". Правилата, които целят да наложат бюджетна дисциплина сред държавите членки на Европейския съюз (ЕС), възникнаха от финансовата криза и трябва да бъдат актуализирани, е казал Джентилони. Т.нар. Пакт на ЕС за стабилност и растеж ограничава бюджетния дефицит до 3% от брутния вътрешен продукт (БВП) и общия дълг до 60% от БВП на страните членки на блока. Някои държави успяха да спазват тези правила чрез години на икономии, но други изостават с огромни дългове. От дълго време са налице критики относно факта, че страните се нуждаят от повече гъвкавост, за да могат да харчат там, където е необходимо за стимулиране на растежа и борбата с кризите. Наскоро Еманюел Макрон се присъедини към призивите на страните от ЕС да им бъде позволено да смекчат ограниченията относно разходите. \"Нуждаем се от повече експанзионистични политики, да инвестираме повече. Европа не може да е единственият район, който не го прави\", заяви Макрон пред \"Икономист\". Според държавния лидер на Франция дебатът за лимита от 3% \"принадлежи на друг век\".", "date": "2019.12.10", "title": "Еврокомисар иска разхлабване на правилата за бюджетния дефицит"}
{"url": "https://duma.bg/tvortsite-pak-nastoyavat-za-po-nisak-dds-varhu-knigite-n205107", "text": "Книгите в България се облагат с най-високия ДДС в Евросъюза, алармират за породен път ПЕН-центърът и 7 творчески съюзи на писатели, преводачи, журналисти. В страните от ЕС печатните издания се ползват с преференциален ДДС, облагат се с данък между 0 и 15%, а в България - с 20%, се казва в тяхно предложение, изпратено до председателя на НС, премиера и министрите на финансите, на културата и на образованието и науката. У нас рязко нарасна неграмотността, намаляха четящите българи, запада духовността и това в голяма степен се дължи на високите цени на печатните издания, се казва в писмото. \"Данъкът-убиец\" на книжнината създава проблеми и за библиотеките, и за издателите, и за авторите. Във всички страни на ЕС, а също и в редица други извън него, книгата се ползва с преференциална ДДС ставка. Парадокс е, че у нас с преференции се ползват туризмът и хазартът, казват авторите на писмото. Те настояват да се преразгледа Законът за облагане с ДДС на издателските продукти, ставката за учебниците да стане 0%, за книги от български автори - 5%, за преводни книги - 7%.  ", "date": "2019.12.10", "title": "Творците пак настояват за по-нисък ДДС върху книгите "}
{"url": "https://duma.bg/poreden-den-s-opasno-mrasen-vazduh-v-sofiya-n205109", "text": "Мръсен въздух и нива на фините прахови частици в пъти над нормата бяха отчетени за пореден път в София вчера сутрин. Данните на платформата airbg.info показват превишения от над 5 пъти в квартали като \"Лозенец\", \"Яворов\", \"Дружба\", \"Витоша\". Станциите на Изпълнителната агенция по околна среда, които в града са само 5, показваха доста по-малки превишения, а в определени моменти показваха дори, че всичко е в норма.  Според зам.-кмета по околната среда Йоана Христова сензорите на Агенцията по околна среда, които общината ползва, показват около 50 микрограма на кубичен метър в \"Надежда\" и \"Павлово\" и около 30 в \"Дружба\". От общината призоваваха гражданите, които се отопляват на дърва и въглища и имат възможност, да използват друг начин на отопление, както и да пътуват с градски транспорт. От кметството обаче не приемат, че има условия да се задейства основната мярка на общината в такава ситуация - пускането на зелен билет за 1 лев за градския транспорт за целия ден. От обяд вчера жълт код за опасни мъгли беше обявен за пет области, сред които и София. Междувременно столичният кмет Йорданка Фандъкова обяви, че ГЕРБ ще внесе закон с текстове, които санкционират хората, които горят отпадъци. ", "date": "2019.12.10", "title": " Пореден ден с опасно мръсен въздух в София"}
{"url": "https://duma.bg/situatsiyata-v-pernishko-e-kritichna-n205108", "text": "Ситуацията с водната криза в Пернишко стана критична, след като още населени места в района са трайно без вода. В Батановци тя не е идвала вече 10 дни, продължава да няма подаване и в кв. \"Църква\". Жителите на Батановци разказаха, че се доставя вода от време на време с водоноска, но тя е ръждива. Хората заплашват с още протести и гражданско неподчинение. \"Още преди година предупредихме, че има опасност градът да остане без вода, но ВиК не взе никакви мерки. Водният режим, наложен на Перник, не се спазва и хората непрекъснато са без вода\", твърди кметът на Батановци Радослав Петров. Вчера той и жители на града влязоха при новия областен управител Емил Костадинов с молба поне за няколко часа да им се пуска водата. Той заяви, че ще поиска среща с представители на ВиК дружеството, и ги отпрати с обещание, че ще държи връзка с кмета на Батановци. За критичната обстановка алармира и кметът на Перник Станислав Владимиров. Той припомни, че след началото на режима премиерът е разпоредил на регионалния министър Петя Аврамова да създаде група за решаване на тежките проблеми. Тя обаче се е събрала само веднъж. За шеф на ВиК в Перник вчера официално бе утвърден досегашният управител на Шуменското водно дружество Илиян Илиев. ", "date": "2019.12.10", "title": "Ситуацията в Пернишко е критична"}
{"url": "https://duma.bg/datata-n205094", "text": "МЕЖДУНАРОДЕН ДЕН ЗА ПРАВАТА НА ЧОВЕКА. Отбелязва се официално от 1950 г. На тази дата през 1948 г. Общото събрание на ООН приема Всеобщата декларация за правата на човека. Тя е преведена на поне 375 езика и диалекта, което я прави най-превежданият документ в света. 1901 - РАЗДАДЕНИ СА ПЪРВИТЕ НОБЕЛОВИ НАГРАДИ. Призовете получават: за физика - Вилхелм Рьонтген; за химия - Якоб Вант-Гоф; за физиология и медицина - Емил Беринг; за литература - Рене Сюли Прюдом; за мир - Фредерик Паси и Жан Анри Дюнан. 1909 - РАЖДА СЕ АДАЛБЕРТ АНТОНОВ (МАЛЧИКА), АНТИФАШИСТ (УБИТ 1942 Г.). Един от Петимата от РМС. Дейно участва в организирането на политически протести сред студентите, както и във въоръжената съпротива срещу българските власти заради подкрепата на хитлеристка Германия. Задочно е осъден на смърт през есента на 1942 г. Арестуван от полицията в края на ноември с.г. и по-късно разстрелян в Гарнизонното стрелбище в София. 1920 - РАЖДА СЕ СТАНКО ТОДОРОВ, ПОЛИТИК И ОБЩЕСТВЕНИК (УМИРА 1996 Г.). Министър на земеделието (1952-1957), председател на Държавната планова комисия (1959-1962), народен представител в девет парламента. Той е министър-председател на България в 72-то (1971-1976) и 73-то (1976-1981) правителство. Служебен държавен глава от 6 до 17 юли 1990 г. Председател на Народното събрание (1981-1990). 1926 - В БУРГАС СЕ РАЖДА КАТЯ ЗЕХИРЕВА, АКТРИСА (УМИРА 2009 Г.). Една от изтъкнатите майсторки на художественото слово. С над 50 години творческа и педагогическа дейност. Професор по сценична реч. Била е актриса в Русенския драматичен театър, в театрите \"Трудов фронт\", \"Народна сцена\", \"Сълза и смях\" в София, актриса и директор в Драматичния театър в Габрово и в Театър 199 в София. Има над 120 роли. Дългогодишен ръководител на катедра \"Сценична реч\" в НАТФИЗ. Носител на орден \"Стара планина\" I степен. 1977 - ОТКРИТА Е ПАНОРАМАТА \"ПЛЕВЕНСКАТА ЕПОПЕЯ 1877\". Построена е в чест на 100-годишнината от освобождението на Плевен от османско робство. Изградена е по подобие на Бородинската панорама в Москва, като възпроизвежда битките по време на Руско-турската война (1877-1878). В близост до Панорамата се намира редутът, който ген. Скобелев е щурмувал три пъти. В негова чест паркът около Панорамата е наречен Скобелев. На този ден жителите на Плевен отдават своята признателност към загиналите за освобождението на града. 1999 - ВЗЕТО Е РЕШЕНИЕ ЗА ПРЕГОВОРИ ЗА ПРИСЪЕДИНЯВАНЕ НА БЪЛГАРИЯ КЪМ ЕС. Това става по време на срещата на ръководителите на държавите от ЕС в Хелзинки. Европейският съвет решава да започне преговори освен с България, с Латвия, Литва, Словакия, Румъния и Малта.", "date": "2019.12.10", "title": "Датата"}
{"url": "https://duma.bg/panairat-na-knigata-v-ndk-se-otkriva-dnes-n205093", "text": "Празникът на литературата, книгите и четенето - 47-ото издание на най-мащабния книжен форум в страната, любимо и очаквано събитие на столичани и гостите на града - Софийския международен панаир на книгата, се открива днес, 10 декември, в 17 ч. в централното фоайе на НДК, с участието на джаз формация \"София\", научи ДУМА от Асоциация \"Българска книга\", организатор на събитието. Работното време на изложението е от 10 до 20 ч. от днес до събота и от 10 до 19 ч. в неделя. Входът е свободен. Културната програма на четвъртия етаж на НДК, западно крило, започва днес още от 11 ч. Над 70 литературни събития очакват посетителите на панаира - вълнуващи срещи с десетки български и чуждестранни автори, преводачи и издатели, премиери на най-новите книжни заглавия у нас, срещи с автограф на щандовете на изложителите, събития за деца и седмото издание на Софийския международен литературен фестивал с фокус френскоезична литература и с над 100 гости от чужбина, както ДУМА писа. Пълната програма на 47-ия Софийски международен панаир на книгата, информация за изложителите и програмата на 7-ия Софийски международен литературен фестивал може да се види на https://issuu.com/bba.abk/docs/abk_2019_programa_web Освен 1600-те квадратни метра изложбена площ, на шест нива в НДК, и стоте участници в книжното изложение, по традиция по време на панаира Асоциация \"Българска книга\" ще връчи годишната награда за най-добър издателски проект \"Златен лъв\" - на 14 декември от 20 ч. в Клуб 1 в НДК. Отличието се присъжда в две категории: за най-добър издателски проект - за книга или поредица от книги с оригинален замисъл, или с приносен характер за българската култура, които се отличават с висока стойност на текста като съдържание и стил, принос към образованието и науката, добър превод, оригинален дизайн, илюстрации и добро полиграфическо изпълнение. Втората категория е за издателски проект с най-голяма обществена значимост и с широк медиен интерес - присъжда се за книга или поредица от книги, които разглеждат важни за обществото проблеми и са предизвикали широк медиен интерес. За първи път наградата е присъдена през 1996 г.", "date": "2019.12.10", "title": "Панаирът на книгата  в НДК се открива днес"}
{"url": "https://duma.bg/sram-e-da-oblagame-knigite-s-nay-visokiya-dds-v-evropa-n205095", "text": "Уважаеми госпожи и господа,  Обръщаме се към вас с голяма тревога за българската книга, култура и духовност. През изминалите три десетилетия у нас рязко нарасна неграмотността, намаля читателската публика и това до голяма степен се дължи на високите цени на българските книги, учебни помагала и печатни издания. Българските учебници (безплатни до 7 клас) остават скъпи за гимназиалния курс. И ако преди прехода се нареждахме сред най-четящите страни в света, с най-ниски цени и достъпност до книгите, сега е тъкмо обратното. Статистиката показва много тревожни данни. Една от главните причини за тази негативна тенденция е високият процент на ДДС - един от най-високите в страните на Европейския съюз. Ето и справка относно данъка върху книгите в Европа: Англия и Ирландия - 0% Люксембург - 3% Италия, Испания - 4% Румъния, Хърватска, Кипър, Малта, Полша, Унгария - 5% Франция - 5.5% Гърция, Швеция, Холандия, Португалия, Белгия, Гърция - 6% Германия - 7% Естония, Литва - 9% Словения - 9,5% Австрия, Словакия, Финландия - 10% Латвия - 12% Чехия - 15% България - 20% А в Турция, която е извън ЕС, вече е 0%! И ако една книга в съседна Румъния струва 5 лв., у нас цената на същата като обем и печат е минимум 12 лв. Високи са и цените на родните учебници и помагала, което затруднява материално голяма част от населението. Накратко казано: книгата днес стана недостъпна за българите. Проблем е за библиотеките в страната, дори за тези в големите градове, да се снабдят с новите книги поради високите цени и ограничените им субсидии. Издаването на книги у нас става все по-трудно - непрекъснато нарастващите цени на печата и хартията принудиха наши издатели да печатат продукцията си в далечен Китай! Високите данъци, сред които най-тежък е ДДС (наречен неслучайно от издателите и обществеността \"данък-убиец\" на българската книга и духовност!), авторските права, големите търговски отстъпки за разпространителите (достигащи 50%!) - всичко това оскъпи и затрудни книгоиздаването. Авторите и преводачите са онеправдани и получават минимален процент за тежкия си творчески труд, ако изобщо книгата се реализира на книжния пазар при тези несъответстващи на родния жизнен стандарт цени. Някои издатели принуждават българските автори да заплащат за издаване на техните творби, обявявайки ги за непродаваеми. В основата на всичко това е крайната висока цена, в чието формиране на всеки етап се начислява 20% ДДС. Според статистиката българинът отделя годишно за книги едва 10 лв. Във всички страни на ЕС, а също и в редица други извън него, книгата се ползва с преференциална ДДС ставка. Колкото и парадоксално да звучи, у нас с преференции се ползват туризмът и хазартът! Затова настояваме да преразгледате Закона за облагане с ДДС на издателските продукти. Предлагаме за учебниците и учебните помагала да се приеме 0% ДДС, за книги от български автори - 5%, за преводни книги - 7%. Намалената ставка на ДДС е най-добрата подкрепа от страна на държавата, за да може индустрията да разполага с повече средства, които да инвестира в достойно заплащане на авторски права на писатели, илюстратори, преводачи и др., в по-разнообразна издателска продукция, в по-качествена полиграфична изработка, в по-добро разпространение и осигуряване на достъп до книгата, както и в инициативи за подкрепа на четенето. Това писмо се подкрепя от всички членове на Българския ПЕН-център. С надежда, че българската книга ще оцелее! Български ПЕН-център - ЗДРАВКА ЕВТИМОВА, председател Съюз на българските писатели - д-р Боян Ангелов, председател Съюз на преводачите в България - Веселина Райжекова, председател Съюз на независимите писатели - акад. Марин Кадиев, председател Сдружение на българските писатели - проф. Михаил Неделчев, председател Съюз на българските журналисти - Снежана Тодорова, председател Съюз на народните читалища - д-р Николай Дойнов, председател Асоциация \"Българска книга\" - Велизара Добрева, председател", "date": "2019.12.10", "title": "Срам е да облагаме книгите с най-високия ДДС в Европа"}
{"url": "https://duma.bg/praznichni-vaucheri-za-kontsertite-ot-novogodishniya-muzikalen-festival-n205092", "text": "Любителите на класическата музика ще могат да зарадват себе си, свой близък или приятел с празничен ваучер за събития от програмата на Новогодишния музикален фестивал (15 декември - 1 януари), който може да се купи от билетния център в НДК. Първият пакет е на стойност 50 лв. и включва концерт по избор измежду събитията в зала 1: откриващия спектакъл на Камерния оркестър на \"Ла Скала\" в Милано; балета \"Дон Кихот\" от Минкус; концертното изпълнение на операта \"Евгений Онегин\" от Чайковски и Празничния новогодишен концерт \"Вдъхновени от зимата\". Всяко от тези събития може да бъде комбинирано с други две по избор от специалните концерти в по-малките зали - клавирен рецитал на Антонина Бонева и младия пианист Теодор Пазов - \"Баладите на Фредерик Шопен\"; \"Имена от бъдещето\" - клавирен рецитал на Фидоси Керчев, и Новогодишен концерт за квартет - матине за деца и възрастни.  Вторият пакет е на стойност 30 лв. и включва достъп до четири от записите в кино \"Люмиер Лидл\", които са с платен вход - на спектакъл от \"Ла Скала\" в Милано, 1985 г., на \"Аида\" от Верди със солист Николай Гяуров; концертен запис от 1983 г. от гостуване на Виенската филхармония с диригент Херберт фон Караян в зала 1 с изпълнение на Брамс - Симфония 1 в до минор, опус 68; запис на \"Дон Карлос\" на Верди от откриването на сезона на Парижката опера при Бастилията на 10 октомври 2017 г., с участието на Соня Йончева като Елизабет, и концертен запис на световноизвестното оперно-поп трио \"Ил воло\" от Матера през 2019 г.  Всички други събития, посветени на годишнината на Николай Гяуров в \"Люмиер\", както и концертът \"Деца свирят за деца\" на 20 декември в зала 6, са с вход свободен.", "date": "2019.12.10", "title": "Празнични ваучери за концертите от Новогодишния музикален фестивал"}
{"url": "https://duma.bg/demetra-duleva-se-sreshta-s-chitateli-v-galeriya-misiyata-n205091", "text": "Издателска къща \"Хермес\" и Държавният културен институт към министъра на външните работи канят на представяне на \"Странстващият албатрос\" от Деметра Дулева на 11 декември от 18.30 ч. в галерия \"Мисията\", ул. \"Алфред Нобел\" 2. За книгата ще говори Светлозар Желев, ръководител на Националния център за книгата и литературния клуб \"Перото\" в НДК. Дебютният роман на Деметра Дулева е история за дългия път към щастието и вечния стремеж да откриеш мястото си в света. След публикуването й книгата бе представена в София, Париж и Брюксел. Гостите на събитието ще чуят откъс от романа, ще научат повече за необикновената птица, вдъхновила заглавието, и за пътя от кратките записки и разкази до завършената книга. На 13 декември от 18 ч. писателката ще бъде и на щанда на \"Хермес\" (326) на Софийския международен панаир на книгата в НДК. ", "date": "2019.12.10", "title": "Деметра Дулева се среща с читатели в галерия \"Мисията\""}
{"url": "https://duma.bg/izborna-govorilnya-n205098", "text": "Обикновено политици, експерти, че и избиратели се сещат да мърморят срещу изборното законодателство непосредствено в дните около вота. Изборният кодекс най-често е \"модерен\" за поредните кърпежи върху себе си в последния възможен момент, а порочните практики показват уродливата си форма, едва когато някой неизбран кандидат нададе вой. Президентът Румен Радев се опита да събере отговорните институции и експерти, за да бъдат изговорени и анализирани проблемите в изборния процес. Предстои подобна среща и със законотворците.  Повечето от поканените на дискусията се явиха. Премиерът Бойко Борисов обаче ясно даде да се разбере, че \"неговите\" хора няма да обсъждат с Радев законодателните си щения по изборния процес. Всъщност, то и да ги обсъдят, както знаем, всяко решение на ГЕРБ е предпоследно. Винаги са готови да изтъргуват \"твърдите си позиции\", понякога дори имат склонност и да се влияят от силно негативното обществено недоволство... Думата им сякаш не тежи особено много, а и геният на мисълта им може да \"блесне\", ако се сблъска с експертни мозъци. И все пак, хубаво би било открито да си кажат какво ги смущава и какво ги влече.  Някои ще кажат, че срещата при президента е просто поредната говорилня, от която реален резултат няма. Радев обаче ясно каза какво цели - анализ на проблемите и търсенето на решения, изготвени с ЦИК, отговорните институциите и анализатори на изборния процес. Ескпертно и по-важното - далеч, преди да е започнало финалното отброяване за деня на вота. Президентът се опитва да убеди отговорните фактори да се стегнат и да подредят изборните правила поне 6 месеца преди избирателите да тръгнат към урните. Ако не се вслушат в думите му, предстои да чуем поредната порция извинения защо няма машини, оправдания колко трудно се доказва купен вот и мрънкане как друг е виновен за изборната каша... Някой трябва да напомни на законотворците - дела трябват, а не думи!", "date": "2019.12.10", "title": "Изборна говорилня"}
{"url": "https://duma.bg/tuk-sme-na-yan-balaban-be-predstavena-v-cheshkiya-tsentar-n205090", "text": "На специално събитие в Чешкия център преводачът Красимир Проданов представи книгата \"Тук сме\" на Ян Балабан (издание на \"Изида\"). Чешкият писател е едно от най-стойностните явления в родината си през последните няколко десетилетия. На практика е от поколението, поемащо диригентската палка от ръцете на Бохумил Храбал и Милан Кундера, но съдбата е жестока към него... Отива си от света едва на 49 години. Въпреки това литературното му наследство е достатъчно внушително, че съвременните анализатори в Чехия да заявят, че мястото на Ян Балабан е сред класиците в чешката литература. В събитието взе участие и Ева Коварова, която прочете откъси от книгата в оригинал.", "date": "2019.12.10", "title": "\"Тук сме\" на Ян Балабан бе представена в Чешкия център"}
{"url": "https://duma.bg/kratki-novini-n205099", "text": "Съветникът на президента на САЩ по националната сигурност Робърт О'Брайън заяви, че се подготвя среща между руския външен министър Сергей Лавров и президента на САЩ Доналд Тръмп. Целта на организирането на такава среща О'Брайън нарече \"реципрочност\" в отношенията между държавите. Той припомни, че държавният секретар на САЩ Помпео се срещна с Путин по време на визитата си в Русия. Продажбите на оръжие са нараснали с близо 5% в световен мащаб през 2018 г., като пазарът е доминиран от САЩ. Това сочи нов доклад, публикуван от Стокхолмския международен институт за изследване на мира (SIPRI). Оборотът на 100-те най-големи производители на оръжие е достигнал 420 милиарда долара. През следващите години всички арктически поделения на Северния флот ще бъдат оборудвани със зенитно-ракетни системи С-400, които ще създадат зенитен купол над руската част на Арктика, заяви командващият Северния флот вицеадмирал Мойсеев. Това означава, че Арктика ще бъде защитена от всякакъв вид въздушна атака. Земетресение с магнитуд 4,8 удари покрайнините на Флоренция, в Тоскана, Северна Италия. Трусът предизвика паника, много жители напуснаха домовете си и излязоха на улиците. Според Tgcom24 няколко сгради са били повредени. Шофьорите на автобуси в северния пристанищен град Солун излязоха на протест. Съюзът на шофьорите е против плановете за предоставяне на определени услуги на частната компания, която управлява междуградски автобуси (KTEL), но също така настоява за повече превозни средства и персонал за подобряване на услугите.", "date": "2019.12.10", "title": "Кратки новини"}
{"url": "https://duma.bg/amputatsiyata-na-pod-igoto-n205096", "text": "Така пише на титулната страница на \"превода\" на \"Под игото\". Демек - сега е моментът, читателю драги! Туй ти е късметят! Книгата те чака на рафта \"Учебни помагала\". \"Преводачката\" е Нели Стефанова, вкратце - Н.Ст. Издателството е \"Византия\", чиято палитра е леко странна - детски приказки, йога, маски за коса, диети, торти, съвети как да забогатеем, разговорници, помагала (английски идиоми, руски падежи) и т.н. Само съновници липсват.    Прочетох \"превода\". От едното любопитство. То се не чете, любезни! Както си четеш Вазова и потъваш в неговия омаен, звънлив и дъхав език, и - о, ужас! Неожидано премеждие! Посред изречението - скоби! В скобите - обяснения, непотребни и несмислени! Уж за просвещение народно! Какво ти просвещение! Сущи словесний башибозук!  То е все едно да вземеш едно цвете, да го стиснеш помежду страниците на една въздебелшка книга, да туриш връз нея да поприседне Коно Крилатия  (от \"Чичовци\"), дето е тъй телесно деликатен, че мяза на бъчва в гащи, пък после да се дивиш що от цветето не лъха аромат! Ами как да лъха, като си го умъртвил! И с думите е така, любезни! Г-жа Н.Ст. разправя, че отдала 10 години от драгоценния си живот на тоз изнурителен труд! И поради что, пита се!?  За да \"преведе\" на дечицата наши що значат такива \"непознати\" думи: мале, тейко, щерка, къщя, вратня, зид, мълния, светлик, лазур, синджир, хрътка, шепна, гълча, гълчава, мълком, сегиз-тогиз, чорбаджия, чучур, чемшир, чардак, стряха, софра, лавица, долап, миндер, фъртуна, виелица, лапавица, жарава, палат, злочест, сълзици, росица, ветрец, пряпорец, бранители, сетнини, апостол, зандан, ятаган, погибел и прочия?  За да \"обясни\", че стомната е глинен съд, черешовото топче  - оръдие от черешово дърво (Ах, какво откритие!), дядо Иван - Русия (Ти да видиш!), газената ламбица - нек`ва лампа; че тозчас, завчас и тутакси означава веднага (Беден български език! Три думи за едно и също!), че пазвата е място между гърдите и облеклото, а кандилцето  - малка маслена лампа, която служи за осветление или за църковни ритуали. И колчем нейде из романа зажуми и затрепка кандилце и захване да хвърля загадъчни сенки, неизменно следва туй безконечно описание. Същото е със стрехите, чардаците, урвите и т.н. Ха чети! Ако пък някоя мома примре от вседушевно вълнение, тя хич не е примряла, ами е стресирана! Обръщението мари (Мари, дъще! Мари, моми!) гложди деликатния слух на г-жата, та е списала следующата препоръка - \"в днешно време вместо \"мари\" бихме казали \"дами, приятелки\". Ех, дами, к`во знайте вий! В същото време най-внезапно воденицата е станала мелница, беят - кмет, конакът - турско кметство, потурите - шалвари, а пандуринът, тоя прост селски стражар - бодигард. И тъй, на кмета ще казваме \"бей\", на кметицата - \"беювица\" или \"бейка\", а на полицая - \"заптие\". Имаме си и жив пример - един пандурин, който отнапреж стана заптие, после бей, а днес - падишах с целия антураж башибозуци.   Когато чорбаджи Марко пита притворно (щото мисли като как да отърве Соколов от кауша), а именно - \"Кога ще дойде беят на конака?\", следва \"превод\"  - \"Кога кметът ще пристигне на работното си място?\"… Йес!  Когато се появяват башибозуци, за \"преводачката\" те са просто турски войници на коне. Толкоз. Мило, любезно и политкоректно. Отпосле (под зловредното влияние на Вазов, очевидно) г-жата е прозряла някои работи и башибозуците вече са жестоки и свирепи.    Обяснението за Св. Седмочисленици е покъртително - \"събирателно название на 7 светци, създатели и разпространители на глаголицата и кирилицата\". И кои са тия седмината, прочее?! Да не би случайно да са светите Кирил, Методий, Климент, Наум, Сава, Горазд и Ангеларий? Знае ли човек?  Ако ти, неразумний читателю, си мислиш, че Васил Левски е йеродякон Игнатий, то си в дълбоко заблуждение. Дякон е само прозвище, нещо като прякор на Апостола, не духовен сан! А пък \"Апостолството е пропаганда и организация на националноосвободителната борба на територията на поробена България\". Как тъй поробена!? Оня ден г-жа \"преводачката\" хортуваше за османско присъствие!  Ама що ли придирям, след като император Траян бил Троян и затуй градът Троян носи неговото име (то добре, че не иде от Троянския кон!). Пък древният  Филипи, който е между Драма и Кавала и гдето през 42 г. пр.н.е. Октавиан Август и Марк Антоний сразяват Брут и Касий, не е никакъв Филипи, а Филипополис, сиреч Пловдив! И се чудя аз кой сега е моят роден град - Филипи или Филипополис? Ама то за чудене мегдан няма! Филипи ще да е! Туй си е сензация в историческата наука! В тая грандиозна битка участват общо 200 000 души (36 легиона), а т`ва Плутарх, т`ва Светоний рупат репи и нищо не подозират!       А сега, о, любезни мои, четете и сравнявайте!  \"Преводът\", както вече се догадихте, е в курсив: - \"Пийте бре, маскари!\" (\"Пийте бре, палавници!\") - \"Гочо, иди отвори севлевия (направения от кипарисово дърво) сандък и ми донеси кесията с минцовете (с австрийските златни монети)\" - \"Анко Разпопчето се стряпаше (се спъваше) от срам, колчем (когато, щом) срещнеше човек в панталони от черно сукно (в европейски панталони от черен мек вълнен плат)\" - \"Ревеш като бурия!\" (\"Ревеш като тромпет!\") - \"Докторът малко го беше еня\" (\"На доктора не му пукаше\") - \"Той беше от реда на ония родолюбци, жъдни ревнители (яростни привърженици) на новото умствено движение (на стремежа към образование)\" - \"Между другите крясъци чуваше се и дръгливият (грубият, дрезгав) глас на пандурина (въоръжения пазач, бодигард)\" - \"Вържи попа да е мирно селото\" (\"Отстрани лидера и групата ще се разпадне\". -  \"Господа, тук се пръскат революционни идеи против държавата на негово величество султана!\" (\"тук се разпространяват идеи за коренна промяна на империята\") - \"Тъкмо кога наша Лала дигна трапезата и прочия (и така нататък), аз зачух крамолическа пропаганда у вас (аз дочух гръмко говорене, сякаш се карате у вас), бай Марко... Защо беше тая пропаганда (тая караница, викове), рекох си умствено (рекох си наум)...\"  - \"Булка Цанковица шеташе около гощавката\" (\"беше заета с приготвянето и сервирането на ястията\") -  \"Косата му, която изхвъркаше, мазна и несресана отзади, изпод кирливия му фес\" (\"Косата, която се подаваше отзад от мръсната му шапка, мазна и несресана\") - \"Топът се цъфна, а джепането си изхрачи само на няколко разкрача далеч\" (\"Топът се спука, а взривното вещество изхвърча само на няколко крачки напред\") - \"Подир два часа мъчен вървеж из урвести и диви места\" (\"След два часа трудно ходене по стръмни места\") - \"Върла отиваше пътеката\" (\"Трудна за изкачване беше пътеката\") - \"Родолюбивите излияния се спотаиха\" (\"Хората спряха да правят патриотични изявления\") - \"Огнянов остана самси\" (\"Огнянов остана сам\") - \"Ламбицата жумеше\" (\"Малка лампа светеше\") - \"Влажна и зелена усойка, из която къркаше малка баричка\" (\"Тъмна горичка, из която ромолеше малко поточе\") - \"Никой птичи глас, никое цвъртение\" (\"Не се чуваха песните на птиците\") - \"Турските потери\" (\"Групи въоръжени лица, които преследват някого\") - \"Турци, набучени и нащръхнали с оръжия\" (\"Турци, въоръжени до зъби\") - \"Ордата мръдна пак. Зурните и тъпаните гръмнаха\" (\"Ордата отново потегли. Турската музика засвири\"). И така - 300 и кусур страници! И 6000 думи, изрази, идиоми, пословици и поговорки  - посечени! Тъй Н.Ст. реновира Вазов. То е като да туриш PVC дограма на възрожденска къща, да плеснеш тапети върху стенописите черковни, да лиснеш асфалт връз калдъръма и да нацвъкаш пл. \"Св. Неделя\" с огромни светещи пластмасови гъби!  \"Краставо заптие!\", вика Бойчо Огнянов, обладан от езика на омразата. \"Обикновен турски полицай\", санкционира го г-жата и смърцафърцва го политкоректно.  \"Дядо Иван, дядо Иван!\", вика Мичо Бейзадето. \"Русия! Русия!\", превежда г-жата, да не би някой да не знае. \"Руссиян! Руссиян!\", тъй Мунчо нарича Огнянов. \"Руснак! Руснак!\", дудне г-жата.  \"Ждъ кажа на Руссиана и вас да заколи!\", вика Мунчо. \"Ще кажа на руснака и вас да заколи!\", примъква се г-жата. Утре някой тъй ще ъпгрейдва и реновира \"Под игото\", та Бойчо Огнянов ще се окаже избягал пандизчия, руснак, убил двама турски полицаи; Рада - тъпа даскалица, лузърка отсекъде; въстаниците - хейтъри; Мунчо - трол; башибозуците - мнооо яки килъри!; а българите - сган русороби в алкохолно опияние. Героите няма да разговарят - те ще си чатят, няма да бродят по моравата - те ще сърфират. \"Пиянството на един народ\" ще се нарича \"За вредата от масовия алкохолизъм по време на Възраждането\", а самият роман - или \"500 години рахатлък\", или \"Под метафората\".  Не се шегувам. Нищо не идва на празно място. Помните ли какъв душесмут разтресе елитарния паноптикум, когато българите избраха \"Под игото\" за свой любим роман? Каква блъвня блъвнаха пренаскърбените и озлочестени елитарници!  \"Посредствен роман без литературни качества\"; \"най-тъпата, най-елементарната, най-примитивната, отвратителна българска книга\", \"неповторим боклук\", \"доктринерен и банален\", \"тотален провал\", \"патриотарско клише\", \"националистически идиом\", \"предизвиква антагонистични настроения\", \"възбужда етническа омраза\"; роман, който - внимание! - \"е прекалено български, архаично български, овехтял, спарен, неразбираем за децата ни, написан на един мъртъв език\"... И присъда произнесоха: \"Добрата библиотека е онази библиотека, в която няма нито една книга от Вазов. Дори в тази библиотека да няма никаква друга книга\"... 30 години продължава тая война срещу \"Под игото\", срещу Вазов, срещу Възраждането, срещу Освобождението и срещу българската история изобщо! Ято мудрословеснейши патки - социолози, политолози, антрополози, философи, литератори, журналисти, историци Божем - поучават българския народ, туй \"създание жалко, примитивно и стереотипизирано\", че турското робството е \"500-годишен рахатлък\", \"наивна приказка\", \"метафора\", че Априлското въстание е \"селска свада\", Баташкото клане - \"мит\", че Русия не е освободител, а поробител, че Освобождението е робство, а робството - свобода; че тъпият народ се е вкопчил в \"Под игото\", щото си обича робството, поради своето \"мозъчно слабоумие, цивилизационна недоразвитост, предразсъдъчно съзнание и естетска недостатъчност\"! Обаче тоя народ, тоя \"зомбиран мазохистичен роб\", помни. \"Паметта е пагубна!\", изсъска една  дама. \"На децата Вазов не им трябва! Стига им да знаят английски и компютри!\", постанови мастит обитател на елитарния кьошк.  И г-жа Н.Ст. мисли тъй, щото децата били говорели на английски. Ако туй е големият зор, първото издание на \"Под игото\" е на английски, не на български - романът е публикуван в Лондон през 1893 г. от могъщото издателство Heinemann's International Library. Преводач - проф. Уилям Морфил, автор на първата българска граматика на английски и преподавател по български и руски в Оксфорд. В граматиката проф. Морфил включва откъси от \"Под игото\", стихотворението на Вазов \"Де е България?\", Български народни песни на братя Миладинови, спомените на Ив. Е. Гешов за турските зандани... В тая граматика вилнеят еничари и башибозуци, там са Бойчо и Рада, хайдутите и въстаниците, и Русия е там... Тъй студентите в Оксфорд учат български език, българска литература и българска история... Да не се отклонявам.  Г-жа \"преводачката\" е над тия неща. Надскочила е тя своите вещи наставници, тия вечни кириакстефчовци, тия мазни слуги на Империята (все едно коя), тия сладкогласни възпевачи на чуждия интерес (все едно чий), които вменяват на българския народ собственото си лакейство, ненавиждат неговия неистов порив към свобода и познание, и се отвращават от душата българска, архаична им се види някак, вехта, спарена, мъртва!  Г-жата знае, че нейното деяние е кощунствено. Каза го по БНТ тъй сопнато и троснато, та си представих хаджи Ровоама. Знае г-жата, че светотатства. Обаче си има мисия. Спасителна. Народ ще спасява. И залага своето красно име. Като предателя Рачко Пръдлето, дето \"за едната чест живее и за едното красно име\".  И как изглежда тая спасителна мисия? Ето как:  \"Трябва ли да се отреже част, за да се запази цялото? Трябва ли да се отреже крайник, за да се запази живота на човека? Трябва ли да се наруши сакралността на този текст (\"Под игото\" - б.а.), за да може информацията от него да стигне до днешните и идните поколения? Нашият отговор е \"Да\".\" (БНТ, сутрешен блок, 5.12.2019) Това е то, любезни братя и сестри! \"Под игото\" е гангренясал крак, който, бидейки сакрален, е още по-зловреден, защото трови и застрашава живота на народа телом и духом, поради което трябва да бъде безмилостно и немедленно ампутиран! В името на днешните и бъдни поколения!     Какво е това? Профанация? Фалшификат? Покушение? Не! Ампутация! На словото, на историята, на паметта. За да бъдем безпаметни, безисторични, безсъзнателни, безсловесни, бездуховни. Неодушевени политкоректни твари, един генно модифициран евроатлантически добитък, че да ни водят и карат. За това става дума.             ", "date": "2019.12.10", "title": "Ампутацията на \"Под игото\""}
{"url": "https://duma.bg/vulkan-izrigna-v-nova-zelandiya-n205101", "text": "Най-малко 5-има души загинаха, до 20 са ранени, а има и изчезнали след изригването на вулкан до брега на остров в Нова Зеландия, предаде Ройтерс. Двадесет и трима души, някои от които туристи от круизен кораб, са били спасени от Белия остров след изригването на вулкана около 14,11 часа местно време. В района е имало около 50-ина души при изригването. Властите се опасяват, че броят на жертвите може да се увеличи заради хората в неизвестност. Те посочиха, че в момента е много опасно да се извършват спасителни операции на острова. Към момента няма данни за пострадали български граждани при изригването на вулкана.", "date": "2019.12.10", "title": "Вулкан изригна  в Нова Зеландия"}
{"url": "https://duma.bg/redyat-mach-na-kobrata-s-dzhoshua-v-london-prez-mart-n205078", "text": "Кубрат Пулев може да се бие със световния шампион Антъни Джошуа още през март в Англия. Британецът проведе последните си два мача извън Острова и иска със следващата си изява да зарадва родните фенове. Вече има яснота и за арената на голямото събитие - това най-вероятно ще е новият 60-хиляден стадион на Тотнъм. \"Би било мегаизживяване. Цяла година се бия извън родината и ще е хубаво да си поема глътка въздух. Всеки път, когато играя на родна земя, побеждавам. Искам да изляза за защита на световните си титли на родна територия. Ще бъде по-добре да се бия с британец, но ако няма такъв шанс, ще следвам правилата за официалните претенденти\", заяви Джошуа пред в. \"Сън\".  Пулев е задължителен претендент за титлата на IBF и е пръв на опашката. \"Идеално, готов съм за такъв мач. Не е за вярване. Няма по-сигурно нещо. Мачът си дойде. С кого ще е, ще се реши през следващите месеци. Бъдещ мач с Джошуа зависи и от самия него. Ако случайно не иска, може да оваканти титлата и тогава ще играя със следващия в ранглистата. Срещу когото и да се изправя, не се притеснявам\", заяви Пулев.  \"Пулев е претендентът на IBF, а Александър Усик (Укр) е на WBO. Ще имаме разговори с двете организации, за да се разберем кой ще е първи съперник на Джошуа. След това по Коледа започваме да работим за следващия мач на Антъни\", сподели мениджърът му Еди Хърн.", "date": "2019.12.10", "title": "Редят мач на Кобрата   с Джошуа в Лондон през март"}
{"url": "https://duma.bg/balgariya-otstapva-v-klasatsiyata-za-choveshko-razvitie-n205110", "text": "България заема 52 място с резултат 0,812 в списъка от 189 държави по Индекс на човешко развитие (Human Development Index). Това се казва в Доклада за развитие на човечеството за 2019 г., изготвен от Програмата за развитие на ООН (ПРООН) и характеризиращ човешкото развитие в света. Страната отстъпва с едно място спрямо миналогодишната класация. Сегашната позиция на България е в края на първата група държави с \"много високо ниво на човешко развитие\". От 1990 г. насам, откакто ООН изследва индекса за човешко развитие, страната ни е изпадала до 59 място през 2015 г. Сред балканските държави по този показател отново ни изпреварват Словения (24), Кипър (31), Гърция (32) и Хърватия (46), а веднага след нас са Черна гора и Румъния, докато Турция е 59-та. Тези три държави също влизат в групата с много високо ниво на човешко развитие. Сърбия е на 63 място с показател 0,799. За поредна година с най-висок индекс на човешко развитие е Норвегия (0,954), следвана от Швейцария (0,946), Ирландия (0,943), Германия и Хонконг (по 0,939). Докладът за развитие на човечеството е независим отчет на Програмата за развитие на ООН, изготвен от водещи световни учени и експерти в областта на развитието и сътрудничеството. Докладът използва данни от Статистическия институт към ЮНЕСКО, базиран на информация от националните статистически институти за предходната година. Индексът проследява сбор от показатели, по които се измерва качеството на живот, като се използват коефициенти, базирани на три основни критерия - прогнозна продължителност на живот, ниво на грамотност на населението и жизнен стандарт.", "date": "2019.12.10", "title": "България отстъпва в класацията за човешко развитие"}
{"url": "https://duma.bg/antani-ivanov-sedmi-v-evropa-n205079", "text": "Антъни Иванов завърши седми в Европа в коронната си дисциплина 200 м бътерфлай. На шампионата в Глазгоу на малък басейн 20-годишният българин фиксира 1:52,96 мин. в големия финал. Резултатът му е по-слаб от националния му рекорд от 1:51,81 мин., но търновецът натрупа умора, след като плува в 5 дисциплини, а най-важната от тях бе в последния ден. Повторение на националния му рекорд го правеше пети. Нашият обаче записа Голям шлем от финали - на Световно и Европейско първенство на двата басейна. В Глазгоу титлата в дисциплината заслужи Андреас Вазайос (Гър) с 1:50,23 мин., пред Рамон Кленц (Гер) 1:51,51, Джеймс Гай (Вбр) 1:51,73 и др.", "date": "2019.12.10", "title": " Антъни Иванов седми в Европа"}
{"url": "https://duma.bg/tsska-1948-bez-predpochitaniya-v-zhrebiya-za-kupata-n205081", "text": "Назначеният наскоро старши треньор Йордан Юруков заяви, че ЦСКА 1948 няма предпочитания в жребия за 1/4-финалите за Купата на България. Столичани, които ще зимуват втори във Втора лига, изхвърлиха елитния Берое на 1/8-финалите след 4:3, а днес ще разберат следващия си съперник. \"Казах и след победата в Стара Загора, че нямам претенции - който се падне, ние сме длъжни да се изправим, да премерим сили и да видим докъде сме стигнали. Дали сега ще приемем някои от водещите елитни отбори или на по-късен етап, няма значение\", заяви в Актуално студио \"Дерби\" 36-годишният наставник. Той се завърна в клуба, след като бе начело на юношите на Лудогорец до 17 г., а преди това помощник на Валентин Илиев при \"червените\". \"Във Втора лига се играе малко по-твърдо, по-директно, накъсва се играта, което за мен е нормално. Но има някои места в България, на които публиката е по-темпераментна, дава по-различна визия на мача. Ако не си си стъпил на краката от психологическа гледна точка, много лесно се губи актив. Излизаме всеки мач за победа, времето ще покаже дали ще заслужим промоция. Не всичко е на всяка цена\", заяви роденият в Разлог бивш халф. И допълни, че клубът му ще продължи да залага изцяло на българи, като през зимната пауза ще се търси подсилване по всички постове. Раздяла с водещи футболисти като Андон Гущеров и Денислав Александров не се планира. От тима обаче изненадващо бяха изгонени капитанът Богомил Дяков, бившият младежки национал Чавдар Ивайлов, Емил Михайлов, Николай Христов и Стивън Кирилов.", "date": "2019.12.10", "title": "ЦСКА 1948 без предпочитания в жребия за купата"}
{"url": "https://duma.bg/muzikata-na-avstriya-izpalnyava-sofiya-kvartet-n205089", "text": "Потопени в духа на Коледа, днес, 10 декември, от 19 ч. в камерна зала \"България\" ще се насладим на \"Музиката на Австрия\". София квартет е подготвил програма с творби на Веберн - Langsamer Satz, Моцарт - Струнен квартет 10 Beruhmten String Quartets, и Шуберт - Струнен квартет оп. 29 \"Розамунда\". Музикантите ще направят премиера на \"Романс\", специално написаната за София квартет пиеса от един от най-талантливите ни композитори - Ангел Заберски. Дрескодът за публиката е в цвета на златото, а след концерта посолството на Австрия кани на по питие.", "date": "2019.12.10", "title": "\"Музиката на Австрия\" изпълнява София квартет"}
{"url": "https://duma.bg/botev-pd-chaka-darzhavata-da-postroi-stadiona-n205082", "text": "Ботев Пд окончателно се отказа да строи стадиона си и ще разчита държавата да го направи. Собственикът на клуба Георги Самуилов обяви, че това е начинът да бъде решен проблемът и призова за помирение с феновете. Те протестират от доста време, защото смятат, че са излъгани. В края на август Самуилов, премиерът Борисов и тогавашният шеф на БФС Боби Михайлов направиха втора първа копка на ст. \"Христо Ботев\", като обещанията бяха арената да бъде завършена до пролетта на 2021 г. Но този етап не е пипнато нищо, поради което Борисов обяви, че държавата може да го построи, но трябва да се развали концесията и стадионът да остане общински. \"Това е най-доброто действие и най-сигурният начин клубът да се върне в своя дом - \"Колежа\", съобразно закона. Решението е изцяло в полза преди всичко на Ботев Пд и феновете. То е далновидно и по отношение на развитието на футбола в града и като цяло за българския спорт. Благодаря на футболистите и екипа, които стоят зад отбора и показват добри резултати напоследък. Всички те знаят колко важна е подкрепата от трибуните и какъв допълнителен стимул за по-добро представяне ни носи\", обяви Самуилов. Феновете на Локо Пд пък призоваха парите да бъдат инвестирани в ст. \"Пловдив\", който тъне в разруха. \"Този стадион е на всички пловдивчани и би могъл да се ползва от клубовете в града ни, нещо, което би било прекрасна реклама за вас и за добрите ви намерения за града, към който имате \"особено чувство\", по ваши думи. Вместо това ще дадете милиони за частен проект, затънал в мъгла и дългове. С какво този клуб е повече, от който и да било друг в Пловдив и изобщо в България, че държавата и ние, данъкоплатците, да дадем няколко десетки милиона, за да се строи този стадион? Защо сте толкова щедър и отзивчив към просията на стотина лумпени, излезли да искат нов стадион, само защото смятат, че някой им е длъжен? Ние, данъкоплатците, вече веднъж платихме за изграждането на модерната им тренировъчна база в кв. \"Коматево\", а сега ни грози опасността да плащаме от нашите пари и за нов стадион\", обявиха организираните фенове на Локо в писмо до Борисов.", "date": "2019.12.10", "title": "Ботев Пд чака държавата да построи стадиона"}
{"url": "https://duma.bg/stoycho-stoev-ochakva-truden-mach-sreshtu-ferentsvarosh-n205080", "text": "Бившият наставник на Лудогорец Стойчо Стоев очаква труден мач за \"орлите\" срещу Ференцварош в последния кръг от Група Н на Лига Европа. \"Орлите\" се нуждаят от равенство у дома в четвъртък, за да опазят от унгарците второто място. \"От този мач зависи класирането на двата отбора. Съвсем различна ще бъде мотивацията на самите играчи. Различно ще изглеждат и футболистите на Ференцварош. Едно излизане от групите на Лига Европа, ще е добре за Лудогорец, но и за българския футбол. Това би спомогнало за едно по-добро лице и за родния футбол. Ще бъде труден мач, но се надявам Лудогорец да успее срещу Ференцварош. Все още е трудно на Левски и на ЦСКА да бъдат на нивото на Лудогорец, което е нормално. В Лудогорец се взимат скъпи футболисти, там винаги се взимат играчи, за които се дават пари, както и високи заплати”, заяви 57-годишният разградчанин, който водеше и \"сините\". Стоев бе освободен от Лудогорец след 0:0 със Славия у дома в VII кръг на шампионата, а преди това стана шампион начело на \"орлите\" през 2018/19 и през 2013/14 г. \"Локомотив Пд играе постоянно, но трудно ще измести Лудогорец от върха в шампионата. Със сигурност този отбор има възможности и потенциал да обърка сметките на Левски или ЦСКА. Битката за мястото в топ 6 ще е доста интересна. Другите две места ще бъдат заети от някои от следващите отбори - Черно море, Берое, Ботев Пд, Славия или Арда. Като бивш треньор на Арда мога да кажа, че в Кърджали работят доста сериозно, имат цели, които следват и затова ще дойдат и резултатите им. За тях няма да е фатално, ако не са сред първите шест отбора този сезон\", допълни специалистът.", "date": "2019.12.10", "title": " Стойчо Стоев очаква труден мач срещу Ференцварош"}
{"url": "https://duma.bg/kolko-chasa-da-spim-za-po-dalag-zhivot-n205084", "text": "Изследователски екип от университета на Колорадо в Боулдър установи колко часа трябва да спим, за да удължим живота си. За да се анализира качеството на съня, в рамките на 7 години били проследени медицински данни на 461 хиляди души, които никога не са имали проблеми със сърцето. Оказало се, че за участниците, които спали по-малко от 6 часа в денонощието, вероятността от сърдечен пристъп по време на изследването е с 20% по-голяма, отколкото за прекаралите в леглото 6-9 часа в денонощието. У спалите над 9 часа сърдечните проблеми пък били с 34 на сто по-чести. Оптималният сън намалява този риск у генетично предразположените хора с 18%. Колкото по-голямо е отклонението от нормалното ниво на съня, толкова по-висок е рискът от сърдечен пристъп, твърдят експерти. За хората, спали 5 часа в денонощието, рискът от сърдечен пристъп бил с 52% по-голям, отколкото за прекаралите в леглото 7-8 часа. За спалите 10 часа вероятността била два пъти по-голяма. Недоспиването може да окаже въздействие върху епителната тъкан по вътрешните стени на артериите, да допринесе за възпаления в костния мозък и да доведе до неправилен избор на хранителен режим. Дори при голяма физическа активност и отказване от цигарите рискът от сърдечен пристъп е висок, ако сънят е кратък или прекалено дълъг, пише още сайтът MedicalXpress.", "date": "2019.12.10", "title": " Колко часа да спим за по-дълъг живот?"}
{"url": "https://duma.bg/yuzhnoafrikanka-stana-mis-vselena-2019-n205085", "text": "Носителката на титлата \"Мис Южна Африка\" спечели короната на конкурса \"Мис Вселена 2019\", състоял се в неделя вечер в Атланта, САЩ, предадоха Франс прес и ТАСС. 26-годишната Зозибини Тунзи пребори в оспорвана конкуренция представителките на Пуерто Рико и Мексико. Тъмнокожата красавица, която се бори против насилието срещу жените, бе горещо аплодирана при заключителната си реч (нов елемент в конкурса). В нея тя заяви, че иска да направи всичко възможно да насърчи младите момичета да вярват в себе си. В конкурса участваха над 90 кандидатки, които  се надяваха да се сдобият с 68-ата титла \"Мис Вселена\", наследявайки короната от миналогодишната носителка - филипинката Катриона Грей.", "date": "2019.12.10", "title": "Южноафриканка стана \"Мис Вселена 2019\""}
{"url": "https://duma.bg/naglost-do-dupka-n205097", "text": "\"Правителството от лятото на 2018 г. е започнало нов проект за пълно обхващане на оборотите във всички сфери на икономиката. Този проект е по-известен като \"дебат по Наредба 18\". Тъй рече финансовият министър Владислав Горанов. Изказването му е, меко казано, неадекватно, защото той представя ситуацията, както му е угодно и в пълен разрез с фактите. Явно Горанов за пореден път разчита  бизнесът и обществото да страдат от много къса памет. Или проявява наглост. В наредба 18 за отчитането на оборотите от касовите апарати бяха заложени нови изисквания преди близо две години, и то тихомълком. Даже се оказа, че промяната й дойде като гръм от ясно небе дори на шефката на бюджетната комисия Менда Стоянова от ГЕРБ. Преди това нямаше абсолютно никакъв дебат, нито оценка за въздействието й - нещо, което властта традиционно си спестява. А огромните инвестиции, които се изискват от бизнеса, провокираха не дебат, а писъци на пожар. Защото заради нарушителите наказват изрядните. И така от началото на 2018-а досега в тази наредба бяха направени поредица от промени, като сроковете и изискванията бяха неколкократно изменяни. Сега Горанов говори за \"едно неравно състезание\" между държавата и тези, които искали да избегнат плащанията. Впрочем, преди две години, точно преди промяната, властта призна за фискални загуби от над 300 млн. лв. и укриване на обороти от над 1 млрд. лв. годишно. Но ако има пробив и изтичат огромни суми от хазната, кой е виновен? Който яде баницата, или който му я дава? Сигурността на системата на НАП и контролът са работа на приходната агенция. Бизнесът реве, че не е готов за новите изисквания, въпросът е готова ли е НАП, щото още помним оня срив в сървърите на агенцията, която преди това се похвали с отлични тестове. Остава да разберем ще съберат ли данъчните обещаните 500 млн. лв. повече приходи. Или това е нереално.", "date": "2019.12.10", "title": "Наглост до дупка"}
{"url": "https://duma.bg/ot-20-do-250-evro-struvat-biletite-za-evroviziya-2020-n205086", "text": "Билетите за \"Евровизия 2020\" ще се продават от 12 декември от официалния сайт на организаторите (tickets.songfestival.nl) и ще струват от 20 до 250 евро. Освен за двата полуфинала ( 12 и 14 май) и големия финал (16 май), които ще се излъчат на живо от над 50 международни телевизии, ще може да се купят и пропуски за още 6 предварителни генерални репетиции. Най-скъпи са билетите за големия финал - цели 250 евро. Най-евтините пропуски за шоуто на 16 май струват 90 евро. Цените на пасовете за всички репетиции са значително по-ниски, като се предлагат и за 20 евро. Част от билетите за конкурса ще бъдат предоставени безплатно на жители на Ротердам с ниски доходи. За тази цел организаторите са отделили 500 места за финала и 1000 за всеки от двата полуфинала. Бяха обявени и имената на водещите, които ще се грижат за доброто настроение на зрителите по време на песенната надпревара. Това са Едсилия Ромбли, Шантал Янцен и Ян Смит. И трите конкурсни вечери ще бъдат излъчени на живо по БНТ1 от 22 ч.", "date": "2019.12.10", "title": "От 20 до 250 евро струват билетите за \"Евровизия 2020\""}
{"url": "https://duma.bg/turtsiya-varna-na-frantsiya-dzhihadisti-n205100", "text": "Турските власти депортираха 11 френски граждани, които са членове на терористичната групировка ИДИЛ, съобщи турското министерство на вътрешните работи. По-рано през ноември турското министерство обяви, че ще започне депортирането на бойци от ИД до родните им страни. От Турция бяха депортирани граждани на САЩ, Германия, Великобритания и Австралия. Броят на бойците на терористичната групировка, които Турция депортира, достигна 71 души. Франция има между 400 и 500 свои граждани в контролираната от кюрдите Северна Сирия. Тя отказва да си върне обратно от Сирия пълнолетни членове на ИД и иска да сключи споразумение с Ирак те да бъдат съдени там.", "date": "2019.12.10", "title": " Турция върна на  Франция джихадисти"}
{"url": "https://duma.bg/britantsite-pak-sa-v-zadanena-ulitsa-n205120", "text": "Този виц, който обикаля мрежата през последните дни, разсмива цял свят. Всъщност светът вече три години се смее на британците, които се опитват да напуснат Евросъюза, но все нещо не им се получава. Лондон дори насрочи предсрочни общи избори на 12-и с надежда да намери изход от задънената улица. Шансът страната да се измъкне от капана, в който сама се натика, изглежда обаче почти нулев. Интригата на 12-и всъщност не е дали ще спечелят торите или лейбъристите. Съдейки по анкетите консерваторите на Джонсън лидират убедително пред лейбъристите на Корбин. По-важното обаче е дали партията на Джонсън ще успее да спечели мнозинство. За истински триумф те трябва да се преборят за повече от половината мандати в 650-местния парламент. Ако торите преобладават в парламента, те ще могат да ратифицират споразумението за напускане на ЕС и най-накрая формално да осъществят т.нар. Брекзит на 31 януари или дори по-рано. Ако обаче така и не спечелят мнозинство, вероятно ще бъдем свидетели на нови отсрочки, нови избори или дори нов референдум за членство в Евросъюза. Друг въпрос е, че т. нар. официално напускане на 31-и е само първата, и то малка, крачка към истинския развод с Евросъюза. След това предстоят дълги и тежки преговори за същинското \"разделяне\". Джонсън, разбира се, предпочита да пропуска този \"малък детайл\" в разговорите си с електората. Всъщност двете най-големи партии упорито избягват темата в предизборните си кампании и започнаха да представят напускането на ЕС като второстепенен, не толкова важен проблем. Лидерът на лейбъристите Джереми Корбин набляга на обещанията \"да трансформира Великобритания\", да \"възстанови\" обществените услуги и да удари \"данъчните мошеници, хитрите земевладелци, лошите босове и големите замърсители\". Борис Джонсън пък обещава да построи още десетки болници, да наеме хиляди нови лекари и медицински сестри. Вероятно по този начин премиерът се опитва да успокои британците, наплашени от слуховете, че торите се гласят да продадат националната здравна система на алчните американци. Джонсън освен това измисли и как да спре нежеланите мигранти - чрез три вида работни визи.  Колкото и да избягват темата за Брекзита, няма съмнения, че именно отношенията с ЕС вълнуват британците най-много. Запитани коя е основната тема, която ще окаже влияние за кого да гласувате, 29% от анкетираните посочват Брекзит, 17% - здравеопазването, 7% - партийния лидер, 5% - икономиката, 3% - социалната помощ, 3% - екологията, и 2% - образованието. И какво предлагат партиите? Брекзит на всяка цена - тази цел преследваше Борис Джонсън още от деня, в който пое премиерския пост. Джонсън иска да изведе Великобритания от Европейския съюз - каквато и да е цената за това. Лейбъристите пък обещават, ако спечелят изборите, да започнат нови преговори с ЕС и да постигнат ново споразумение за напускане, след което да насрочат нов референдум с въпроса: \"Приемате ли напускане според това споразумение или искате Британия да остане член на ЕС?\". По-голямата част от лейбъристите не крият, че на такъв референдум биха агитирали за оставане в Евросъюза. Третата сила - либералдемократите - са пределно ясни: да се отмени Брекзит незабавно. Те са единствената голяма британска партия, която настоява за такава отмяна. Шотландската национална партия, която управлява в Шотландия, също е против напускането на ЕС и заедно с това е готова регионът да напусне Обединеното кралство. Партията обаче действа и издига кандидати само в Шотландия, затова таванът й е 59 мандата. На противоположни позиции е Партията на Брекзита. Тя бе създадена от главния евроскептик на Великобритания Найджъл Фараж, посветил целия си политически живот на изтеглянето на страната от ЕС. Партията му е на четвърто място в проучванията преди изборите, но малко вероятно е тя да успее да спечели дори и един мандат. Вярно е, че консерваторите водят в обществените нагласи, но през последните години социологическите проучвания неведнъж са допускали и сериозни грешки. Като цяло британската избирателна система, която е чисто мажоритарна, прави прогнозите много трудни. А едно договаряне между лейбъристите и либералите в определени избиратели райони може допълнително да затрудни предвижданията. Ясно е едно - мъглата над Албиона все още е много гъста.", "date": "2019.12.10", "title": "Британците пак са  в задънена улица"}
{"url": "https://duma.bg/sotsialdemokratsiya-20-n205114", "text": "След дълги години в ролята на \"втора цигулка\" в големите коалиции на Ангела Меркел, германските социалдемократи решиха, че е време да променят посоката, в която се движи партията. А тя никак не е добра - Германската социалдемократическа партия (ГСДП) уверено върви към пълна маргинализация. На последните парламентарни избори през 2017 г. тя постигна най-ниския си резултат през последните 85 години, а в момента общественото доверие към нея варира около 14%, което й отрежда трето място (по петите й е и \"Алтернатива за Германия\", така че третото място може да стане и четвърто). На последните регионални избори в провинция Тюрингия ГСДП постигна незавидния резултат от 8% и очевидно се намира в тежка екзистенциална криза. Подкрепата за правителствата на Меркел отдавна е критикувана, но винаги досега ръководството на партията успяваше да се наложи над критиците. Плачевните резултати обаче принудиха фигури като Мартин Шулц и Зигмар Габриел - които дълго време бяха символ на ГСДП - да се оттеглят. Опитът партията да бъде водена от Андреа Налес претърпя неуспех, тъй като тя не можа да се наложи като лидер нито вътре в самата организация, нито сред електората. В същото време на сцената излезе председателят на младежката организация на социалдемократите Кевин Кюнерт - един от най-яростните критици на модела \"голяма коалиция\", в който ГСДП играе поддържаща роля. Неговата последователна опозиция срещу съглашателството с десния ХДС на Меркел му печелеше все повече привърженици, а в партията се оформи ясно изразено ляво крило, което не бе съгласно ГСДП да губи повече от идентичността си в услуга на големия политически враг. Така се стигна до битката за председателския пост, която се превърна и в битка на две различни визии за бъдещето на ГСДП. На финала останаха две двойки - сегашният финансов министър при Меркел Олаф Шолц, заедно с Клара Гейвиц, и Норберт Валтер-Борянс/Саския Ескен. Като член на кабинета Шолц твърдо защитаваше позицията, че ГСДП трябва да продължи да управлява заедно с ХДС, докато Борянс/Саскен бяха скептични - освен ако коалиционният договор не претърпи сериозни изменения и не направи отчетлив \"ляв\" завой. Членовете на ГСДП имаха възможност пряко да изберат новите лидери на партията и те решиха това да бъдат Борянс/Саскен. Официалният им избор се случи в петък на партийната конференция в Берлин, но преди това за тях гласува 54% от членската маса на ГСДП.  Норберт Валтер-Борянс е на 67 години, син на дърводелец и доктор по икономика и е бивш финансов министър (2010-2017) в правителството на провинция Северен Рейн-Вестфален. Печели популярност с твърдата си политика спрямо укриването на данъци. По негова инициатива регионалното правителство на богатата германска провинция на няколко пъти купува дискове с данни за швейцарски сметки на германски граждани, които се използват за данъчни измами. В резултат на действията на Валтер-Борянс в хазната на Северен Рейн-Вестфален влизат над 7 милиарда евро \"пропуснати\" данъци. Саския Ескен е на 58 години, ИТ специалист. Тя е един от основните експерти на ГСДП по отношение на дигиталната политика. През годината многократно призоваваше за предоговаряне на условията на коалицията, сега изглежда позицията й е възприета от мнозинството в партията.  Един от зам.-председателите на партията пък стана именно гореспоменатият Кюнерт, което затвърди позициите на лявото крило. Всъщност по-точно е да се каже \"новата стара\" ГСДП. Защото новите политики, които партийната конференция одобри, са на практика завръщане към добрата стара социалдемокрация, изоставена по времето на Герхард Шрьодер в полза на по-центристки (т.е. по-десни) политики. Историята показа, че това не е добър вариант за левите партии почти никъде и закономерно наблюдаваме преоткриване на лявото във времената на безконтролен неолиберализъм. Именно това беше и един от аргументите на Валтер-Борянс в битката за лидерския пост - ГСДП трябва да излезе от неолибералната пустиня, в която се озова като коалиционен партньор на Меркел.  През уикенда в Берлин социалдемократите гласуваха искания към коалицията, каквито не бяхме чували от доста години. На първо място ГСДП иска да бъде отменен моделът \"Харц-4\" в социалните дейности, който поставя редица условия за получаване на социална помощ, а в същото време налага и тежки наказания при евентуални \"провинения\" на социално слабите. Реформата \"Харц-4\" бе въведена именно от Шрьодер и е показателно за новия курс в партията, че именно ГСДП настоява за отмяната на тази мярка. Неслучайно \"Зюддойче Цайтунг\" нарече това \"със стара роза в новите времена\".  Социалдемократите ще настояват и за по-продължителни обезщетения за безработица (на вниманието на българските политици - в някои случаи те могат да достигат и до 36 месеца), с което показват, че ще се борят за засилена социална държава. Друго искане е да се въведе минимална почасова ставка от 12 евро и за целта се предвижда специален закон, който да бъде приет през следващата година. ГСДП ще настоява още детските надбавки да бъдат \"заковани\" на минимум 250 евро независимо от доходите на родителите, а в семействата с по-малко средства тази сума може да стигне до 478 евро на месец. От партията са против по-нататъшно увеличение на пенсионната възраст и настояват за \"стабилизиране\" на пенсиите.  В по-широк план ГСДП смята да преговаря за отпадане на лимита за поемане на нов дълг, така че да се позволят повече инвестиции в инфраструктура и социални дейности - една от ахилесовите пети на настоящото управление. Социалдемократите смятат още да въведат данък \"богатство\" - всеки, който има над 2 милиона евро, ще трябва да плаща между 1 и 2% данък върху тези средства. Относно един от най-наболелите проблеми в германското общество - ръста на наемите - ГСДП смята да предложи замразяване на наемите за период от 5 години в най-оживените имотни пазари в страната. Повишаването на наемите ще може да става само в рамките на официалните проценти инфлация, а който не се съобразява с тази регулация, ще търпи санкции. ГСДП ще иска и по-амбициозни мерки за борба с климатичните промени. Дали тези предложения ще залегнат в коалиционния договор с ХДС? Малко вероятно. Наследничката на Меркел Анегрет Крамп-Каренбауер вече отхвърли възможността за преговори. Но това почти сигурно означава разпадане на коалицията. На теория е възможно Меркел да продължи да управлява с правителство на малцинството, но на практика е по-вероятно да се стигне до оставка и нови избори.  Настоящата ситуация е много лоша за ГСДП и при евентуални избори партията ще понесе тежки загуби. Но новата програма на партията би могла да й спечели избиратели - или да върне онези, които през годините се отдръпнаха.  Отвън Германия може да изглежда като общество за пример, но под лъскавата повърхност тлеят немалко проблеми. Особено отчетливо се усеща напоследък недоволството на източногерманците, които 29 години след обединението със Запада още се усещат като граждани втора категория. За това време бившата ГДР беше третирана повече като поле за плячкосване (вкл. и чрез експлоатация на работна ръка), отколкото като равноправен член на федералната република. Необходимите инвестиции така и не идваха, а сега и голяма част от мините ще трябва да затворят заради борбата с климатичните промени. Освен по оста Изток-Запад, напрежение и неравенство се вижда и в категорията \"богат-беден\". Въпреки прогресивната данъчна система Германия е на едно от първите места по неравенство в доходите между различните социални групи. Както навсякъде при неолиберализма, богатите стават много по-богати, докато бедните и средната класа в най-добрия случай остават на същото ниво. Всички тези фактори показват, че в Германия място за лява политика има и че ГСДП е направила правилния избор с отказа си повече да играе в играта на неолибералите.", "date": "2019.12.10", "title": "Социалдемокрация 2.0"}
{"url": "https://duma.bg/otstraniha-rusiya-ot-sporta-za-4-godini-n205083", "text": "Световната антидопингова агенция (УАДА) изхвърли Русия от международни състезания за 4 години. Санкцията важи за Олимпиадите в Токио 2020 и Пекин 2022. Страната няма да има право да приема Световни първенства, а на руски държавни служители е забранено да посещават спортни мероприятия. Решението на Изпълнителния комитет на агенцията е очаквано и е свързано с последните заключения от допинг скандала, който започна още през 2015 г. Тогава УАДА откри мащабна схема за допинг, подкрепяна от държавата. Впоследствие Русия беше извадена от Олимпиадата в Рио 2016. Две години по-късно правата на руснаците бяха възстановени, но от Москва трябваше да изпълнят някои условия. Най-важното беше Русия да предостави данните от Руската антидопингова агенция (РУСАДА). С известно закъснение това стана факт, но по-късно се установи, че получената информация е манипулирана. И поради тази причина беше наложено новото тежко наказание. Сега Русия няма да може да използва знамето, химна и да се изписва името й на Олимпиади. Спортистите обаче ще могат да участват под неутралния флаг на МОК, но само ако докажат, че са чисти от допинг. \"РУСАДА може да обжалва решението в Арбитражния спортен съд в Лозана. Наложените санкции обаче са резултат от признанията на РУСАДА за проблема\", коментира спортният юрист Артьом Пацев. \"Настоявах за пълна дисквалификация. Това е най-големият скандал в световния спорт. Бих предложила на Русия да се извини за цялата болка, която причиняваше на спортистите и феновете. Не съм доволна от взетото решение, но това е всичко, което можем засега\", обяви вицепрезидентът на УАДА Линда Хелеланд (Нор). На този етап руският футбол няма да е толкова засегнат, като \"Сборная\" ще участва на Евро 2020, а Санкт Петербург ще приеме 4 мача. За Мондиал 2022 в Катар обаче вероятно забраната ще важи. ", "date": "2019.12.10", "title": "Отстраниха Русия от спорта за 4 години"}
{"url": "https://duma.bg/lichna-istoriya-se-prevarna-v-hit-s-poslanie-n205087", "text": "Личната история на поп изпълнителя Тихомир Митов се превърна в песен с послание. Талантът е изоставен веднага след раждането си,  а след това осиновен. Въпреки трудностите, пред които го изправя животът, не се отказва. Младият певец и квартет \"Славей\" (на Надка Караджова) представиха преди няколко дни композицията \"Аз съм тук\" по музика и аранжимент на Алекс Кипров, текст - Цвети Милева. Вече е готов и клипът към парчето, чийто режисьор е Веселин Георгиев. За мен това не е просто песен, а история - моята история. С времето тя се превърна в кауза. Няколко години бях оставил песента на заден план и сега най-накрая дойде и нейното време. Не спирам да получавам писма от хора с подобна съдба, които искат да споделят своята история и да заявят \"Аз съм тук\". Извън комерсиалното, но в дълбоко емоционалното пространство, тази песен е направена с много любов и старание. Зад нея стои по-голяма кампания, която тепърва смятам да реализирам. Осиновяването е тема, за която обществото не харесва да се говори, но трябва. Много хора, осиновители и осиновени минават през емоционални трудности и трябва да знаят, че не са сами. Затова беше създаден проектът \"Аз съм тук\". За да бъде чут и никога да не замлъква гласът на осиновените в България, сподели Тихомир Митов.", "date": "2019.12.10", "title": "Лична история се превърна в хит с послание"}
{"url": "https://duma.bg/partiyni-izpitaniya-pri-sasedite-n205119", "text": "Някои експерти у нас неотдавна припомниха старото правило, че хаос при съседи е пагубен за България. Ставаше дума за Турция във връзка със събитията в Северна Сирия, когато Анкара започна третата си военна операция, наречена \"Извор на мира\", в страната на Асад. Тези дни обаче турските медии, заети предимно с резултатите от проведената среща на НАТО в Лондон и срещите на президента Ердоган там, отделят място, макар и не особено впечатляващо, на протичащи политически процеси вътре в страната. Процеси, които са пряко свързани не само със състоянието на икономиката, но и са в основата на партийни изпитания, водещи до промяна във вътрешнополитическата обстановка. Ако отчетеният през ноември индекс на потребителските цени е нараснал с 0,38%, а годишната инфлация от 8,55% е станала 10,56%, това е знак, че несигурността в турската икономика не е отминал етап. Но информациите, че основните партии в Турция са изправени пред вътрешни сътресения, е сигнал, че зад фасадата на \"Турция над всичко\" клокочат нови процеси. Процеси, които някои по-смели турски наблюдатели определят като \"тези, които подготвиха идването на Ердоган на власт, сега на мястото на управляващата ПСР (Партия на справедливостта и развитието), която видно губи доверието на народа, подготвят нови играчи\". Вече е известно, че бившият премиер проф. Давутоолу с около 100 основатели на негова нова партия скоро ще обяви създаването на партия, чието име по всяко вероятност ще бъде \"Бизим парти\" т.е. \"Нашата партия\". Както казват турски коментатори \"започна обратното броене на новата партия на Давутоолу\". Плановете са експремиерът да обяви своята партия преди тази на Али Бабаджан, който също организира обявяване, заедно с експрезидента Абдуллах Гюл, на нова партия. Давутоолу е провел заседание на брега на езерото Абант (край магистралата Истанбул-Анкара), където сред основателите е и Нихал Олчок, съпруга на Ерол Олчок, който от 2001 г. до 2016 г. е правил всички рекламни кампании на ПСР. Сред основателите са бивши депутати от ПСР като Селчук Йоздаа, Айхан Сефер Юзтюн, Ферамуз Юзтюн, Абдуллах Бахчъ и бившия министър на транспорта Феридун Белгин, баджанак на зам.-председателя на ПСР Мехмет Йозхасеки. Логото на новата партия е фигура на слънце. До 11 декември се очаква да е готов уставът на партията и в своя офис в Бейсукент Давутоолу да обяви на специална пресконференция създаването на своята партия. Има информации, че 25 вилаетски председатели са определени. В това отношение тактиката на Давутоолу е различна. Той участва в конференции на вилаетско ниво, т.е. из районите и при него политиката се предвижда да се води не от центъра към вилаетите, а обратно - от вилаетите към центъра. Любопитното е, че някои от известните имена сред учредителите на партията на Давутоолу се виждат и сред привържениците на Али Бабаджан. Старото правило за двойна игра явно е в действие. А това дава основание за изводи като \"тестото още много вода има да поеме\". Но цялата дейност е насочена преди всичко към външни измерения т.е. намаляване влиянието на управляващата ПСР. В това отношение най-същественият фактор определено е икономиката и нейното състояния през последните години, което е далеч от нивото на първите години от управлението на ПСР. Що се отнася до партията на Али Бабаджан, също един от учредителите на ПСР и бивш министър в правителства на Ердоган, и Абдуллах Гюл, експрезидент на Турция, там ролите на двамата са ясно разграничени. С политиците разговаря Гюл, а с бизнес средите - Бабаджан. С чуждите политици, пишат в Анкара, дебатира Гюл, докато Бабаджан е в контакт с международните финансови кръгове. Споменаването обаче, че разговорите се водят на тайни места в Истанбул, обикновено в затворен комплекс, говори, че има страх от нежелани намеси. Известно е, че Гюл е разговарял с 55 нови/стари депутати и са се разбрали относно политиката към кюрдите, особено болезнен въпрос за Анкара. Смята се, че има договорка за започване на нов процес на отваряне към това 20-милионно малцинство. Но има отдръпване от заявена съпричастност от редица политици, защото са налице проблеми с управляващите от ПСР. Там не гледат безучастно на организационната дейност за учредяване на нови партии, които привличат членове на ПСР. Все пак не може да се отрече, че екипът Бабаджан/Гюл разчита на контакти зад граница. Явно отново се търси външна подкрепа. А Бабаджан не е случаен политик в Турция. Той 8 пъти е участвал в срещи на Билдерберг, от 2003 г. до 2013 г. Разбира се, че това не може да става без знание и разрешение на Ердоган. Но като се знае кои участват в заседанията на групата Билдерберг, какви теми се обсъждат и как няма нито един поканен 2 пъти на заседания да не заема високи управленчески позиции, тогава няма съмнение какви са връзките и възможностите на Бабаджан. Без, разбира се, да се акцентира той какво е говорил, какви сведения е давал и какви препоръки е получавал при срещите си с билдербергите. Но на този етап мъглата около неговата партия е достатъчно гъста. Трудно е да се дадат категорични прогнози за стратегии, политики, идеи, освен, разбира се, че целта е преди всичко управлението на ПСР да бъде сменено. Като първо се постигне намаляване влиянието й сред турското общество. На този фон случващите се напоследък неразбории в основната опозиционна  НРП (народно-републиканска партия), кемалисти, дават основание за извод, че целите за обединение на \"всички срещу Ердоган\" трудно ще бъдат постигнати. Поне на този етап. Размяната на нелицеприятни реплики между Мухарем Индже, кандидат за президент на изборите през юни от името на НРП, и ген. секретар на НРП, Калъчдароолу, всяват смут сред партийните редици. Един коментар на Рахми Туран взриви кемалистите. Информацията, че Индже се бил срещал с Ердоган, който му бил обещал подкрепа, защото \"ти трябва да станеш ген. секретар на НРП\", се опровергава от самия Индже. Преобладават мнения, че това е фалшива новина. Въпросът е кой и защо го прави. В същото време Калъчдароолу на икономически форум в Малтепе, Истанбул, поставя въпроса за нова конституция и определя стратегия за постигане на тази цел. Описва \"стълбовете\", които ще залегнат в новата конституция, а именно разделение на властите, демокрацията да работи във всички органи, независимост на следствието, свободно изразяване на мнения, избраниците да изпълняват действия, за които са избрани, да не се назначават само собствени избраници на управленчески позиции и т.н. Калъчдароолу обявява, че се започва процес за подготовка за нова конституция и то с участието на всички страни. От своя страна пък, опозиционната прокюрдска ДПН (Демократична партия на народите) на заседание на парламентарната си група в Меджлиса (парламента) поставя въпроса за предсрочни избори. Известно е, че срещу ДПН управляващите в Анкара проведоха редица репресивни мерки. Задържани бяха около 350 членове, освободени са избраните от народа кметове от редиците на ДПН и на тяхно място са назначени избрани от ПСР. Видно е, че във вътрешен план ситуацията в Турция е напрегната. Да се говори за хаос е повече от пресилено, но протичат процеси, които сигурно се следят с лупа и отвън, и вътре в самата страна. Най-вече от Ердоган, защото става въпрос за неговото управление. Е, няма да е добре, ако София пропуска тези процеси. На познатия принцип \"като гори при съседа, огънят може да премине оградата\".  ", "date": "2019.12.10", "title": "Партийни изпитания при съседите"}
{"url": "https://duma.bg/na-tridneven-koleden-bazar-kanyat-uchenitsi-n205088", "text": "Възпитаници на Националната финансово-стопанска гимназия в София организират традиционен коледен базар, който ще се проведе 17, 18, 19 декември (от 8,30 до 17,30 ч.) в червената сграда с кула (жк \"Лозенец\", ул. \"Розова долина\" 1). Освен това учениците от екип \"Вдъхновителите\" инициират кауза за събиране на дрешки, учебници и книги в гимназията, които ще бъдат дарени на два приюта. Благотворителният базар се провежда в продължение на 4 години по случай Рождество Христово. В подготовката му се включват ученици и учители от цялата гимназия, като всеки участва в екипа, където може да допринесе най-много. В процеса на работа се формират различни групи, някои от които се занимават с изработка на картини за коледната изложба, а други поемат отговорност за цялостната организация. Мисията на тези прояви е да мотивираме и сплотяваме както съучениците и преподавателите си, така и всички наши родители, съмишленици и партньори, сподели за ДУМА Аделина Андонова, част от екипа \"Вдъхновителите\". И добави, че тази година желанието да правят добрини започна да излиза от стените и пределите на гимназията, а мечтите на децата станаха по-големи, но също така реалистични и постижими. Коледният базар не е просто продажба на храна. За нас той е сплотеност, работа в екип, ангажиране на всички ученици, преподаватели и съмишленици. Базарът е трепет, топлина и желание да сме по-добри, да сме едно цяло. С The Last Christmas искаме да стигнем до колкото се може повече хора, независимо от сферата, в която се развиват, и да им покажем, че ако са достатъчно мотивирани и сплотени, могат да направят невъзможното възможно. За нас тази година е най-сантиментална и изпълнена с най-много надежда. Ще бъде сбъдната мечта, ако повярвате в нашата инициатива да помогнем на докосналите се до базара ни хора да бъдат по-усмихнати, позитивни и вярващи! - разкри още в писмо до ДУМА Аделина Андонова.", "date": "2019.12.10", "title": " На тридневен коледен базар канят ученици"}
