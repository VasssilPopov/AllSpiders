{"url": "https://duma.bg/bozhidar-andreev-s-poredna-pobeda-v-bundesligata-n204193", "text": "Божидар Андреев продължава триумфалния си рейд тази година. През уикенда той бе с най-съществен точков принос за победата на неговия отбор КСВ „Дурлах“ над „Родинг“ в първа германска Бундеслига. С лично тегло 79 кг Андреев изхвърли 155 кг и изтласка 191 кг. Крайният резултат от мача между двата клуба е 823,7 : 811,1 т. в полза на „Дурлах“, който вече е шести в класирането на немската Бундеслига, лидер е „Германия“ (Обригхайм). Това е поредният успех на Божидар Андреев, който през тази година стана европейски шампион за мъже с 3 европейски рекорда за мъже в Батуми в кат. 73 кг през април, европейски шампион до 23 г. с 3 европейски рекорда за младежи в Букурещ в кат. 81 кг през октомври, спечели бронз на световното първенство за мъже с 3 европейски рекорда за мъже в Патая (Тайланд) в кат. 73 кг през септември и грабна златото на олимпийския квалификационен турнир в памет на Наим Сюлейманоглу в Газиантеп в кат. 81 кг миналата седмица.", "date": "2019.11.25", "title": "Божидар Андреев с поредна победа в Бундеслигата"}
{"url": "https://duma.bg/avtobusnite-prevozvachi-gotvyat-protest-n204163", "text": "Автобусните превозвачи готвят протест заради неизпълнени обещания от държавата и въвеждането на тол таксите, съобщи пред \"Нова телевизия\" Магдалена Милтенова от Конфедерация на автобусните превозвачи. Плановете са на 12 декември да започнат символични протести, а спиране на линии да има на 13 януари. Във връзка с размера на тол таксите Милтенова каза, че това е поредният проблем, който превозвачите ще добавят към към действията си. \"Основният такъв е, че през месец февруари на среща при премиера бяха поети ангажименти за законодателни промени, борба с нелегалния превоз, субсидиите за малките населени места. 10 месеца по-късно нито един от тези проблеми не е решен\", каза тя.  Милтенова посочи, че автобусните превозвачи имат и проблем с автогаровото обслужване и предупреди, че ако те не бъдат извадени от тол системата, ще има фалити на автобусни фирми. \"За последните години от 3000 такива, около 1500 са фалирали. \"Протестът е неотложен. Ние така или иначе ще спрем. Дали ще спрем на 13 януари, за да осигурим превоз на гражданите, или няколко месеца след това, защото ще сме фалирали. Резултатът ще е един и същи. Транспорт няма да има\", коментира тя. Според предложените за обществено обсъждане разчети за размера на тол таксите, автобусите над 12 тона ще плащат между 5 и 9 стотинки на километър, а тези, които са под това тегло - между 4 и 8 стотинки в зависимост от екокатегорията. В момента с винетките автобусните превозвачи плащат между 1 и 1,5 стотинки за километър пробег. \"Предлаганото увеличение е в тежест и за бранша, и за потребителите на услугата. Ние няма как да предоговаряме условията по договорите и обществените поръчки, така че при всички случаи автобусите трябва да останат извън тол системата. Това няма да бъде прецедент, това е европейска практика\", коментира Милтенова. Според разчетите на правителството при тези такси услугите на превозвачите ще поскъпнат със 7%. \"Притесненията на автобусните превозвачи са важни за нас. В момента сме в режим на обществени консултации\", обясни проф. Олег Асенов от УС на Агенция \"Пътна инфраструктура\". Той каза, че се надява да се намери решение, приемливо и за двете страни.", "date": "2019.11.25", "title": "Автобусните превозвачи готвят протест "}
{"url": "https://duma.bg/sportat-po-televiziyata-dnes-n204191", "text": "17.30 Ботев Пд - Етър 22.00 Астън Вила - Нюкасъл 21.45 СПАЛ - Дженоа 18.00 УНИКС - Зенит 18.30 ЦСКА М - Нижни Новгород", "date": "2019.11.25", "title": "Спортът по телевизията днес"}
{"url": "https://duma.bg/kmetat-na-sozopol-naredi-proverka-na-pristanishteto-v-chernomorets-n204166", "text": "Новият кмет на Созопол Тихомир Янакиев разпореди да се направи проверка на пристанището в Черноморец. Според него то е в отвратително състояние, въпреки че е построено през 2016 г. Янакиев е изискал справка за всички финансови операции, за да се провери как и защо са се изплащали пари и какви ремонтни дейности са се извършвали. \"Ще направим анализ и ще задвижим към компетентните институции да си кажат думата правилно ли е или не е разходването на средствата\", коментира Янакиев. Обследването на понтоните на пристанището показало, че няма нито един, който да стои водоравно и всичките са с крен от над 5 на сто. За ремонти обаче са платени няколко десетки хиляди лева. Портът още е в гаранция. За построяването му бяха изхарчени 10 млн. лв. от Оперативна програма за сектор \"Рибарство\" и това увеличи капацитета на лодките от 70 на 110. Лентата на новото рибарско пристанище преряза Бойко Борисов, който заяви, че парите са инвестирани за благоденствието на хората и рибарите в Черноморец. В началото на тази година обаче стана ясно, че заради новото пристанище са започнали необратими процеси, рушащи бреговата ивица на Черноморец. Жители направиха подписка заради състоянието на плажа и инфраструктурата на пристанището. Междувременно пясъчната дига на Централния плаж в старата част на Созопол бе почти премахната, а концесионерът \"Ауто Фактор\" е глобен с 6900 лв. За дигата се разбра от снимки в социалните мрежи, на които се вижда как багер взема пясък от брега на морето и го струпва по-навътре към плажа. Според концесионера това е единственият начин плажът да бъде запазен от бурните вълни през зимата. ", "date": "2019.11.25", "title": "Кметът на Созопол нареди проверка на пристанището в Черноморец"}
{"url": "https://duma.bg/vsyaka-godina-se-razhdat-mezhdu-1000-i-2000-po-malko-balgarcheta-n204167", "text": "В България всяка година се раждат между 1000 и 2000 бебета по-малко, съобщиха от НСИ. В периода между 2003 и 2008 г. е имало увеличение на ражданията заради икономическия растеж, заяви директорът на \"Демографска и социална статистика\" НСИ Магдалена Костова.   Данните на института показват, че у нас се раждат между 105 и 108 момчета на 100 момичета. Откакто се води статистика от 1880 г., винаги са се раждали повече момчета, отколкото момичета. През 2018 г. са се родили 32 346 момчета и 30 230 момичета. Независимо от това, че се забелязва намаляване на детската смъртност, България продължава да е една от страните с най-високи показатели в ЕС и единствено Румъния е по-зле от нас. Отчита се и седем години разлика в продължителността на живота при мъжете и жените, като България е една от страните, в които има най-големи разлики в преживяемостта между двата пола. Всяка година много млади хора продължават да напускат страната, като половината от тях са на възраст между 20 и 39 години. От 2012 до 2018 г. 66 000 души са излезли зад граница, като това прави близо по 15 000 годишно. Само през миналата година те са били 33 225.", "date": "2019.11.25", "title": " Всяка година се раждат между  1000 и 2000 по-малко българчета"}
{"url": "https://duma.bg/borisov-razchistva-kadrite-na-tsvetanov-n204168", "text": "Бойко Борисов започна обещаната чистка в партията си в структурите, които на последните местни избори се провалиха. Припомняме, че управляващите изгубиха балотажите за кмет в Благоевград, Русе, Ямбол и Видин, които освен това се смятаха за бастиони на бившия втори в ГЕРБ Цветан Цветанов.  Борисов е решил да започне чистката от Благоевград, стана ясно от решението на Изпълнителната комисия на партията. Новият областен координатор на ГЕРБ там е евродепутатът Андрей Новаков на мястото на близката на Цветанов депутатка Даниела Савеклиева, която ще е областен административен секретар. Рокади има и в структурата в Сандански, което също не е изненада. Досегашният общински ръководител и бивш кмет Кирил Котев е заменен със Стоян Стоев, както подсказа в нощта след изборите самият Борисов. \"Благодаря на Господа и на българския народ, че ми дадоха пак доверието си. След \"Апартаментгейт\" къщата на Манолев по Сандански, Камбитов, дето играе ръченица, как да спечелим\", каза тогава лидерът на ГЕРБ. В края на седмицата новото партийно ръководство в Благоевград ще бъде официално представено, съобщиха от пресцентъра на ГЕРБ.", "date": "2019.11.25", "title": "Борисов разчиства кадрите на Цветанов"}
{"url": "https://duma.bg/pencho-milkov-zavaril-dupka-v-byudzheta-ot-44-mln-lv-n204169", "text": "Кметът на Русе Пенчо Милков от БСП заварил дупка в бюджета от 4,4 млн. лв., обяви той в телевизионно интервю. Милков е разпоредил пълна проверка в общината, за да е наясно с наследството, което получава от предшественика си Пламен Стоилов от ГЕРБ.  \"Ще настоявам за вдигане на данъка върху автомобилите. Отдавнашна тенденция е румънците да си регистрират колите у нас, за да избягват високите налози в страната си. Заобикаляне на закона е да притежаваш 2000 автомобила. На един българин се регистрират стотици коли, които след това се карат в Румъния. Начисляват им се данъци, които не могат да бъдат събрани, защото нито един румънски гражданин няма да дойде да си го плати. Шофьорите на чужди автомобили не могат да бъдат глобени в България и те се възползват, за да нарушават брутално правилата на движение\", коментира Милков. \"Проблем са отчисленията в такса битови отпадъци. Тази година са внесени 3,5 млн. лв. До момента вече сме събрали 17 млн. лв.\", обяви кметът.    ", "date": "2019.11.25", "title": "Пенчо Милков заварил дупка в бюджета от 4,4 млн. лв."}
{"url": "https://duma.bg/vodnata-kriza-v-pernik-zapochnala-oshte-prez-yuli-n204170", "text": "Количеството на водата в яз. \"Студена\", който снабдява Перник и региона, е започнало да намалява още през юли. Това става ясно от отговор на Комисията за енергийно и водно регулиране (КЕВР) до омбудсмана Диана Ковачева, която е поискала информация във връзка с наложения воден режим. Според регулаторния орган още в периода юли-октомври се е наблюдавала трайна тенденция за намаление на наличния воден обем на язовира. Към края на октомври водоемът е бил на критично ниво от малко над 6,4 млн. куб. м при общ обем от над 25 млн. куб. м. Въпреки това режим бе наложен едва миналата седмица, а преди местните избори в края на октомври никой не говореше за предстоящата криза. ВиК в Перник е изпомпвало в нарушение по-голям обем вода от язовир \"Студена\", подчертават от КЕВР. Оттам информират, че за периода януари-октомври притокът е бил 11 908 млн. куб. м, а разходът за питейно-битово водоснабдяване - 16 577 млн. куб. м вода. Разрешеното от МОСВ количество за този период е 15 500 млн. куб. м вода, или дружеството е използвало 1 млн, куб м. повече. Пернишкото ВиК дружество, чийто началник Иван Витанов бе уволнен миналата седмица, е управлявано лошо, констатира КЕВР. Бизнеспланът му е одобрен от комисията, но не е изпълнен, по-ниско е и изпълнението на предвидените инвестиции. При планирани 441 хил. лв. за 2017 г. са инвестирани едва 243 хил. лв.   Припомняме, че съгласно Закона за водите за предоставянето на услугата водоснабдяване с питейна вода в населените места е отговорен министърът на регионалното развитие и благоустройството. Отговорност има и кметът на общината, защото ВиК мрежите са общинска собственост, както и областният управител, който е председател на Асоциацията на ВиК. В петък Бойко Борисов се срещна с новия кмет на града Станислав Владимиров от БСП и му обеща 2,7 млн. лв. за ремонт на пречиствателната станция. Премиерът призна, че бездействието на предишното управление на общината от ГЕРБ е довело до загуба на изборите и местният вот бе спечелен от БСП. В Перник се направиха на хитри и загубиха изборите, коментира Борисов. Той уточни, че бившата кметица Вяра Церовска не можела да защитава проектите си. Въпреки това тя бе подкрепена за втори мандат от ГЕРБ. Междувременно Окръжната прокуратура в Перник започна разследване за евентуално длъжностно престъпление, довело до водния режим. Това стана ясно след среща на кмета Владимиров с настоящия и бъдещия главен прокурор Сотир Цацаров и Иван Гешев. Тече и проверка на Районната прокуратура в града за нарушения при експлоатацията на язовира. Възложена е ревизия на МРРБ и МОСВ по отношение на язовир \"Студена\", свързана със собствеността, ползвателите, сключени договори за възлагане на управлението на язовира, издадени разрешителни за водовземане, режим на източване на водоема.", "date": "2019.11.25", "title": "Водната криза в Перник започнала още през юли"}
{"url": "https://duma.bg/izchezvane-n204173", "text": "Всяка година се раждат между 1000 и 2000  , отчита националната статистика. Отново се констатира всеизвестното: все по-малко деца, все повече трудови мигранти.  България се топи. До 30 години населението ни ще спадне с още една четвърт, а след 50 години страната ще бъде първа в света по депопулация. Изчезва ли България? Дали този въпрос ще огорчи за пореден път нашия твърде чувствителен премиер, или той, както си знае, ще удари по масата и ще каже нещо, което май вече е казвал: ако трябва и деца ще им направим.  Тенденцията всяка година показва спадане на раждаемостта в България с катастрофални темпове. За десетина години отчитаме тъжната статистика на нашето загробване като държава. През 2018 г. раждаемостта в България е с 26% под тази през предходната 2017 г. Числеността на населението намалява също с ускорени темпове - вече сме под 7 милиона. На всеки трима починали в България се ражда само по едно дете. През първите три месеца на 2019 г. са починали близо 29 хиляди души, а броят на новородените е едва 13 хиляди. Но премиерът ни май още не се е разстроил истински, пък и е сигурно, че не му пука. Иначе щеше ли да нехае за най-важното в държавата Му - децата и бъдещето на самата държава.  Демографията е сложна материя. Даже специалистите не я разгадават докрай, какво остава за хора, попаднали случайно на властови позиции и заети повече със своето и на партията си благополучие. Не че не се пишат доклади и национални стратегии, пишат се. Но се четат от ден до пладне, до гасенето на новите пожари на социалното поле. А те не са един и два и най-често стихват с обещанието за някой и друг милион за засегнатата страна. Които после я дойдат, я не. Мир да има.  А иначе проблемите на раждаемостта и въобще семейните политики, трябва да са насочени към подобряване на качеството на живот и достъпа на семействата до основни услуги като здравеопазване, образование, социална сфера и услуги, подкрепа при конфликти и трудности в семейството. Казано с други думи, кой ще ражда днес в България, когато няма работа и доходи за нормален живот, когато и малкото деца не получават грижа от държавата за живота си дори, без да споменаваме липсата на системи със социална, икономическа, здравна, образователна и пр. насоченост. Това е реалността, в която старите си отиват преди време, а младите бъдещи родители заминават в нормални държави, където раждат и отглеждат наследниците си. Оставащите тук хора линеят с нарастването на социалните неравенства и възпроизвеждането на бедността сред поколенията. Територия, в която данъците растат с дни; цените на стоките, на парното и тока не остават по-назад; където праведния го изкарват престъпник; бюрокрация и корупция притискат на всеки ъгъл, непоносимостта на управляващите към обикновения човек е видима с просто око, а наглостта и лицемерието им докарват ерозията във всекидневните отношения между хората.  Ще станем екорезерват, както беше казал някой? Еко, не знам, но резерват със сигурност...", "date": "2019.11.25", "title": "Изчезване"}
{"url": "https://duma.bg/signal-do-prokuraturata-za-sdelkata-s-tets-varna-n204164", "text": "Сигнал за съмнения за извършени престъпления при сделката за продажбата на ТЕЦ \"Варна\" от чешката ЧЕЗ на българската фирма \"Сигда\" е внесъл на 21 ноември в Софийската градска прокуратура членът на Сената на чешкия парламент Лукаш Вагенкнехт. Според него има съмнения за съзнателно сключване на неизгодна сделка, за безстопанственост, за избягване на данъци в големи размери и за престъпно използване на служебно положение, съобщиха в края на миналата седмица от Антикорупционния фонд. Неправителствената организация припомня, че същите съмнения около продажбата на въглищната централа на фирма без опит в енергетиката са били подадени и в чешката прокуратура. Подозренията в нередност се засилват от това, че месеци след продажбата фирмата \"Сигда\", която е на децата на бившия транспортен министър Данаил Папазов, минава под контрола на почетния лидер на ДПС Ахмед Доган. Според Вагенкнехт разглеждането на фактите по сделката от прокуратурата \"е в интерес на утвърждаване върховенството на правото и общите европейски ценности и е в интерес както на чешките, така и на българските граждани и данъкоплатци\", казва инж. Вагенкнехт в сигнала си. От Антикорупционния фонд припомнят, че от юни 2019 г. са сигнализирали различни институции за множество тревожни обстоятелства по казуса \"ТЕЦ Варна\", но към момента няма никакъв резултат. Неправителствената организация припомня сигнала си до Държавната агенция \"Национална сигурност\", Министерството на енергетиката и Комисията за енергийно и водно регулиране (КЕВР) от юни 2029 г. заради договора на Електроенергийния системен оператор\" с ТЕЦ \"Варна\" за осигуряване на студен резерв при положение, че е под съмнение техническата изправност на преминалата на природен газ мощност. Така се предпоставя и евентуална заплаха за енергийната сигурност, като част от националната сигурност на България, смятат от АКФ. Националната агенция за приходите пък бе алармирана заради подозрения за избягване на данъци при придобиването на ТЕЦ-а от \"Сигда\" и по-късно при продажбата на \"Сигда\" на почетния председател на ДПС Ахмед Доган. Приходната агенция започна проверка в началото на юли, която не откри данни за наличие на заплахи за националната сигурност на България. В отговор на КЕВР по искането на антикорупционния фонд за проверка на годността на енергийната мощност да изпълнява задълженията си по договорите за студен резерв, от енергийния регулатор посочват, че не извършват проверки на място на експлоатационната годност на съоръженията, а единствено следят параметрите на работа дистанционно и при незадоволителни параметри налага санкции. Такива санкции вече са били налагани на ТЕЦ \"Варна\", която за миналата година получи с 2 млн. лв. по-малко от договорените 27 млн. лв. На база данни от централата КЕВР отговаря на фонда, че тя разполага с три ремонтирани блока, като количествата за покривания от нея студен резерв могат да се осигурят и с два блока. Според регулатора дружеството е подсигурило безпроблемно изпълнение на договорите за студен резерв и няма условия за започване на процедура по отнемане или прекратяване на лиценза на работа на ТЕЦ-а.", "date": "2019.11.25", "title": " Сигнал до прокуратурата за сделката с \"ТЕЦ Варна\""}
{"url": "https://duma.bg/sasht-ni-prashta-eksperti-v-aets-belene-i-kozloduy-n204162", "text": "За развитие на сектора на ядрената енергетика САЩ ще изпрати екип от технически експерти на площадките на АЕЦ \"Белене\" и \"Козлодуй\". Това каза през миналата седмица посланикът на САЩ в България Херо Мустафа на среща с американския бизнес у нас. \"Нека направим България енергиен хъб, тъй като страната има потенциал да заеме водеща позиция в това начинание. Ние ще подпомогнем страната в това начинание, за да може да не разчитате само на един доставчик на газ\", каза Мустафа.  Енергетика и иновации - това са ключовите сектори за развитие на взаимоотношенията между България и САЩ. Върху тях се обединиха членовете на Американската търговска камара на срещата с Мустафа в София. Американските фирми предоставят инвестиции в размер на 2,5 млрд. долара в българската икономиката, създали са 30 хиляди работни места и Америка се нарежда сред шестте най-големи инвеститори в страната, допълни тя. Според Мустафа България трябва да направи сериозни стъпки във върховенството на закона и борбата с корупцията. А след три години страната може да стане най-атрактивната дестинация в региона за американските компании. Междувременно министър-председателят Бойко Борисов замина на официално посещение в САЩ, където се очаква днес да се срещне с президента на САЩ Доналд Тръмп. Очаква се Борисов и Тръмп да обсъдят стратегическото партньорство между двете страни и развитието на двустранното сътрудничество. Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация.", "date": "2019.11.25", "title": "САЩ ни праща експерти в АЕЦ \"Белене\" и \"Козлодуй\""}
{"url": "https://duma.bg/knsb-se-otkaza-ot-protesta-n204171", "text": "КНСБ се отказа от общата протестна демонстрация срещу идеята да не се плаща първия ден от болничния. Така на улицата ще излязат само членовете на КТ \"Подкрепа\". От КНСБ уверяват, че остават в протестна готовност и ще преценят какви действия да предприемат според ситуацията. Решението било взето след допитване до синдикалните структури в края на миналата седмица.  От \"Подкрепа\" обаче са категорични в решението си и ще изкарат недоволните на 27 ноември. Протестът ще се състои на пл. \"Александър Батенберг\" и ще бъде с наслов \"Болните работници не са престъпници\". След това протестиращите ще се отправят към сградата на Българската търговско-промишлена палата.  \"Ние твърдим, че първите 5 дни от болничния трябва да ги плати работодателят, а не НОИ\", заяви лидерът на \"Подкрепа\" Димитър Манолов.  От двата синдиката обявиха вчера, че започват работа във връзка с продължаващите спорове за плащането на първите три дни от болничните. Експертите им не са съгласни и с появяващите се нови и все по-обхватни предложения на работодателските организации, в които се засягат правата на работещите. Сформираната обща експертна работна група ще направи собствен анализ на информацията и данните по темата в НОИ, НАП и НЗОК. След това тя ще излезе със свои заключения и препоръки по достъпа до обезщетения, документацията и контрола за установяване истинността на настъпването на риска временна неработоспособност. Засега не е насрочено заседание на тристранката, на което да се обсъждат други идеи за ограничаване на фалшивите болнични. Лидерите на двата синдиката Пламен Димитров и Димитър Манолов нямат покана и от премиера. ДУМА припомня, че в края на миналата седмица и работодатели заплашиха да напуснат тристранката. ", "date": "2019.11.25", "title": "КНСБ се отказа от протеста"}
{"url": "https://duma.bg/blumbarg-bez-zaplata-ako-stane-prezident-n204151", "text": "Ако се кандидатира за президент на САЩ, Майкъл Блумбърг няма да приема политически дарения, а ако спечели, няма да взема заплата, заяви неговият високопоставен съветник Хауърд Улфсън, цитиран от Асошиейтед прес. \"Той не е приемал политическо дарение през живота си. Няма да започне сега\", заяви водещият съветник на милиардера. \"Той не може да бъде купен\", добави Улфсън в интервю. Блумбърг е смятан за един от десетте най-богати хора в света. Има всички признаци, че той планира да се включи в надпреварата за кандидат-президентската номинация на Демократическата партия на САЩ. През последните дни той създаде предизборен щаб и беше включен в първичните избори в най-малко три щата. Неговият екип е отделил над 30 милиона долара за телевизионни реклами. Богатството на Блумбърг вече стана централна тема, докато обществото очаква официалното обявяване на кандидатурата му. Всички средства за кампанията на милиардера ще дойдат от собствения му джоб. Колко е готов да плати Блумбърг? \"Колкото е необходимо, за да победи Доналд Тръмп\", заяви Улфсън.", "date": "2019.11.25", "title": "Блумбърг без заплата,  ако стане президент"}
{"url": "https://duma.bg/nad-300-plovdivchani-protestiraha-sreshtu-stroezh-v-rayon-yuzhen-n204165", "text": "Над 300 пловдивчани се събраха на протест срещу застрояването в район \"Южен\". Според тях не трябва да се позволява върху малкото останали зелени площи да се издигат нови жилищни сгради. Те настояват на мястото да бъдат направени детски и спортни площадки. Категорични са, че няма да допуснат започване на строителството. Теренът между булевардите \"Никола Вапцаров\" и \"Македония\" е частен и е бил подготвен за започване на строителство преди няколко дни, разказват недоволните. Те се опасяват, че разстоянието между сградите ще е малко. На митинга присъстваха и общински съветници, които изразиха съпричастност към живеещите в района и подчертаха, че са готови да създадат временна комисия в Общинския съвет, която да проучи казуса. Протестиращите предупредиха, че търсят възможности да отстояват правата си и в съда. ", "date": "2019.11.25", "title": "Над 300 пловдивчани протестираха срещу строеж в район \"Южен\""}
{"url": "https://duma.bg/torite-uvelichavat-predninata-si-n204152", "text": "Във Великобритания две нови проучвания на общественото мнение показват, че консерваторите на Борис Джонсън увеличават преднината си преди извънредните общи избори на 12 декември. Според анкета на \"Ъпиниум\" торите изпреварват лейбъристите. Това несъмнено е добра новина за консерваторите. Засега 47% от анкетираните застават зад торите, 28% зад лейбъристите, 12% подкрепят либералдемократите, а партията \"Брекзит\" е паднала до 3 на сто. Малко по-различна картина рисува анкетата на BMGResearch. В нея 41% подкрепят консерваторите, 28% са за лейбъристите, 18% за либералдемократите, 5% - за зелените и 3% за партията \"Брекзит\". Междувременно британският в. \"Сънди таймс\" съобщи, че числеността на британските сухопътни войски се очаква да бъде значително съкратена, а един от двата най-нови самолетоносача се планира да бъде даден под аренда на съюзници. Това било намерението на военното ръководство на кралството. Според информацията на изданието Лондон ще продължи да отделя за отбраната не по-малко от 2% от БВП, но ще намали армията си до 60-65 хил. души.", "date": "2019.11.25", "title": "Торите увеличават  преднината си"}
{"url": "https://duma.bg/zabranyavat-na-morales-da-uchastva-v-izborite-n204153", "text": "Временно изпълняващата длъжността президент на Боливия Янине Анес заяви, че ще откаже да ратифицира предложен от сенатори проектозакон за амнистия на бившия президент Ево Моралес, срещу който беше започнато разследване. \"Нашите принципи не подлежат на преговори. Заявяваме ясно, че всеки, който е извършвал престъпления и злоупотреби и се противопоставя на законите, няма да получи амнистия\", заяви временният президент Янине Анес. Тя встъпи в длъжност след оставката на Моралес, който е в изгнание в Мексико. Боливийският парламент одобри закон за провеждането на президентски и парламентарни избори, които да сложат край на нестабилността. Приетият закон забранява на бившия президент Моралес да участва в изборите.", "date": "2019.11.25", "title": "Забраняват на Моралес  да участва в изборите"}
{"url": "https://duma.bg/lavandulovoto-maslo-na-dobrudzha-zalezhava-n204160", "text": "Лавандуловото масло на Добруджа залежава. Цената на килограм от златната течност падна до 50–55 лв. През миналата стопанска година цената на килограм масло е скочила до 200–230 лв. и това е провокирало много хора да се втурнат към създаване на нови насаждения с лавандула, обяснява пред agri.bg земеделският производител Тодор Карагюлиев, който отглежда 400 дка с етерично-маслената култура. Според него това се е отразило върху тазгодишната цена, която се сринала няколко пъти и дори е падна до 50–55 лв. за кг.  По думите му в Добруджа вече има залежали количества лавандулово масло, което не е реализирано. Според него има дори от миналогодишната реколта, когато производителите я задържаха в очакване на още по-голям скок от предлаганите тогава 250 лв. за кг. В момента няма търсене на етеричното масло, твърди Карагюлиев.  Производителят казва, че е имало години, когато е добивал до 19–20 кг масло от дка. Това лято обаче то е било едва 6 кг от дка, оплаква се той. \"Добруджа се напълни с малки и големи предприятия за дестилиране на етерични масла. Трябва да бъдем разумни и да преценим доколко ефективно ще бъде едно такова съоръжение. Ако работи само месец, не си струва инвестицията\", убеден е земеделецът.", "date": "2019.11.25", "title": "Лавандуловото масло на Добруджа залежава"}
{"url": "https://duma.bg/tsenata-na-svinskoto-v-dupnitsa-stigna-15-lv-za-kilogram-n204157", "text": "Драстично високи са цените на свинското месо на пазара в Дупница заради африканската чума по свинете, обявяват фермери, цитирани от БНР. Цената на свинското на кооперативния пазар е направо непосилна - килограм сланина например е 8 лева, домашно приготвена спържа - 12 лева за 800 грама, а свинското месо е над 15 лева за килограм. Фермер от дупнишкото с. Дяково разказва, че е купил 3 прасета за гледане по около 30-килограмови всяко за по 320 лева едното. Вече ги е регистрирал каквото е изискването за гледане на прасета за угояване. Кюстендилският регион допреди седмица остана чист откъм африканска чума, но вече има два случая на положителна проба при убити диви свине. В района има около 2 хиляди домашни прасета, които ще бъдат заклани от стопаните им в 7-дневен срок, още повече, че и сезонът за клане на свинете вече е настъпил, бе обявено на последното извънредно заседание на областната епизоотична комисия, свикана от областния управител Виктор Янев.", "date": "2019.11.25", "title": " Цената на свинското в Дупница стигна 15 лв. за килограм"}
{"url": "https://duma.bg/vashington-chlenstvoto-na-ukrayna-ne-e-privlekatelno-za-nato-n204156", "text": "Членството на Украйна в НАТО не стои на дневен ред за организацията, защото страната е в конфликт с Русия, обяви президентският помощник по националната сигурност Роберт О'Брайън на форум за международната сигурност в Халифакс. Той заяви това в отговор на зададения въпрос дали не е дошло време Киев да бъде поканен в редиците на алианса, за да бъде защитен от \"руската агресия\". \"Не мисля, че за НАТО би било привлекателно да приеме Украйна и да влезе в пряк конфликт с Русия. Ние не искаме конфликт, война с Русия. НАТО е била създадена, за да не допусне такъв конфликт. Идеята за НАТО се състои в това да се предотвратява и спира войната с Русия\", посочи президентският съветник.  Наред с това О'Брайън потвърди позицията, че занапред САЩ продължат да подкрепят Киев в противопоставянето му срещу Москва.  Междувременно външният министър Сергей Лавров и зам.-държавният секретар Джон Съливан обсъдиха разрешаването на многобройните проблеми в руско-американските отношения на срещата им в Нагоя в рамките на форум на Г-20. \"Говорихме как да разрешим многобройните проблеми, натрупали се в нашите отношения\", каза Лавров в отговор на въпрос. По думите му двамата са потвърдили подкрепата на страните им за дейността на Г-20, която \"отговаря на интересите на всички и създава добра арена за постигането на общоприемливи договорености\".  \"Първият зам. държавен секретар Съливан потвърди пред Лавров, че подобряването на отношенията зависи от изпълнението на минските договорености от страна на Москва и отказа от усилията да се подкопаят нашите демократични процеси\". Това гласеше официалното съобщение на говорителката на Държавния департамент Морган Ортегус.  В съобщението се добавя, че двамата държавници са обсъдили \"широк кръг от регионални и двустранни въпроси, включително такива предизвикателства за международната сигурност като КНДР и Сирия\". Съливан и Лавров обсъдиха и сътрудничеството в борбата срещу тероризма и стратегическата сигурност. В близко време Съливан ще поеме поста посланик на САЩ в Русия.", "date": "2019.11.25", "title": "Вашингтон: Членството на Украйна  не е привлекателно за НАТО"}
{"url": "https://duma.bg/belgrad-drugi-izbirat-priyatelite-na-sofiya-n204154", "text": "Председателят на парламентарната комисия за Косово в Скупщината Милован Дрецун отправи ново скандално обвинение срещу България. След като бе заявил, че в Сърбия действа голяма мрежа от български разузнавачи, Дрецун добави, че българското военно аташе се занимава с неразрешени действия. Депутатът посочи, че действията на аташето са били свързани с разрешаването на политическия въпрос в южната част на страната, което било недопустимо. Дрецун добави още, че в \"близките дни ще имаме допълнителни данни за действията на разузнавателните служби от някои съседни държави на наша територия. Някои от съседните държави ще реагират много агресивно и нервно\".  Преди него отношение към скандала взе и военният министър Александър Вулин. Той заяви, че приятелите или неприятелите на България са избирани от други, вместо от българите, за разлика от Сърбия, която била независима държава. Външният ни министър Екатерина Захариева категорично осъди твърденията на Дрецун, че в Сърбия действа мрежа от български разузнавачи. Според нея такива твърдения \"по никакъв начин не отговарят на добрия дух, който съществува в отношенията между двете държави“. Тя се надява, че казаното от Дрецун е лична, а не официална позиция.", "date": "2019.11.25", "title": "Белград: Други избират  приятелите на София"}
{"url": "https://duma.bg/ek-proveryava-sdelkata-na-folksvagen-s-turtsiya-n204159", "text": "Европейската комисия е започнала щателна проверка на сделката, до която са стигнали германският автоконцерн \"Фолксваген\" и Турция за построяването на нов завод. Въпреки че германската фирма обяви, че засега замразява проекта си заради бойните действия на турската армия в Сирия, еврокомисарката по конкурентоспособността Маргрет Вестагер поиска детайли от Анкара за сключения договор. Предмет на проверката е най-вече обещаната от Турция държавна субсидия за построяването на завода в размер на 400 милиона евро - сума, която многократно надхвърля горната граница, допустима при държавни субсидии в страни от ЕС. Тъй като Турция има подписан договор за митнически съюз с ЕС, Вестагер ще провери дали този ангажимент не го нарушава. Анкара е била задължена да информира Брюксел за тази субсидия, но не го е сторила, предаде БНР. Митническият съюз на Турция с ЕС задължава Анкара да информира Брюксел за всички държавни подпомагания на сделки с фирми от общността. Въпроси в Брюксел събужда и обещанието на турската държава, че всяка година ще купува определен брой фолксвагени за администрацията си - тоест това би било втора държавна субсидия за завода. \"Фолксваген\" смята да инвестира 1 милиард евро в строежа на завод за коли, предназначени за източноевропейския пазар. Условията, които Турция е предложила, вероятно са ощетили други източноевропейски страни, които се бориха да привлекат завода, смята Брюксел.", "date": "2019.11.25", "title": " ЕК проверява сделката на \"Фолксваген\" с Турция"}
{"url": "https://duma.bg/sloveniya-arestuva-%E2%80%9Egranichari-dobrovoltsi%E2%80%9D-n204155", "text": "Словенските полицаи арестуваха група националисти, които са \"патрулирали\" границата с Хърватия в търсене на нелегални мигранти. Сред 41-те задържани са седем души с предмети, приличащи на оръжие, съобщи Словенската агенция по печата (САП). Групата е задържана в района на югоизточното село Планина в Подбочие. От нея са иззети документи и предмети, \"сходни с бойно оръжие\". Тези предмети са изпратени за експертиза, която трябва да установи тяхното предназначение. В зависимост от нейното становище ще бъде взето решение за предявяване на обвинение. Самите десни радикали твърдят, че са имали не истински оръжия, а само техни макети. Агенцията добавя още, че арестуваните са привърженици на бившия кандидат за президент Андрей Шишко, известен със своите националистически възгледи. Той нашумя в страната заради създаденото от него през септември 2018 г. \"доброволно обединение за самооотбрана\", наречено \"Гвардията на Щирия\". След публикуването на видеозаписи, на които десетки въоръжени млади хора в камуфлажна униформа маршируват в гората, Шишко бе арестуван от полицията и бе осъден на 6 месеца затвор заради опит за организирането на държавен преврат. След освобождаването му той заяви за намерението си да продължи дейността срещу нелегалната миграция в рамките на националното законодателство.  Междувременно италианската брегова охрана спаси 149 мигранти от бедстваща лодка близо до остров Лампедуза. Инцидентът се разиграл на миля от бреговете на острова. Скоро след пристигането на четирите спасителни катери 10-метровата лодка се преобърнала. От водата били извадени живи 149 души, които впоследствие са откарани на Лампедуза. Те обаче заявили, че при инцидента са изчезнали 20 души. Тяхното издирване се извършва от катери, самолет и вертолет на Италия.    По данни на властите през 2017 г. до бреговете на страната са достигнали по море 120 000 мигранти, през 2018 г. - 23 000, а до 22 ноември тази година броят им е 10 000. ", "date": "2019.11.25", "title": "Словения арестува „граничари доброволци”"}
{"url": "https://duma.bg/zabranata-chuzhdentsi-izvan-es-da-kupuvat-zemya-v-balgariya-ostavala-n204158", "text": "Забраната граждани извън Европейския съюз да могат да купуват земеделски земи в България остава в новия Закон за земеделските земи, съобщи пред бТВ министърът на земеделието Десислава Танева по повод информацията, че ще отпаднат ограниченията за покупка на земеделска земя у нас от чужденци. Изцяло новият закон обединява няколко сега действащи закони и беше публикуван за обществено обсъждане в началото на ноември. В законопроекта са заложени редица промени, свързани с купуването на земеделски земи, уедряването на собствеността, договорите за аренда, изплащането на рента от т.нар. \"бели петна\" и т.н. Предвижда се новият Закон за земеделските земи да влезе в сила от 1 октомври 2021 г., когато започва новата стопанска година.  В законопроекта е предвидено да отпадне ограничението за продажба на обработваеми площи на чужденци, граждани от Европейския съюз. Това се прави с цел да се избегне санкция от страна на Европейския съюз, тъй като противоречи на еврорегламентите, обясни Танева. Тя нарече тази промяна \"техническа редакция\", защото и сега това законово ограничение се заобикаля чрез регистрация на местно юридическо лице от европейски граждани. По този начин те купуват земеделски земи у нас и случаите са десетки. Забраната да купуват земя обаче остава за чужденци извън Европейския съюз, посочи Танева.", "date": "2019.11.25", "title": " Забраната чужденци извън ЕС да купуват земя в България оставала"}
{"url": "https://duma.bg/3-mlrd-lv-zagubila-haznata-ot-manipulirani-kasovi-aparati-n204161", "text": "Милиарди са загубите за бюджета през последните 10 години от манипулиране на софтуера за управление на продажбите в търговските обекти. Това обяви във Варна говорителят на Националната агенция по приходите Росен Бъчваров, цитиран от БНР. Експерти на НАП са разяснили на производители и ползватели на софтуер привеждането на дейността на търговците в съответствие с новата наредба за касовите апарати. \"Проблемът е, че софтуерът е използван както за улеснение на бизнеса, така и за неплащане на данъци. Това води до средногодишни загуби от порядъка на 300 млн. лв. за година в продължение на 10 години, което в общи линии е една сума от три милиарда за последните 10 години, която всъщност не е била получена от българското общество. Това, което НАП казва, е: време е софтуерът да спре да може да прави подобни манипулации и идеята е с възможно най-малка административна намеса това да се случи\", обясни Росен Бъчваров.", "date": "2019.11.25", "title": "3 млрд. лв. загубила хазната от манипулирани касови апарати"}
{"url": "https://duma.bg/putin-nacherta-tselite-pred-edinna-rusiya-n204150", "text": "Руският президент Владимир Путин изнесе реч пред 19-ия конгрес на \"Единна Русия\". Държавният глава очерта основните проблеми, пред които е изправена управляващата партия преди изборите за Държавна Дума през 2021 година. \"Моля ви да се съсредоточите върху постигането на видими резултати по всички национални проекти, така че хората да почувстват положителни промени в живота си\", посочи президентът на Русия. Путин заяви, че основната задача на партията, която е на власт, е не да управлява, а да служи на народа на Русия.", "date": "2019.11.25", "title": "Путин начерта целите  пред \"Единна Русия\""}
{"url": "https://duma.bg/denyat-na-hristiyanskoto-semeystvo-zapali-plamaka-na-duhovnostta-v-chitalishte-n204139", "text": "Денят на християнското семейство и православната младеж подаде ръка на духовността и творчеството в салона на НЧ \"Димчо Дебелянов-1960\". По традиция на тъкана покривка бяха подредени питка, свещ, китка здравец, менче и вино. Както всяка година на този ден, празничната проповед за Въведение Богородично на негово благоговенство отец Валентин Тупаров от \"Свето Възнесение Господне\" дари гостите с молебен за духовност, любов и добродетел. Пожела на семействата здраве и благоденствие, възпитание на децата в добро и справедливост. С китка здравец и светена вода отец Валентин благослови присъстващите за здраве и късмет. Денят на християнското семейство (Въведение Богородично) се чества през седми век от патриарх Терасий в Константинополската църква. Според светото писание на този ден тригодишната Мария е заведена от родителите си в Ерусалимския храм и отдадена в служение на Бога. На Въведение Богородично родителите водят децата на богослужение, за да ги възпитават в дух, вяра и любов. \"Читалището ни е пристан на добрите хора и на всеотдайните творци, на изключително талантливите деца и на техните родители. Днес семействата трябва да са сплотени, да се помъчат да видят забавните и влюбени неща на този свят. Да живеят в мир и любов\", каза водещата. Гости на празника бяха председателят на НЧ \"Димчо Дебелянов-1960\" доц. д-р Иван Митев, представители на настоятелството на читалището, зам.-председателят на Съюза на офицерите и сержантите от запаса и резерва, председател на Националната асоциация \"Сигурност\" полк. Чавдар Петров, който поздрави НЧ \"Д. Дебелянов-1960\" за дългогодишното творческо сътрудничество и съвместна работа. Скъпи гости бяха още поетът Георги Н. Киров, носител на първата национална награда \"Димчо Дебелянов\", почетният председател на \"Български гоблен\" Росица Бакалова, младият поет Антонио Дачовски, представители на обществеността, възпитаници на читалището, преподаватели. Музикалният педагог към НЧ \"Димчо Дебелянов-1960\" Марио Йоцов поздрави присъстващите с класически изпълнения на пиано и спечели много аплодисменти. Поетът Георги Киров рецитира стихотворения за патрона на читалището Димчо Дебелянов, сподели съкровени творчески спомени.  С много плам и желание за съвършенството в любовта бяха думите на поета Антонио Дачовски. Читалището получи неговата стихосбирка \"Любима моя\" и пожелание за творческа съвместна работа. Росица Бакалова дари всички с тематично календарче и сладкиш с късметче.  Поздравления за празника бяха получени от СБЖ, от СБП, от медии и институции. Пожеланията на всички бяха да имаме воля за българщината и отстояването на родните традиции.", "date": "2019.11.25", "title": "Денят на християнското семейство запали пламъка на духовността в читалище"}
{"url": "https://duma.bg/datata-n204141", "text": "МЕЖДУНАРОДЕН ДЕН ПРОТИВ НАСИЛИЕТО СРЕЩУ ЖЕНИТЕ. Обявен е с резолюция на ООН от 17 декември 1999 г. Различни организации отбелязват 25 ноември като ден срещу насилието още от 1981 г. Поводът е жестокото убийство през 1961 г. на трите сестри Мирабал, политически активистки в Доминиканската република, по заповед на местния диктатор Рафаел Трухильо (1930-1961). ПАТРОНЕН ПРАЗНИК НА СУ \"СВ. КЛИМЕНТ ОХРИДСКИ\". На заседание на 2 ноември 1902 г. Академичният съвет определя деня на св. Седмочисленици - 25 ноември, за празник на Висшето училище. В Правилника на университета от 1905 г. за пръв път е записан текстът, че 25 ноември става патронен празник. 1867 - АЛФРЕД НОБЕЛ ПАТЕНТОВА ДИНАМИТА. През 1866 г. смесва нитроглицерин с инфузорна пръст и получава динамит. За откритието си през 1868 г. получава заедно с баща си златен медал \"Летерстед\" на шведската Академия на науките. Част от своето огромно състояние, натрупано от производството на динамит, завещава за учредяването на Нобелова награда. 1940 - РОЖДЕН ДЕН НА УДИ КЪЛВАЧА. Анимационният герой се появява за пръв път във филма \"Чук-чук\". Негов създател е художникът карикатурист Уолтър Ланц. В годините на Втората световна война Уди Кълвача е абсолютен хит в Америка. В края на 50-те години на миналия век Уди Кълвача се пренася на малкия екран, с което придобива световна популярност. 1969 - ДЖОН ЛЕНЪН ВРЪЩА ПРЕСТИЖНО ДЪРЖАВНО ОТЛИЧИЕ. Четири години след като е награден с Ордена на Британската империя, известният певец и музикант го предава на кралицата с думите: \"Ваше Величество, връщам ордена си като протест срещу участието на Великобритания в гражданската война в Нигерия, срещу подкрепата ни за Америка във Виетнам и срещу неуспеха в класациите на песента \"Cold Turkey\". С любов, Джон Ленън.\" 1970 - ЮКИО МИШИМА СИ ПРАВИ ПУБЛИЧНО СЕПУКО (ХАРАКИРИ). Японският писател прибягва до това, след като не успява да осъществи държавен преврат, с който да спре изпадането на Япония под западно влияние. Мишима е известен драматург, актьор и режисьор. Номиниран е три пъти за Нобелова награда за литература. Смятан е за един от най-влиятелните японски автори на XX в. В България е популярен романът му \"Златният храм\". 1977 - ПУСНАТО Е В ПРОДАЖБА КУБЧЕТО НА РУБИК. Играчката носи името на своя изобретател Ерньо Рубик, измислил я през 1974 г. Продадени са над 300 млн. екземпляра и още милиард нейни имитации. Кубът има 43 252 003 274 489 856 000 различни подреждания. Минималният брой стъпки е 26. 2007 - УВОЛНЕНИ СА ПОСЛЕДНИТЕ НАБОРНИ ВОЙНИЦИ В БЪЛГАРСКАТА АРМИЯ. 2413 са задължително служещите в гарнизоните в София, Пловдив, Плевен, Сливен и Банско, които напускат строя със специална грамота. Седмица по-късно България официално има 100% професионална армия.", "date": "2019.11.25", "title": "Датата"}
{"url": "https://duma.bg/galaktikite-na-tekla-v-galeriya-sariev-n204140", "text": "Пловдивската галерия \"Сариев\" представя до 27 декември самостоятелна изложба на художничката Текла Алексиева. В нея за първи път пред публика се показват оригиналните рисунки на култовите корици на книги, създадени от авторката в периода 1979-1989 г. в България.  В изложбата може да се видят 36 рисунки на Текла Алексиева за корици на Библиотека \"Галактика\", 18 рисунки от поредиците \"Еко\" и библиотека \"България\" и други книги, които представляват почти всички запазени оригинални рисунки за корици от нейното творчество преди 1989 г. Част от творбите са в колекцията на Веселина Сариева, а други са предоставени от художничката за изложбата. Експозицията \"Галактиките на Текла\" е жест на галеристите, който, осветявайки малка част от творчеството на Текла Алексиева, има задачата да постави въпрос за уникалното място на авторката в изкуството преди 1989 г., да покаже условността на понятието \"приложно изкуство\" и свободата на изразяване. Изложбата не само има ретроспективен характер, но припомня и поставя наново темите на творбите на Текла Алексиева, актуални и до днес - въпроси за утопиите и антиутопиите на миналото и бъдещето, материализма и консумеризма на развитото общество, връзката природа - човек - технология, въпроси за трансцеденталното и въображението спрямо конструкта на политическия и общоприетия културен ред. И не на последно място, представена в годината, когато Библиотека \"Галактика\" чества 40 години от създаването си, изложбата е жест към хилядите фенове на библиотеката и нейния създател Милан Асадуров (1949-2019). \"Галактиките на Текла\" в галерия \"Сариев\" е втората въобще самостоятелна изложба на художничката Текла Алексиева, която навърши 75 години в деня на откриването - 2 ноември. Текстът към изложбата е на изкуствоведката Десислава Димова, автори на филма към изложбата за Текла Алексиева са Калин Серапионов и Веселина Сариева.", "date": "2019.11.25", "title": " Галактиките на Текла  в галерия \"Сариев\""}
{"url": "https://duma.bg/zhalba-po-mladost-ili-nostalgiya-n204142", "text": "В навечерието на 30-та годишнина от 10 ноември отново ни се припомни, че споменът за онова време при повечето хора не било \"носталгия по социализма\", а най им било \"жалба по младост\". Сигурно, ама като гледаме предавания от \"онова време\" по БНТ във връзка с нейната 60-годишнина, някак не си мислим за младост, а за ниво и за професионализъм от високо качество - и то при скечовете на обичани и до днес актьори, които отдавна са се преселили в по-добрия свят. Имаме усещане за непреходност на изявите така стигаме неусетно до \"стига бе, то си било европейско и тогава\".  Може и да се спори колко сме се чувствали европейци до 1989 г., но няма спор, че днес и като европейци си оставаме най-бедни, нещастни, необразовани и недоволни, макар и в \"клуба на богатите\". Странното е друго. Оценките за соца се дават предимно от люде, родени след \"великата дата\", случила се ден преди падането на Берлинската стена. Това не ги прави достатъчно компетентни и внушаващи доверие, защото познанията им несъмнено са повърхностни и не почиват на изстрадан личен опит. Оценки се дават и от някои от онези, които са останали съпричастни към тегобите на семействата си, на които са били отнети имоти, перспективи и даже живот. Това обаче е нормално и разбираемо. Но горчи неприятно от словата на отрицание на другите. На онези, които са били привилегировани по целия аспект на соц-живота, които кой знае как са пътували и даже работили по \"второ направление\", които лесно и без проблеми се приспособиха към правилата на \"цивилизационния избор\" и днес без свян се представят за потърпевши и ценители на демокрацията в чистия й вид. Едва ли не дисиденти, което в техните очи им осигурява възможност за реализация по високите етажи на властта.  Тогава няма защо да се чудим защо гражданството като цяло е отвратено и \"мрънкащо\" и без повод, когато стане въпрос за отминалите 30 години. Всеки може да назове примери за несправедливост, за отчайващо опростачване, за ужасяващи \"калинки\" из безкрайните ниши на чиновничеството, за неовладяна престъпност и бедност, която оставя без дъх всеки мислещ човек. Да не говорим за пустеещите села, затворените и рушащи се училища, за здравни служби с катинари по вратите, за \"предприемачи\", които като каруцари от други времена ругаят работниците си, за случайници в управлянието на институции от национално ниво и т.н., и т.н.  Излиза, че 30 години не стигнаха, за да повярваме, че предишните 45 заслужават да бъдат ругани. Въпросът всъщност е защо е нужно да се отрича до степен на глупост, когато не си изградил нещо по-добро за всички, не само за прословутите 10% богати и преуспели. Да, отчита се като постижение правото да пътуваш, където си поискаш, предимно из Европа, ако, разбира се, имаш средства, да говориш каквото си искаш, но за предпочитане все пак е да бъде без микрофон, да имаш онази свобода, която е липсвала, но защо тогава има неудовлетворение от т.нар. преход? Защо се гледа с омерзение от мислещите българи на чалгаризацията във всички сфера на културата, да не говорим за наложилия се мутробарок из \"престижните\" квартали не само в столицата? Когато се е стигнало до \"няма такава държава\", когато си изпратил зад граница повече от 2 млн. свои граждани, предимно млади и образовани, когато вече и редица тийнеджъри се умиляват от \"Бийтълс\", защото няма създадено в днешно време нищо толкова стойностно и прекрасно като мелодия и думи, когато по сцените Шекспир се играе с шинели или Кармен е по минижуп, тогава и оценките за соцминалото някак олекват и не доказват колко сме евроатлантически ориентирани. Това, че цяла София и дори страната са осеяни с надписи предимно на латиница прави ли ни наистина повече европейци? Или издава комплекс за малоценност, който си прикрива с псевдо-принадлежност?  При соца се говореше за \"Криворазбрана цивилизация\", макар и да е писана много преди другата велика дата, от която са започнали онези 45 години, които се смяташе, че са стигнали, но днес все повече българи открито говорят, че \"демокрацията ни е криворазбрана\". Говорят и не вярват, че нещо ще се промени. Продължават да изпращат децата си зад граница с надежда, че там има и справедливост, и сносен живот. Може, ама и светът не е същия.  гняв, омраза, закани, протести, несправедливост и много, много неприкрита неприязън към новодошлите. В тази връзка, който не е бил в двете части на Германия, например, той не е наясно, че всъщност падането на Берлинската стена не е донесло онова, което се нарича равенство, братство, справедливост и че ГДР си стои в душите и сърцата на голяма част от хората в Източна Германия. Затова и гласуват за \"Алтернатива за Германия\". Другото, заедно с излетите милиарди за приобщаване, е само балсам за политически цели и мираж, че обединението е донесло благополучие, равенство и просперитет на всички германци.   Крайно време е да се осъзнае, че е далеч по-разумно да се остави миналото на преценките на историята, да не се настоява непрекъснато за признаване на вина, да се сочат с пръст единици, избрани за виновни, да се търси прошка за грехове там, откъдето няма как да се получи. Защо ли? Ами защото започва да прилича на търсене на оправдание за неудачите и грешките на днешния ден, като се демонизира времето до 1989 г. И тогава неправди са съпътствали живота на редовия гражданин и \"по-равните\" са имали предимство в придобиването на блага. И грешни решения с последствия във външен план са трасирали днешни недоразумения, но 30 години да се повтаря колко грешен е бил 45-годишният соцпериод дали ни решава настоящите проблеми? Щом го докарахме до \"нема такава държава\", оценки с анатема на миналото просто не работят.  ", "date": "2019.11.25", "title": "Жалба по младост   или носталгия?"}
{"url": "https://duma.bg/svidetelstva-za-pametnata-bitka-na-narodite-n204143", "text": "От половинчатото изучаване на историята помним името Владислав Варненчик, който героично загива под стените на Варненската крепост. Но познанията ни защо и какво дири полско-унгарският крал Владислав III Ягело тук, на Балканите, са доста непълни. Макар че би трябвало в историческата памет на българите, поляците, унгарците и на много други европейски народи кралят заедно с унгарския пълководец Янош Хуниади да са трайно запечатани като борци срещу османо-турската експанзия на Балканите и в Европа. И ето че един сборник със заглавие \"Извори за кръстоносните походи от 1443-1444 година в българските земи\" (изд. \"Захарий Стоянов\") запълва дупките в знанията ни за събитията с кръстоносните походи от тези години, възглавявани от двамата герои. В сборника в превод са представени разнообразни и интересни извори (документи, писма, исторически съчинения, стихотворни творби и др.). Подборът, съставителството, редакцията и коментарът са на големия наш историк-медиевист акад. Васил Гюзелев, чиято максима е: \"Където има извори, има история!\" Въпреки че масовите знания за Варненската битка да са оскъдни, тези събития са били многократно на вниманието на българските историци. Неслучайно акад. Гюзелев посвещава тази книга на двама свои колеги - рано изтръгнати от живота - проф. Бистра Цветкова и доц. Христо Коларов - и двамата с голям принос в изследването на \"паметната битка на народите\". Напоследък в чужбина излизат книги за тези събития по българските земи, но акцентът в тях е върху османските автори. Акад. Гюзелев прави ясно разграничение на различните не само по жанр, но и по съдържание и значимост извори. Първата част на сборника е с актове и писма, най-често адресирани до кардинали, със сведения за развоя на конфликта между крал Владислав и турците. Тук е и манифестът на краля за обявяване на поход срещу турците от 4 януари 1444 г., в който се казва: \"Ние, Владимир, по Божия милост крал на Унгария, Полша, Далмация, Хърватско и др., велик княз на Литва и наследник на Расия. Известие до всички. По-рано на общото събрание на прелатите, бароните и благородниците на това наше кралство Унгария... и особено за освобождение на това наше кралство и околните земи, които самите турци в много предходни години нападаха най-жестоко и не престават и сега да нападат, наредихме, утвърдихме и постановихме с единодушна воля и съгласие на цялото гореказано събрание, да заминем лично и с нас да поведем това лято или година мощна армия към земите на Гърция и Романия и с Божията помощ, с всичките ни сили, да работим за унищожаването на безбожните турци.\"  Втората част на книгата е с исторически съчинения (анали, хроники, истории, животописи, записки, бележки). Според акад. Гюзелев най-голямо значение за реконструкцията на събитията, свързани с двата похода, имат трудовете на трима историци от ХV век - поляка Ян Длугош и италианците Филип Буонакорси Калимах и Антонио Бонфини. От \"аналите\" на Длугош научаваме как подготвя военната си експедиция крал Владислав, как реагира, когато разбира, че Георги, деспотът на Рашка, и войводата Янош Хунияди са сключили мир със султан Мурад II, без да се допитат до него; какво се е случило на срещата на краля в Никопол с войводата на Траналпийска Влахия Влад, който се нарича и Дракула, та той поискал прошка, загдето бил влязъл в отделен съюз с турците и додал към войската на краля 4000 власи, но го съветва да не тръгва срещу турците със слаба войска. По-нататък е описанието на превземането на крепостите по българските земи, за да се стигне до битката във Варна и героичната смърт на краля в сражение, в което 80 000 души отиват в Райските градини или Ада според Длугош. Третата част е \"Стихотворни творби (поеми, плачове, епитафии). В края на книгата са публикувани две изследвания на акад. Гюзелев за българското участие в двата похода, които свидетелстват според него, че стремежът на българския народ за постигане на политическо освобождение е бил жив, но експлоатацията му от чужди политически сили с користни цели е водила до проливането на много невинна кръв. И съвсем в края на книгата авторът ни напомня, че като че ли е дошло времето бронзовият лик на Владислав Варненчик да украси Варна.                                                                                                                                                ", "date": "2019.11.25", "title": " Свидетелства за паметната битка на народите "}
{"url": "https://duma.bg/obich-otdaleche-n204144", "text": "Много са българите в чужбина и продължават да се множат тези, които напускат страната ни, за да търсят по-добър живот, по-добра професионална реализация. Мнозина успяват, но и доста са тези, които се борят с житейски трудности далеч от роден край, от близки и роднини. Общото между всички е носталгията. Колкото и да искат да я скрият, не могат, а и не бива. Тя е чувство разбираемо, характерно за човека, напуснал отечеството си, разделил се с майка, баща. А като гледаме репортажите за живота на нашите сънародници зад граница, често ги виждаме облечени в български носии как тропат нашите хора и ръченици, как пеят любимите ни песни, а децата им рецитират големите ни поети. Създава се впечатление, че у българите в чужбина се е засилила любовта към всичко българско, че те са станали по-големи родолюбци от нас, които живеем в България. Колцина от нас имат национална носия, не всеки ден играем хора и ръченици и не всякога ни е до песен!  Как да приемем обичта на българите от толкова далече? Драго ни е, разбира се, но това е обич от разстояние, обич от екрана, по скайпа грее, но не топли. Знаем ги нашите поговорки: \"Далеч от очите, далеч от сърцето!\" и \"Очи, които се не виждат, се забравят\". Често се публикуват данни за парите, които българите от чужбина пращат в България. Да, това е ценна помощ, но стига ли тя за измъчените самотни родители, за оставените за отглеждане деца при баби и дядовци? Мнозина възрастни хора си отиват от белия свят с отворени очи, с жажда по чедата си.  Тези дни президентът Радев отправи зов към българите в Ню Йорк да се върнат, да помагат на България, за да тръгнат у нас по-бързо и по-успешно промените. Смелост и всеотдайност се иска за такава постъпка в името на родината. Кратък е човешкият живот и бива ли да се изкара в мъка по родните места, дори във виновност, че не си изпълнил синовен дълг? Така ли си възпитахме чедата, че да не милеят за нас, за род и отечество? Вярно е, че цели 30 години минаха от промяната, а стигнахме на космически разстояния от благоденствието в богатите държави. Загубихме доста от постиженията и успехите, които имахме в образованието, в здравеопазването; срина се промишлеността, земята ни запустя и вече не ни храни. Но, за да имаме успехи, са нужни умни, знаещи, можещи и честни управници, които да поемат кормилото на държавата към правилни пътища, и знаещи и можещи българи, които да работят за нея. А те с всяка година намаляват, поемайки пътя през Терминал 2...   Сънародници наши, които сте зад границите ни зад морета и океани, покажете на дело, че обичате истински България. Елате и приложете това, което сте научили в големите световни университети! Канят се гости, а вие сте наши, деца сте на България! Върнете се да работите за рода български, за страната, която ви е дала живот, в която сте видели за първи път зората, почувствали сте полъха на нашите планини, дъха на родното море! Която ви е образовала, за да служите другиму. С вашите усилия би се променила и България към добрините, които са постигнали другите напреднали държави. Ако се завърнете, ще се усмихнат първо вашите майки и бащи! Ще се чува и повече детски смях! Ще се напълнят училища и аудитории, ще има кой да работи в предприятията... Ще има и кой да управлява! ", "date": "2019.11.25", "title": "Обич отдалече"}
{"url": "https://duma.bg/sadbata-pak-ni-gazi-zaradi-istoricheskoto-ni-bezpametstvo-n204145", "text": "Нашите атлантисти се надпреварват да промиват българския мозък с омраза към Русия - колко било належащо да се вдигнат оборотите на военната конфронтация против нея, да се милитаризира българската политика към Кремъл. Между различните им предложения е разполагане на ракети с далекобойност поне до Крим. Искат България да стане едва ли не антируска фронтова държава - подобно на Полша и балтийските страни. И се надяват това да се случи със започващото днес посещение на премиера ни в САЩ. При това без Русия да застрашава нито България, нито която и да е страна от ЕС или НАТО.  Това че нашите атлантисти искат България да бъде хвърлена на кладата на американския хегемонизъм не е тайна. Далеч обаче по-злепоставящ ги е друг момент - те не подозират колко са невежи и вредни за страната си.  През миналия век страната ни претърпя три национални катастрофи. Първа е Междусюзническата война от 1913 г., както показва родната историография.  Втората ни национална катастрофа е Първата световна война. България губи изконни територии, губи население, наказана е и с тежки санкции като победена страна.   Човек може да избяга от семейството си, страната и миналото си. Но нациите не могат да избягат от собствената си история. България не може избяга от две държави, които са оставили нещо като генетични отпечатъци върху нейната съдба. Тези отпечатъци са взаимно изключващи се - едните са на Спасителя, другите са на Сатаната. Естествено, че за Русия и Турция става дума. По парадоксален начин тези две страни вървят ръка за ръка, но и една срещу друга в нашата съдба. Русия ни освобождава от турския ятаган през 1877-1878 г., благодарение на нея страната ни става независима. Големият български писател публицист Точно Жечев бе казал навремето, че Русия ни е върнала в цивилизования свят.  Но през Първата световна война, или близо 40 години по-късно, България избра лагера на нейните врагове.  Озоваваме се не просто от губещата, но и от грешната страна на световния сблъсък. И в резултат ни се стоварва втората национална катастрофа. А тогава страната ни е имала и друг избор. Третата национална катастрофа се оказва Втората световна война. Само след 23 години пак се озоваваме в лагера на руския враг, но този път в далеч по-съдбоносна война за освободителката ни. И повторно се оказваме не само от погрешната, но и от грешната страна на времето. Отново вдигнахме ръка срещу избавителя ни си и отново страната ни е наказана с поредната национална катастрофа като победена държава. И каква излиза тя - от трите национални катастрофи в миналия век две се случват, когато сме посягали на Освободителя. Невидима ръка има не само пазарът, но и историята. Провидението стоварваше върху нас гнева си заради сатанинската неблагодарност и безпаметство. Заради богохулството срещу Доброто и Справедливостта.   Но и това не е всичко. Съветският съюз не просто ни помага да преодолеем щетите от третата катастрофа, но направо спасява териториалната ни цялост. През 1944-1948 г. не позволява страната ни да бъде окупирана от турски и англо-американски сили, да бъде разпарчатосана от победители във Втората световна война до размерите на някогашното Княжество България. И ако днес Южна България не е гръцка, турска или северномакедонска територия, то това дължим именно на Москва. Ако през 1877-1878 г. Русия е освободителка, през 1944-1948 г. нейната наследничка става за нас и спасителка.  Изобщо, \"кръвната група\" на нашето развитие би трябвало да е противопоказна на враждебността към страната с двоен цивилизационен принос за България - освободителен и спасителен. И това би трябвало да е част от ДНК-то не просто на политиката ни, а и на еволюционната ни памет. Но това са непостижими неща за късото мислене и келепирския подход на политиците ни към националното развитие и мястото на България в света. И за трети път страната ни предпочита противника на Русия - НАТО. Вместо с поука и мъдрост,  Преди две години премиерът ни дори се пъчеше, че ако НАТО се бие с Русия, и ние ще се бием с нея. А сега се намират българи да предлагат и ракети срещу Крим и Русия.   Само че за трети път невидимата ръка на историята ни проклина за черното ни безпаметство. Сега, 30 години след \"цивилизационния ни избор\" и 15 години, откак се строихме в НАТО, страната ни се озова в поредната, четвърта национална катастрофа - заради демографския ни погром. Това че за разлика от предишните три, сегашната катастрофа се случва в мирно време и за продължителен период от време, не я прави по-малко катастрофална. Бедата не е просто в това, че за 30 години сме се стопили близо с 2 милиона и сега сме под 7 милиона (докато през 1989 г. почти бяхме стигнали 9 милиона). По-голямата беда е, че нямаме избор при сегашния модел на развитие, проповядван от същите тези атлантисти. Международните прогнози ни вещаят стопяване до малко над 5 млн. в средата на века и тогава ще останем без работна сила, която да изработва пенсиите и другите социални разходи. Ще започне социален разпад на държавата ни. А към края му страната ни ще остане с население между 3,5 и 2,8 милиона. При това българите ще станем малцинство - трети етнос след циганите и турците. Ако досега историята ни е газила, тогава вече направо ще ни прегази. Политиката е като шофирането. Гледаш напред, но задължително поглеждаш в задното, също и в страничните огледала - ясно е защо. Е, вече 141 години България шофира из историята без задно огледало. Как да избегне катастрофите! Добре, рулетката на историята спря върху влизането ни в НАТО. Но това е не само военна, а и политическа организация. Тя е обявила, че ще води политика на сдържане на Русия, но и на диалог с нея. Историческият урок изисква по руското направление на НАТО страната ни да стои повече в политическата, отколкото във военната сфера. Да търси повече място в диалога, вместо в сдържането. Виждаме обаче, че атлантистите ни искат у нас ракети, дори и ядрено оръжие срещу Русия.  Историята на всяка една държава и нация трябва да се чете и между редовете, често там е стаен скритият й смисъл. Подтекстът на българската участ не е никак приятен за четене - изглежда сме орисани да си патим и да ни проклина Съдбата, задето не тачим Доброто, което ни е било сторено. Звучи малко библейски, но нали в Библията е казано едва ли не всичко за човешката природа. Та в този подтекст нашите атлантисти очевидно се напъват да оставят трайна диря.       ", "date": "2019.11.25", "title": "Съдбата пак ни гази заради   историческото ни безпаметство"}
{"url": "https://duma.bg/pasians-n204147", "text": "В началото на 2015 г. на посещение в София бе държавният секретар на САЩ Джон Кери. Освен със сервилното поведение на родните политици към височайшия гост, то ще се запомни и с прокрадналата се информация, че Кери бил потресен от състоянието на военната ни авиация, на която разчитали за Южния фланг на НАТО. Тогава, за да се подобри положението, всички очакваха някакъв жест от страна на новия по-голям брат, но нищо подобно не се случи. Четири години по-късно България чинно и почтено предплати осем изтребителя Ф-16. Така българските данъкоплатци помогнаха за откриването на нови работни места в богата Америка. Затова логично звучат твърденията на посланика на САЩ у нас Херо Мустафа, че темата за изтребители няма да бъда засягана на очакваната днешна среща на премиера Борисов с Доналд Тръмп в Белия дом.  Пак според Мустафа страната ни има потенциал да стане енергиен хъб (каква музика за ушите Му!) в региона. Разбира се, това може да стане само с американски втечнен газ, за който се прави терминал в Александруполис и той ще пристига у нас чрез връзката, която постоянно е обект на инспекции. Повече от ясно е, че Борисов отива във Вашингтон на инструктаж и за енергийните проекти. Защото, ако \"Турски поток\" в някаква степен е необратим, зад океана трудно биха преглътнали руско влияние и чрез АЕЦ \"Белене\". В този смисъл става ясно какво ще правят американските експерти, които се очаква да дойдат на площадката на централата - по-скоро ще пречат, отколкото ще помагат за проекта. Енергетиката е сектор, тясно обвързан с геополитическия пасианс. Чак след това идва икономическата целесъобразност. Проблемът е, че родните ни властващи политици за 10 години показаха, че не са добри картоиграчи. Дано не го докаже и днешната среща в Белия дом. ", "date": "2019.11.25", "title": "Пасианс "}
{"url": "https://duma.bg/tsvetanovi-obori-n204146", "text": "Следизборно Вождът от Банкя се захвана да почиства 13-годишните \"авгиеви обори\" в партията си. От евровота насам премиерът ни залива с популистки обещания как ще сменя \"самозабравилите се\" гербаджии във властта, \"окопалите се\" в местните структури \"дерибеи\". След местния вот към нарочените добави и провалилите се партийни кандидати. Показно през юни Борисов взе само главата на дългогодишния си любимец Цветанов. Вождът представи отлюспването на Цецо като голяма лична жертва в името на реда и сигурността в държавата. И не пропусна да се ожали как Цецо му бил семейство и щял да му липсва.  Цветанов, удостоен от хората с нежния прякор Цв.Цв., обаче не бе отстранен от всичко по някакви си принципни и морални съображения и след разкритията около \"Апартаментгейт\", както се опитваше да внушава Борисов. Вината на Втория в ГЕРБ пред Него бе, че прекалено много си повярва и често-често взе да забравя, че над него има Първи. Цветанов си тръгна от ГЕРБ и управлението, но верните му хора по места останаха като \"трън\" за Борисов. А Цветановите \"агенти\" никак не са малко, като се има предвид, че именно той създаде структурите на ГЕРБ. Макар и разжалван отвсякъде, той продължи да дразни Първия със совалките си из страната. Периодично се появяваше във видеокадри я на някой партиен купон в местна организация, я на сватба с местен лидер. Така точно преди местния вот бившият Втори цъфна във видео до догавашния кмет на Благоевград и местен лидер на ГЕРБ. Нашият интелигентен Вожд веднага понижи партийно кмета, който и без това се провали на вота, обвинявайки го, че изложил партията, играейки хоро на чалга ритми с пачки на челото. Борисов обаче пропусна малката подробност, че на хорцето до кмета тропкаше и Цветанов. Сам Вождът предупреди, че чистката ще продължи в Русе, Ямбол, Видин, Сандански и Добрич. Ясно е, че следизборно прочиства \"Цветановите обори\". Защото ако беше го направил преди това, рискуваше да подели корпорация \"ГЕРБ\" с доскорошния си ортак Цветанов.  Партийната метла на Борисов няма да направи ГЕРБ по-чиста и морална партия. Просто ще дойдат други кадри - пак послушни и крадливи, но вече предани на Вожда.", "date": "2019.11.25", "title": "Цветанови обори"}
{"url": "https://duma.bg/kratki-novini-n204148", "text": "В японския град Нагасаки папа Франциск призова световните лидери да премахнат ядрените оръжия. Той отхвърли доктрината за възпирането, заявявайки, че натрупването на ядрени оръжия намалява сигурността, хаби ресурси и заплашва човечеството с катастрофа. Лидерът на израелската опозиционна партия \"Синьо и бяло\" Бени Ганц призова премиера Бенямин Нетаняху да се оттегли. Това става два дни след като израелската прокуратура повдигна обвинения в корупция срещу Нетаняху. Бразилската прокуратура е започнала ново разследване на най-големия син на президента Жаир Болсоноро по подозрение в злоупотреба с държавни средства с помощта на фиктивно наемане на сътрудници. Прокуратурата в Рио де Жанейро обяви, че разследва Флавио Болсонаро, 38-годишен сенатор, във връзка с наемане на фиктивни служители в кабинета си. Обилните дъждове в южната част на Франция доведоха до наводнения, в резултат на което двама местни жители изчезнаха, а двама други бяха ранени. Единият от изчезналите бил отнесен от водата в департамент Вар, докато спасители от гражданска защита са го евакуирали от наводнения регион. При операцията лодката им се е обърнала. Другият е бил отнесен от течението близо до собствената си къща. Самолет с най-малко 17 пасажери и двама души екипаж се вряза в къщи в източния град Гома, ДР Конго. Местните власти съобщиха, че в катастрофата има жертви. Машината се е разбила в къщите, след като \"изтървала\" пистата минута след излитане от международното летище в града. Самолетът Dornier-228 е собственост на частна компания.", "date": "2019.11.25", "title": "Кратки новини"}
{"url": "https://duma.bg/v-libiya-pak-e-nespokoyno-n204149", "text": "Либийската национална армия на маршал Халифа Хафтар обяви създаването на забранена за полети зона в западната част на страната, предаде ДПА. Зоната се простира от Сирт в Централна Либия до Зувара в западната част на страната, като обхваща и столицата Триполи, за която силите на Хафтар се борят от месеци. Негов говорител допълни, че в този район ще бъде проведена военна операция. Все още няма яснота кога ще влезе в сила забраната за полети.", "date": "2019.11.25", "title": " В Либия пак е неспокойно"}
{"url": "https://duma.bg/uayldar-nokautira-ortis-n204126", "text": "Дионтей Уайлдър (вече 42-0-1) отново затвърди репутацията си на най-силно удрящия боксьор с нокаут срещу коравия кубинец Луис Ортис (31-2). В Лас Вегас американецът губеше след шестия рунд, а в седмия също изоставаше в битката, но 2 сек. преди гонга намери главата на опонента си с невероятен десен прав. Това бе първият случай, когато Уайлдър пласира чисто мощната си дясна ръка, но точно толкова му беше нужно, за да постигне 41-ви нокаут в кариерата. С 97% успеваемост на нокаути американецът е далеч на първо място по този показател в исторически план. Уайлдър вече е шестият действащ шампион с 10 успешни поредни защити, като запази най-престижната - във версия Световен боксов съвет (WBC). \"Реваншът с Тайсън Фюри е следващият мач, разбрали сме се за февруари. След това ще преследвам обединяващ двубой за всички титли, защото искам да има само един шампион\", каза Уайлдър. Той заслужи $20 млн., а за Ортис останаха $7 млн.", "date": "2019.11.25", "title": "Уайлдър нокаутира Ортис"}
{"url": "https://duma.bg/rekord-po-publika-v-tenisa-n204128", "text": "Пореден световен рекорд беше поставен в тениса с участието на великия Роджър Федерер. Маестрото и Александър Зверев (Гер) играха демонстративен мач в Мексико сити пред невероятните 42 517 души. Срещата се проведе на арена за борби с бикове, носеща името \"Пласа де Торос\", а билетите бяха разпродадени само за час. Досегашният рекорд беше 35 681 души, които през 2010 г. в Белгия гледаха Серена Уилямс и местната любимка Ким Клайстерс. В Мексико носителят на 20 титли от Големия шлем стигна до победата след обрат с 3:6, 6:4, 6:2, но резултатът нямаше особено значение. Мачът беше част от американското турне на двамата. \"Каква грешка бе да не идвам в Мексико в продължение на 23 г. Неописуемо преживяване в толкова красива страна. Да играя пред такава великолепна публика беше изключително. Това е исторически ден, обещавам да не се бавя още 23 години до следващото си посещение\", каза Федерер. Саша също определи вечерта като незабравима. Следващата спирка от турнето им е в Кито, Еквадор. Федерер и Зверев вече премериха сили в Сантяго и Буенос Айрес, а участието им в Колумбия пропадна поради опасност от безредици. В Богота над 250 000 души протестираха срещу президента Иван Дюк, противопоставяйки се на комендантския час, наложен на столицата след ожесточени размирици.", "date": "2019.11.25", "title": "Рекорд по публика в тениса"}
{"url": "https://duma.bg/darzhavata-pogna-bfs-n204127", "text": "Държавата започна да разследва БФС за икономически престъпления. Директорът на Главна дирекция \"Национална полиция\" Христо Терзийски заяви, че се проверява как са разходвани публичните средства за екипи на детските футболни отбори. Досега е установено, че една от фирмите, получили стотици хиляди левове за екипировка, е прехвърлена на клошар. \"Снели сме му обяснения, лицето е безработно, 50-годишен гражданин, който живее като бездомник. Субсидиите са 1,3-1,5 млн. лв. годишно. Искаме да видим по какъв начин са изразходвани тези средства, каква е целта им как да се подпомогне развиването на детския футбол. Говорим за екипировки, топки, турнири, лагери\", заяви Терзийски. Общо парите са минавали през три фирми. Една от тях е \"Космос кидс\", на която през 2016 и 2017 г. държавата отпуска стотици хиляди левове за екипировка на детски отбори. И двата договора са подписани от афганистански граждани. Единият от тях - Марзия Хакимзада, отрече да е подписвала такъв контракт. Общо БФС е разследван по три направления. Преди месец спецпрокуратурата и ГДБОП влязоха в съюза в \"Бояна\" и иззеха документи, а акцията беше свързана с футболните съдии. От юни тази година е втората линия на разследване, а именно как точно се харчат парите за развитието на детско-юношеския футбол. Третата проверка е на Инспектората на ММС. В своята позиция БФС твърди, че всичко с парите е наред, тъй като разходите са одобрени от държавата. Проверката ще приключи до месец, а след това материалите ще бъдат изпратени на прокуратурата.", "date": "2019.11.25", "title": "Държавата погна БФС"}
{"url": "https://duma.bg/po-telefona-i-na-stranitsite-na-vestnika-chestitim-rozhdeniya-den-na-nashata-n204129", "text": "Тя е винаги на линия, когато е необходимо. За нея дешифрирането на записи и набирането на текстове е като забавление. Хриси, пожелаваме ти здраве, за да се радваш не само на внучките, но и на правнуци. Най-искрените ни благопожелания днес са за сила за нови добри дела, радост, усмивки и мигове на сбъднати мечти с любимите хора. Благодарим ти за хилядите часове взаимно разбиране и уважение. Честит празник! От екипа на ДУМА", "date": "2019.11.25", "title": "По телефона и на страниците на вестника честитим рождения ден на нашата "}
{"url": "https://duma.bg/meso-ot-vazduha-shte-radva-vegani-n204131", "text": "Компанията \"Еър протеин\" възнамерява изкуствено да създаде месо с помощта на въздух, вода и минерали, съобщи \"Л`Офишъл\". Идеята ще се основава на изследвания на НАСА от 60-те години. Разработката се заключава в производството на храна с помощта на микроби-хидрогенотрофи, които могат да превърнат въглеродния диоксид в храна. Компанията малко е променила концепцията. Специалистите са използвали способността на микроорганизмите да създават вид брашно от съставните елементи на въздуха. Целият процес отнема няколко часа и донякъде е подобен на производството на бира. Отбелязва се, че този продукт не може да се нарече пълноценно месо. Специалистите твърдят, че то може да се смесва с други съставки. Революционният източник на протеин ще помогне в производството на веганска храна. В момента няма планове за масово производство.", "date": "2019.11.25", "title": " Месо от въздуха ще радва вегани"}
{"url": "https://duma.bg/kuche-stana-shofor-za-chas-n204130", "text": "Черен лабрадор шофира в продължение на час във Флорида под погледа на полицията. Кучето било заключено от собственика в колата, защото мъжът се е върнал вкъщи, за да вземе забравени документи. Домашният любимец обаче бутнал скоростния лост на задна и автомобилът бавно започнал да се движи. Човекът опитал да отвори с резервния ключ, но батериите на дистанционното били изтощени. Така полицаи, съседи и самият собственик гледали цял час как лабрадорът Макс се върти в кръг. Накрая колата спряла и кучето излязло без инциденти. Единствената щета била прегазена пощенска кутия, която собственикът на кучето обещал да плати.", "date": "2019.11.25", "title": "Куче стана шофьор за час"}
{"url": "https://duma.bg/shtastieto-v-braka-zavisi-ot-broya-na-komandirovkite-n204132", "text": "Семейният живот е най-щастлив, когато единият от съпрузите пътува по работа пет дни, но не седмично, а месечно, съобщиха \"Дейли стар\" и \"Сън\". В анкетата са участвали 2000 души. Цели 80% от хората, които биват пращани в командировки, обясняват благополучието в брака с редовните кратки раздели. А 74 на сто пък са уверени, че те сгорещяват и отношенията в спалнята. Свободното време далеч от дома дава възможност човек да пийне спокойно или да се отпусне във ваната - нещо, което рядко се случва в къщи. Денят пък започва обикновено приятно с богата закуска. Почти една пета от работещите родители са казали в анкетата на сайта за хотелски резервации \"Тревълодж\", че се наслаждават на спокойствието, тишината и възможността да си починат от децата. От тези, които редовно пътуват по работа, 21% мислят, че и половинката им се радва да е сама у дома. Повече от пет дни раздяла месечно или по-малко обаче нямат същия ефект. От пътуващите в командировка 40 на сто определят връзката си като много щастлива, а при прекарващите цялото време заедно числото стига до 30%.", "date": "2019.11.25", "title": "Щастието в брака зависи от броя на командировките"}
{"url": "https://duma.bg/badeshta-zhurnalistka-e-novata-mis-balgariya-n204133", "text": "Студентка по журналистика в УНСС и бивша адреналинка стана \"Мис България 2019\". 23-годишната Радинела Чушева е известна на публиката от малкия екран. Нейната най-голяма страст са танците, поезията и фитнесът. Красавицата обича луксозните пътувания и по време на едно от тях посещава ресторант от веригата на известния Нусред Гьокче, като двамата дори се снимат заедно.  Румяна Данаилова от Варна спечели титлата \"Мис България Глоуб 2019\" и ще представи страната ни на едноименния конкурс. Второто място е за 18-годишната Стелияна Иванова от Пловдив, която ще участва в надпреварата \"Мис Земя\". На трето място се класира Мария Попова от Асеновград. Чаровницата е на 22 години, завършила е спортно училище, с профил волейбол, в момента има собствен бизнес. Тази година конкурсът \"Мис България\" бе посветен на екологична кауза - глобалното затопляне, както ДУМА писа.", "date": "2019.11.25", "title": "Бъдеща журналистка е новата \"Мис България\""}
{"url": "https://duma.bg/horata-se-smeyat-1-minuta-dnevno-n204134", "text": "Хората се смеят средно по 60 секунди на ден, установи мащабно проучване. Препоръчително е обаче да го правим поне в продължение на 10 минути. Смехът носи големи ползи за здравето и това не е мит. Всеки от нас трябва да си дава повече време за усмивки, твърдят експерти. Многобройни изследвания сочат, че при хората, които се смеят повече, рискът от сърдечни заболявания е по-малък. Не бива де се пренебрегва и фактът, че лечението на онкологични заболявания в САЩ включва и терапия чрез смях. Тя засилва имунитета, облекчава болката и подобрява настроението на пациентите. Хората, които се смеят заедно, създават по-силна връзка помежду си. Обяснението е, че така се намалява гневът и стресът, а също така се проправя път на позитивните чувства. Смехът може да сближи колегите. Сплотеността подобрява творческия процес и продуктивността, като заздравява екипната работа и повдига духа. Стресът е сред главните причини за повечето съвременни болести. Намаляването му означава едно – те да бъдат далеч от нас и да не ни засягат. В това голяма роля има и смехът. Ендорфинът е един от естествените болкоуспокоителни в тялото ни. Когато се смеем, неговото производство се повишава. Това създава чувство на облекчение. Ендорфинът е познат и като хормон на щастието. Производството му е благоприятно срещу депресията. Смехът дава добър тласък на имунната система. Подобрява се и циркулацията на кръвта, съответно и тялото приема повече кислород. Проучване, направено в Япония показва, че при хората, които се смеят повече, преди да заспят, се наблюдава по-добро качество на съня. Тези данни доказват, че смехът е най-доброто лекарство. Ако сте човек, който се смее често, значи получавате огромни дози от този лек. А ако не се смеете, поправете тази грешка, жизненоважно е.", "date": "2019.11.25", "title": " Хората се смеят 1 минута дневно"}
{"url": "https://duma.bg/predstavyane-na-novata-kniga-na-stoyanka-miteva-baleva-n204136", "text": "Новата книга на Стоянка Митева-Балева \"Между изгрева и залеза\" ще бъде представена на 26 ноември (вторник) от 17.30 ч. в галерията-книжарница на Съюза на българските писатели в \"София прес\" на ул. \"Славянска\" 29. Ще говори редакторката на книгата - поетесата Надя Попова, водещ ще бъде поетът Боян Ангелов, издател на книгата. Авторката ще прочете свои стихове.", "date": "2019.11.25", "title": "Представяне на новата книга на Стоянка Митева-Балева"}
{"url": "https://duma.bg/vladimir-zografski-ostana-32-i-na-starta-na-sezona-vav-visla-n204120", "text": "Владимир Зографски остана 32-и в първия старт за сезона от Световната купа по ски-скок, провел се във Висла, Полша. Българинът не успя да се класира за втория скок за съвсем малко. Той постигна 112,5 м при единствения си опит, които му донесоха 82,3 т. Топ 30 беше затворен от Грегор Шлиренцауер (Ав) с 85,7 т. след 111 м. Най-добро представяне направи Даниел Андре Танде (Нор) с 241,4 т. след скокове от 127 и 129 м. Тежко падане претърпя един от любимците на публиката Пьотр Жила, който при приземяването загуби контрол над ските и удари лошо главата си в земята. Жила се изправи бързо и макар с окървавено лице, напусна на собствен ход шанцата.", "date": "2019.11.25", "title": "Владимир Зографски остана 32-и на старта на сезона във Висла"}
{"url": "https://duma.bg/kabakov-sviri-mach-na-mourino-v-shampionskata-liga-n204119", "text": "Българските рефери Георги Кабаков, Мартин Маргаритов и Диян Вълков ще ръководят нов двубой от Шампионската лига. Триото наши съдии получи наряд за домакинството на Тотнъм срещу Олимпиакос от 5-ия кръг на група Б на най-престижната клубна надпревара на Европа. Четвърти съдия ще бъде другият наш елитен арбитър - Никола Попов. Срещата бъде във вторник от 21.45 часа на новия стадион красавец на \"шпорите\" - „Тотнъм Хотспър Стейдиъм“ в Северен Лондон. Карето българи отново ще се изправят на пътя на Жозе Моуриньо - новият мениджър на Тотнъм. Преди година те свириха последния мач на португалеца, начело тогава на Манчестър Юнайтед, срещу Валенсия (1:2). След тази загуба скандалният португалец беше изгонен от \"червените дяволи\". ", "date": "2019.11.25", "title": "Кабаков свири мач на Моуриньо в Шампионската лига"}
{"url": "https://duma.bg/albert-popov-34-i-v-levi-n204122", "text": "Алберт Попов се нареди 34-и на слалом в старта от Световната купа по ски в Леви, Финландия. Най-добрият ни алпиец измина трасето в първия манш за 56,97 сек. Той остана на десета от секундата до достигане до топ 30 и класиране за втория манш в коронната си дисциплина. Последен за второто спускане се класира френският ветеран Жан Батист Гранж, а Попов изостана на 2,42 сек. от най-бързия в първия манш Клеман Ноел (Фр). Той обаче беше по-бърз от доста по-именити в ските, сред които Алекси Пинтуро (Фр), Фриц Допфер (Гер) и др. Другият българин, Камен Златков, пропусна врата и не финишира. В Леви на старт застанаха 79 алпийци. Най-бърз е Хенрик Кристоферсен (Нор) с общо време 1:48,55 мин., пред Ноел на 0,09 сек., Даниел Юл (Швейц) на 0,18 сек. др. При жените очаквано първа е Микаела Шифрин (САЩ) с 1:57,57 мин., пред Уенди Холденер (Швейц) на 1,78 сек., Катарина Трупе (Ав) на 1,94 сек. и др. За Шифрин това е 41-и успех на слалом, с което тя подобри рекорда на легендата Ингемар Стенмарк (Шв).", "date": "2019.11.25", "title": "Алберт Попов 34-и в Леви"}
{"url": "https://duma.bg/programa-na-bstv-do-01122019-n204172", "text": "07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Жоакина, доня Революция\"- сериал, 37 епизод (п) 11.15 ТВ пазар 11.30 \"Гласове\" с водещ Явор Дачков (п) 12.30 Новини 12.50 ТВ пазар 13.10 \"Жоакина, доня Революция\" - сериал, 38 епизод 14.00 \"Следобед с БСТВ\" с водещ Елена Пенчукова 16.00 ТВ пазар 16.20 Киносалон БСТВ: \"Диамантената ръка\" (1969 г.), СССР 18.05 \"Холивудски знаменитости\" 18.30 \"Червен картон\" - спортно предаване с Кирил Веселински 19.30 Новини - централна емисия 20.00 Актуален коментар 20.30 Киносалон БСТВ: \"Малки драми\" (2014 г.), САЩ 22.10 \"Червен картон\" - спортно предаване с Кирил Веселински (п) 23.10 Новини (п) 23.40 \"България се събужда\" с водещ Стоил Рошкев (п) 01.35 \"Гласове\" с водещ Явор Дачков (п) 02.30 \"Общество и култура\" с водещ Иван Гранитски (п) 03.30 \"Лява политика\" с водещ Александър Симов (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Жоакина, доня Революция\" - сериал, 38 епизод (п) 11.15 ТВ пазар 11.30 \"Червен картон\" - спортно предаване с Кирил Веселински (п) 12.30 Новини 12.50 ТВ пазар 13.10 \"Жоакина, доня Революция\" - сериал, 39 епизод 14.00 \"Следобед с БСТВ\" с водещ Елена Пенчукова 16.00 ТВ пазар 16.20 Киносалон БСТВ: \"Малки драми\" (2014 г.), САЩ 18.05 \"Холивудски знаменитости\" 18.30 \"Лява политика\" с Александър Симов 19.30 Новини - централна емисия 20.00 Актуален коментар 20.30 Киносалон БСТВ: \"Валенса: Човек на надеждата\" (2013 г.), Полша 22.30 \"Лява политика\" с Александър Симов (п) 23.30 Новини (п) 00.00 \"България се събужда\" с водещ Стоил Рошкев (п) 02.00 \"Общество и култура\" с водещ Иван Гранитски (п) 03.30 \"За историята - свободно\" с водещ Александър Сивилов (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Жоакина, доня Революция\" - сериал, 39 епизод (п) 11.15 ТВ пазар 11.30 \"Лява политика\" с Александър Симов (п) 12.30 Новини 12.50 ТВ пазар 13.10 \"Жоакина, доня Революция\" - сериал, 40 епизод 14.00 \"Следобед с БСТВ\" с водещ Елена Пенчукова 16.00 ТВ пазар 16.20 Киносалон БСТВ: \"Валенса: Човек на надеждата\" (2013 г.), Полша 18.30 \"За историята - свободно\" с Александър Сивилов 19.30 Новини - централна емисия 20.00 Актуален коментар 20.30 Киносалон БСТВ: \"На бой отиват само старците\" (1974 г.), СССР 22.00 \"За историята - свободно\" с Александър Сивилов (п) 23.00 Новини (п) 23.30 \"България се събужда\" с водещ Стоил Рошкев (п) 01.30 \"Гласове\" с водещ Явор Дачков (п) 02.30 \"Лява политика\" с водещ Александър Симов (п) 03.30 \"Дискусионен клуб\" с водещ Велизар Енчев (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Жоакина, доня Революция\" - сериал, 40 епизод (п) 11.15 ТВ пазар 11.30 \"За историята - свободно\" с Александър Сивилов (п) 12.30 Новини 12.50 ТВ пазар 13.10 \"Жоакина, доня Революция\" - сериал, 41 епизод 14.00 \"Следобед с БСТВ\" с водещ Елена Пенчукова 16.00 ТВ пазар 16.35 Киносалон БСТВ: \"На бой отиват само старците\" (1974 г.), СССР 18.05 \"Холивудски знаменитости\" 18.30 \"Студио Икономика\" с водещ Нора Стоичкова 19.30 Новини - централна емисия 20.00 Актуален коментар 20.30 Киносалон БСТВ: \"Парижки лудории\" (2014 г.), Франция 22.05 \"Студио Икономика\" с водещ Нора Стоичкова (п) 23.05 Новини (п) 23.35 \"България се събужда\" с водещ Стоил Рошкев (п) 01.35 \"Лява политика\" с водещ Александър Симов (п) 02.30 \"За историята - свободно\" с Александър Сивилов (п) 03.30 \"Червен картон\" - спортно предаване с Кирил Веселински (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Жоакина, доня Революция\" - сериал, 41 епизод (п) 11.15 ТВ пазар 11.30 \"Студио Икономика\" с водещ Нора Стоичкова (п) 12.30 Новини 12.50 ТВ пазар 13.10 \"Жоакина, доня Революция\" - сериал, 42 епизод 14.00 \"Следобед с БСТВ\" с водещ Елена Пенчукова 16.00 ТВ пазар 16.30 Киносалон БСТВ: \"Парижки лудории\" (2014 г.), Франция 18.05 \"Холивудски знаменитости\" 18.30 \"Дискусионен клуб\" с водещ Велизар Енчев 19.30 Новини - централна емисия 20.00 Актуален коментар 20.30 Киносалон БСТВ: \"Младост\" (2015г.), Италия 22.30 \"Дискусионен клуб\" с водещ Велизар Енчев (п) 23.30 Новини (п) 00.00 \"България се събужда\" с водещ Стоил Рошкев (п) 02.00 \"Студио Икономика\" с водещ Нора Стоичкова (п) 03.00 \"Лява политика\" с водещ Александър Симов (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар 07.00 \"Петър Мичев - Педро\" - документален филм 07.30 \"Холивудски знаменитости\" 07.55 \"Миа и аз\" - детски сериал 08.30 \"Преселение\" - документален филм (п) 09.15 ТВ пазар 09.30 \"Шевица\" - фолклорно предаване (п) 10.30 \"Скандалите на древния Египет\" - документален филм (п) 11.15 ТВ пазар 11.30 \"Дискусионен клуб\" с водещ Велизар Енчев (п) 12.30 Новини 12.50 ТВ пазар 13.05 \"Червен картон\" - спортно предаване с Кирил Веселински (п) 14.05 ТВ пазар 14.30 \"Професия Турист\": Сардиния /ттт част/ 15.00 \"Цветен следобед\" - избрано от следобедния блок на БСТВ 16.30 Киносалон БСТВ: \"Младост\" (2015г.), Италия 18.30 \"Общество и култура\" с водещ Иван Гранитски 19.30 Новини - централна емисия 20.00 Киносалон БСТВ: \"Слънчев удар\" (2015г.), Русия 23.00 \"Общество и култура\" с водещ Иван Гранитски (п) 00.00 Новини (п) 00.30 \"Културен фронт\" с Юлия Владимирова (п) 01.30 \"Дискусионен клуб\" с Велизар Енчев (п) 03.00 \"Студио Икономика\" с водеш Нора Стоичкова (п) 04.00 \"За историята - свободно\" с водещ Александър Сивилов (п) 05.00 \"Лява политика\" с водещ Александър Симов (п) 06.00 \"Червен картон\" - спортно предаване с Кирил Веселински (п) Неделя 01.12.2019 07.00 \"Светлин Стоев - художникът войвода\" - документален филм 07.30 \"Холивудстки знаменитости\" 07.55 \"Миа и аз\" - детски сериал 08.30 \"Шпионски войни\" - документален филм 09.15 ТВ пазар 09.30 \"Професия Турист\": Сардиния /ттт част/ (п) 10.00 \"Шевица\" - фолклорно предаване 11.00 ТВ пазар 11.30 \"Общество и култура\" с водещ Иван Гранитски (п) 12.30 Новини 12.50 ТВ пазар 13.05 \"Да уловиш красотата\" - документален филм 13.30 \"Културен фронт\" с Юлия Владимирова 14.30 ТВ пазар 14.45 Киносалон БСТВ: \"Слънчев удар\" (2015г.), Русия 17.45 \"Преселение\" - документален филм 18.30 \"Гласове\" с водещ Явор Дачков 19.30 Новини - централна емисия 20.00 Киносалон БСТВ: \"Белоруската гара\" (1970 г.), СССР 21.35 \"Гласове\" с водещ Явор Дачков (п) 22.35 Новини (п) 23.05 \"Общество и култура\" с водещ Иван Гранитски (п) 00.05 \"Дискусионен клуб\" с водещ Велизар Енчев (п) 01.05 \"За историята - свободно\" с водещ Александър Сивилов (п) 02.00 \"Червен картон\" с водещ Кирил Веселински (п) 03.00 \"Културен фронт\" с Юлия Владимирова (п) 04.00 \" Цветен следобед\" (п) 05.00 \"Студио Икономика\" с водещ Нора Стоичкова (п) 06.00 \"Лява политика\" с Александър Симов (п)", "date": "2019.11.25", "title": "Програма на БСТВ до 01.12.2019"}
{"url": "https://duma.bg/konkurs-za-patepis-razhodka-s-vlak-n204135", "text": "БДЖ обявява конкурс за пътепис на тема \"Разходка с влак\". Най-добрите авторски работи ще бъдат публикувани в специална рубрика на официалната страница на БДЖ, както и във фейсбук. Отличените ще получат по два билета за предстоящо, организирано от БДЖ, атракционно пътуване с парен локомотив или два билета за пътуване с влак на територията на страната по произволно избран маршрут до края на 2020 г. Необходимо е да са спазени следните условия: текстът да бъде авторски и написан от придобити лични впечатления; да бъде придружен с авторски снимков материал от пътуването с влака и посетените обекти; желателно е да бъдат посочени конкретните влакове, с които авторът е пътувал като маршрут от/до и часове на тръгване и пристигане; текстът да бъде свързан с разходка в рамките на един или два дни; да бъде с дължина между 2 и 5 страници. Творбите трябва да се изпратят на официалната електронна поща на БДЖ (bdz@bdz.bg) до 1 март 2020 г.", "date": "2019.11.25", "title": " Конкурс за пътепис \"Разходка с влак\""}
{"url": "https://duma.bg/kamburov-s-gol-%E2%84%96226-v-mach-%E2%84%96400-v-elita-n204124", "text": "Мартин Камбуров вече е с 226 гола в елита. Ветеранът откри за успеха на Берое над домакина Дунав с 3:0 в мач от XVII кръг. В юбилейния мач №400 в родното първенство нападателят се разписа в 56-ата мин., а другите голове заби гвинеецът Ибрахима Конте (78 и 88). Така Камбуров доближава рекордьора по голове в България Петър Жеков, който е с 253. 39-годишният свиленградчанин обаче е играл и 4 г. зад граница, докато Жеков не е излизал от българското първенство.", "date": "2019.11.25", "title": "Камбуров с гол №226 в мач №400 в елита"}
{"url": "https://duma.bg/miriam-moskona-shte-iznese-lektsiya-v-sofiya-n204138", "text": "Мексиканската писателка и поетеса Мириам Москона пристига на 26 ноември късно вечерта по покана на Института Сервантес (със съдействието на катедрата по испанистика и португалистика към Софийския университет \"Св. Климент Охридски\" и на Организацията на евреите в България). Нейните родители са български сефаради и тя им посвещава голяма част от творчеството си. Книгата й \"Tela de Savoya\" разказва за спомените им от България, за емигрантството им в Мексико и за първото пътуване на писателката до нашата страна. Написана е на двата езика - испански и ладино (шпаньолски или джудезмо, както го наричаме в България). Мириам Москона ще изнесе лекция на 28 ноември от 18 ч. в голямата зала на Софийската синагога. Входът е свободен.", "date": "2019.11.25", "title": "Мириам Москона ще изнесе лекция в София"}
{"url": "https://duma.bg/rezultati-n204125", "text": "XVII кръг: Дунав  - Берое 0:3 0:1 Камбуров (56) 0:3 Конте (78 и 88); Лудогорец - Локо Пд 2:1 0:1 Ожболт (11) 1:1 Марселиньо (15) 2:1 Лукоки (31); Ботев Вр - ЦСКА-Сф 0:3 0:1 Гълъбов (7) 0:3 Родригеш (18 и 90+2); Арда - Витоша Б 2:0 Василев (22 и 48); Славия - Черно море 0:1 Иса (90+1), ЧК: Дюлгеров (С-68); снощи: Левски - Царско село; днес, 17.30: Ботев Пд - Етър (Диема спорт). XVI кръг: ЦСКА 1948 - Лудогорец-2 2:2 0:1 Стефанов (57) 0:2 Йорданов (61) 1:2 Тютюков (90) 2:2 Василев (90+2); Хебър - Ботев Гъл 1:0 Чаворски (61); Нефтохимик - Локо Сф 3:3 1:0 Костов (42-д) 2:0 Костадинов (47) 2:1 Стефанов (51) 3:1 Костадинов (61) 3:3 Диков (70-д и 77); Септември - Поморие 3:1 1:0 Галчев (38) 2:0 Йорданов (67) 2:1 Кънев (68) 3:1 Русев (88); Черноморец Бч - Спартак Вн 1:0 Митев (58) - прекратен в 79-ата мин.; Кариана - Спартак Пл 2:3 0:1 Иванов (24) 1:1 Игнатов (29-д) 2:1 Георгиев (63) 2:3 Димитров (71 и 86); Пирин - Струмска слава 3:1 0:1 Китов (36) 1:1 Перейра (65) 2:1 Хендерсън (73) 3:1 Благов (82); Литекс - Монтана 0:1 Цветков (90+2).  1. Септември 15 13 1  1 34:17 40  2. ЦСКА 1948 15 12 1  2 38:11 37  3. Локо Сф 15   9 2  4 22:10 29  4. Монтана 15  8 3  4 25:12 27  5. Локо ГО 15  7 4  4 25:22 25  6. Литекс 15  7 3  5 25:11 24  7. Хебър 15  7 2  6 21:18 23  8. Пирин 15  6 4  5 22:22 22  9. Нефтохимик 15  6 3  6 23:24 21 10. Кариана 15  5 5  5 21:19 20 11. Ботев Гъл 15  5 4  6 16:23 19 12. Черноморец Бч 14  4 3  7 8:16 15 13. Лудогорец-2 15  2 8  5 15:20 14 14. Струмска слава 16  4 1 11 16:28 13 15. Спартак Вн 14  2 3  9 4:26  9 16. Поморие 15  2 2 11 13:30  8 17. Спартак Пл 15  2 3 10 6:25  6КОР Футбол по Диема спорт 17.30 Ботев Пд - Етър по Диема спорт 2 22.00 Астън Вила - Нюкасъл по Макс спорт 3 21.45 СПАЛ - Дженоа по Диема спорт 2 Баскетбол 18.00 УНИКС - Зенит по Нова спорт 18.30 ЦСКА М - Нижни Новгород", "date": "2019.11.25", "title": "Резултати"}
