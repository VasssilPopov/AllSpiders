{"url": "https://duma.bg/sportat-po-televiziyata-dnes-n200526", "text": "Футбол по Диема спорт 17.30 Арда - Етър 20.00 Витоша Б - Локо Пд по Диема спорт 2 22.00 Ман Юнайтед - Арсенал по Макс спорт 2 Тенис 5.00 Турнир в Токио (мъже)", "date": "2019.09.30", "title": "Спортът по телевизията днес"}
{"url": "https://duma.bg/bsp-tragna-kam-mestniya-vot-s-ambitsiya-za-pobeda-n200509", "text": "БСП откри кампанията си за местния вот с амбиция за победа. В София социалистите се събраха в градинката пред Народния театър \"Иван Вазов\", за да си пожелаят успех в кметската надпревара. \"Нека заедно направим общината помощник, а не спирачка на малкия семеен бизнес. Заедно да гарантираме, че ще спасим и развиваме общинските болници и училища. Заедно ще осигурим на нашите деца места в безплатни детски градини, общински жилища на младите семейства, уважение и социални услуги на възрастните ни родители\", обърна се към столичани лидерът на БСП Корнелия Нинова. Мая Манолова има воля, има характер да промени управлението на София, а нашите кандидати за общински съветници, за районни кметове и кметове на кметства ще й дадат още сили, категорична бе тя. \"Подкрепата и включването на проф. Стефан Данаилов в Инициативния комитет на Мая Манолова дава допълнителна енергия и зарядна кампанията. Не само защото Мастера е в сърцата на милиони българи, а и защото той е зам.-председател на БСП. Това е много важен знак към членовете и симпатизантите ни\", коментира председателят на БСП в София и водач на листата за общински съветници Калоян Паргов.  Левицата влиза в надпреварата с идеята \"За по-добър живот в Габрово\". Коалицията \"БСП за България-АБВ\" откри предизборната си кампания на централната пешеходна улица \"Радецка\". Официално бяха представени кандидат-кметът Ивелин Николов, номинираните за общински съветници и за кметове на населени места. \"Ще продължа започнатото в Габрово с мисъл за бъдещето, борейки се за по-добри доходи на гражданите и връщане на достойнството им. Да си габровец не е лесно. В нашия хубав град, с неговата красива природа и исторически забележителности се живее трудно\", заяви Николов.  Кандидатът за кмет на Русе Пенчо Милков откри предизборната си кампания с концерт на Б.Т.Р. \"Русе има потенциал до няколко години да се превърне в северната столица на България и това може да стане с почтено управление, ясни правила и ясна кауза. Вярвам, че общината може да бъде управлявана с почтеност, прозрачност и на основата на закона по образец на големите европейски градове, с които ни свързва Дунав\", заяви Милков пред препълнения площад в Русе. Проф. Анелия Клисарова представи своята \"Визия за Варна\" на среща с варненци на чаша вино под открито небе. \"Нека заедно да успеем да победим и да направим Варна по-добра, по-красива и по-чиста\", призова тя и обеща общината да се погрижи всеки варненец да има достъп до качествена медицинска грижа и през почивните дни. \"Ние сме единствените, които през изминалите 4 години последователно критикувахме управлението на Бургас, гласувахме винаги против общинския бюджет и предлагахме алтернативи. Надявам се на 27 октомври да се поздравим с победа\", заяви кандидатът за кмет Николай Тишев.  Искаме да мотивираме младите хора да останат тук, да се завърнат и да отглеждат децата си в нашата област, категоричен бе Милко Багдасаров, който официално влезе в надпреварата за Кърджали. Коалиция \"БСП за България\" в Хасково тръгна към победа с тържество пред художествена галерия \"Форум\". \"Хасково, обичам те\" е моят девиз и това не е емоционален израз, а клетва пред моите съграждани, подчерта кандидатът за кмет Коста Стоев. Предлагаме нов модел, нов прочит как да се развива нашият град и в каква посока да върви, подчерта в Шумен кандидатът за кмет Венцислав Венков. Слоганът на неговата кампания е \"Оттука започва промяната\". В залата на първото българско събрание кандидатът за кмет на Пловдив Николай Радев обяви, че градът търси своя социален лидер. Градоначалникът на Асеновград, номиниран за нов мандат, Емил Караиванов сподели, че битката е предизвикателство и отговорност, но и залог за бъдещето на общината. Не сме спирали да се грижим за хората и това ни отличава от всички останали, изтъкна кандидатът за трети мандат в Садово Димитър Здравков. Залагам на пряк диалог и градивни политики, посочи в обръщението си Виолета Христодулова, кандидат-кмет на община Марица.", "date": "2019.09.30", "title": " БСП тръгна към местния вот с амбиция за победа"}
{"url": "https://duma.bg/za-neverni-danni-ne-davat-obezshteteniya-za-chumata-n200501", "text": "Малко повече от 10% са нарушенията, които инспектори от БАБХ са установили при проверка на лични стопанства, които попадат в обхвата на подпомагането от 300 лв. заради чумата по свинете, каза земеделският министър Десислава Танева по време на парламентарния контрол в отговор на депутата от \"БСП за България\" проф. Светла Бъчварова. Въпросът бе, преди да се пристъпи към умъртвяването, събрана ли е обективна информация за ситуацията във всяко населено място за броя на стопанствата и животните. В тази връзка проф. Бъчварова напомня на министър Танева, че е заявила в интервю: \"Личните стопанства бяха без контрол.\" Според депутата фактът, че няма инвентаризация на животните преди стартиране на мярката за хуманно умъртвяване, е довел до трудности при идентифициране на личните стопанства.  За нередности при изплащането на обезщетенията на личните стопанства в страната заради чумата говорят и репортажите за укрити прасета, както и за фиктивни прасета, които са декларирани като унищожени. Танева се съгласи, че такива сигнали наистина има и са предприети съответните мерки. Тя цитира данни, според които в периода от 9 до 26 септември държавните служители са проверили 2210 обекта тип лично стопанство и са открили 288 нарушения. \"Проверки има и в момента - не само в Добрич, но и в други области на принципа на анализа на риска. За да установим дали всичко, което е подадено, потвърдено и подписано от кметовете и ветеринарите на населените места, отговаря на подадените данни\", каза министърът. \"Сигналите са проверявани. Там, където има съмнения, плащането е спирано. Имаме такива случаи на отказани заявления\", обяви Танева. Според данните на Министерството на земеделието броят на стопанствата в списъците, които е получило, е 34 821. Подадените заявления в областните дирекции на БАБХ са 29 500. Финансовото подпомагане в момента е в размер на 8 850 000 лв., изплатени в 1691 населени места в 179 общини. Информацията е събрана през Областни епизоотични комисии от кмета на населеното място и официалния ветеринарен доктор. На въпрос дали се предвижда финансов стимул за стопаните във връзка с мерките за биосигурност, които трябва да изпълнят, за да могат да се регистрират, земеделският министър каза, че изискванията към тях са свързани по-скоро с дисциплина и спазване на хигиенни норми, отколкото с инвестиции. \"Те са елементарни Ц до 3 броя свине за угояване, да са оградени, да не се отглеждат заедно с други животни, да не напускат личното стопанство, да се консумират само за лични нужди, да имат място за съхранение на фураж, да не се дава храна в прясно състояние и да има ваничка за хигиенизиране и смяна на дрехите\", обясни Танева.", "date": "2019.09.30", "title": "За неверни данни не дават обезщетения за чумата"}
{"url": "https://duma.bg/knsb-zapochva-sreshti-s-rabotnitsi-za-nay-serioznite-im-problemi-n200503", "text": "Ръководството на КНСБ започва срещи с работници из страната. Целта е да се видят най-сериозните проблеми на хората на труда, които не са представени в синдикати, и да се търси тяхното решение. Инициативата, наречена Арена \"Работеща България\", започва в Стара Загора, а през първата седмица ще бъдат посетени още Пловдив, Варна, Бургас, Сливен, Пазарджик и Перник. Целта на инициативата е да се създаде платформа \"Гласът на Работеща България\", в която работниците, дори да не членуват в синдикати, да могат да изказват искания, мнения или препоръки към останалите социални партньори - работодатели, правителство и международни организации. По-рано от КНСБ обявиха, че над 7 хил. лекари и медицински специалисти ще излязат на национален протест в София на 7 октомври - Международния ден за достоен труд. Организатори са федерацията на синдикатите в здравеопазването - КНСБ, Българската асоциация на професионалистите по здравни грижи, с подкрепата на БЛС. Основното искане е увеличение на заплатите - начална заплата от 900 лв. за медицински сестри в общинските болници, 950 за сестри в университетските болници и съответно 1100 и 1200 лв. начална заплата за младите лекари. КНСБ настоява бюджетът на НЗОК за 2020 г. да бъде вдигнат с 600 млн. лв. ", "date": "2019.09.30", "title": "КНСБ започва срещи с работници за най-сериозните им проблеми"}
{"url": "https://duma.bg/fandakova-nakisna-borisov-i-sds-n200511", "text": "Йорданка Фандъкова накисна патрона си Бойко Борисов и коалиционния партньор на ГЕРБ СДС за състоянието на София. При откриването на предизборната си кампания тя атакува лошото управление преди нея, макар през 2009 г. да пое поста именно от Борисов. \"Тогава метрото беше 9 км, парковете не се косяха, детските градини се заменяха срещу апартаменти\", каза Фандъкова. Тя нарече София през 2009 г. \"спрял град, който преминаваше от криза в криза\". Припомняме, че Бойко Борисов бе кмет на София от ноември 2005 г. до юли 2009 г. Преди него градът бе управляван 10 години от Стефан Софиянски, издигнат от СДС, а Столичният общински съвет бе напълно доминиран от сините. На трибуната до Фандъкова беше и сегашният председател на СДС Румен Христов. Критиките й той коментира с \"годините бяха трудни\".", "date": "2019.09.30", "title": "Фандъкова накисна Борисов и СДС"}
{"url": "https://duma.bg/sindikalni-dogovorki-n200510", "text": "Синдикатите в милата ни татковина страдат от раздвоение на личността, или по-скоро от загуба на идентичността. КНСБ, или поне ръководството му, изглежда е забравило основната причина за съществуването си - защитата на работническите права. Поне така изглежда от новините, отразяващи дейността им. Само за няколко дни пресслужбата на управляващата партия заля медиите със съобщения, в които информира как КНСБ подкрепя кандидати за кметове на ГЕРБ. Регионалното звено на КТ \"Подкрепа\" в Пазарджик също не остана назад и пристана на местния мераклия за нов мандат. Точно в пика на предизборната кампания от КНСБ решиха да обикалят страната за срещи с работници, за да видят  . След поредицата споразумения с ГЕРБ храни ли някой илюзии, че този воаяж не е свързан с предстоящите избори? Къде спаха досега и нима не знаят какви са проблемите на работещите българи? Уви, някой сякаш умишлено иска да унищожи синдикализма у нас. Колективното начало е важно, особено когато става въпрос за права. Време е КНСБ и председателят му да обявят публично какви са - присъдружна организация, НПО към ГЕРБ и властта, неформален политически субект или друго. В момента го играят като някакъв странен хибрид, изразяващ мнения и становища по всички теми - от Истанбулската конвенция през младежките политики и споразумения най-вече с представители на властта. Къде остават работниците и техните права? Нима са само част от фона? Или служат за параван на някакви други интереси? Какъв конкретен проблем на дадена гилдия бе решен благодарение само на синдикални усилия? Уви, синдикатите у нас постепенно се изпразват от съдържание. Това със сигурност е полезно за работодателите и само отваря вратите към трудовата робия. България не може да си позволи да загуби автентичните си синдикати. Доказано е, че единствената спирачка пред самозабравилите се властници е колективният протест и задружното отстояване на права и принципи! Затова синдикатите са важни. Но синдикати, които се грижат и борят за служители и работници, а не такива, които си пият уискито по тузарските коктейли на властта. Нека от КНСБ бъдат по-упорити по темата кой и как трябва да плаща първите дни от болничния, как да се осигурят достойни възнаграждения и по-добри условия на труд на медици, униформени, учители, шивачки и т.н. Да помислят как българите да бъдат стимулирани да се трудят у нас, а не доброволно да стават черноработници в чужбина. И как да бъде разубеден бизнесът от идеите си да внася евтина работна ръка... Това би трябвало да са приоритетите на КНСБ, а не предизборните договорки с този или онзи.", "date": "2019.09.30", "title": " Синдикални договорки"}
{"url": "https://duma.bg/darzhavata-za-vtori-pat-shte-izkupuva-chastni-gori-n200500", "text": "Държавата за втори път ще изкупува частни гори, след като направи успешна кампания за първи път през 2016 г. Това съобщиха от Министерството на земеделието. Целта е към държавните гори да бъдат присъединени малки горски имоти, които не могат да бъдат обслужвани и поддържани в добро състояние от собствениците им. Приемът на документи започва на 1 октомври и ще продължи до 15 януари 2020 г. Заявленията трябва да се подават в 6-те държавни горски предприятия по местонахождението на имота. Държавните горски предприятия няма да закупуват поземлени имоти в горски територии, които са собственост на общини, юридически организации и сдружения. Въвежда се нов праг на изискването за максимална обща площ на поземлените имоти, предлагани от един и същ собственик за закупуване. Тя не трябва да надхвърля 50 дка в рамките на една процедура. Предвидено е да отпадне изискването за представяне на таксационни описания на подотделите, включени в предлаганите от заявителите имоти. Това се прави с цел да се намали административната тежест. Тази информация ще се изисква по служебен път от съответното държавното горско или държавното ловно стопанство, в чийто обхват попада предлаганият за продажба имот. За улеснение на заявителите ценовото предложение се предлага да бъде по образец. При проведената през 2016 г. процедура бяха финализирани сделки за закупуване на 126 имота с обща площ 1029 дка на стойност от близо 600 000 лева. В съобщението на земеделското министерство няма информация какъв е бюджетът по втората процедура.", "date": "2019.09.30", "title": "Държавата за втори път ще изкупува частни гори"}
{"url": "https://duma.bg/530-mladezhi-iskat-da-sa-obshtinski-savetnitsi-ot-levitsata-n200506", "text": "530 са кандидатите за общински съветници в листите на БСП под 35 години. Увеличението в сравнение с предходните избори за местна власт е двойно, стана ясно на заседанието на Националния съвет на Младежкото обединение (МО) в БСП. Близо една трета от кандидатите са жени. Председателят на МО Николай Бериевски обясни за ДУМА, че членове на обединението са в листите на 156 общини. Бериевски очаква след изборите МО да има между 200 и 250 общински съветници. Той изрази задоволство, че партията продължава да дава път за развитие на младите. 21 социалисти под 35 г. са кандидати за кметове. В Георги Дамяново например БСП се е спряла на 27-годишния Светослав Илиев, само година по-възрастни са Георги Йорданов, номиниран за кмет в столичния район \"Студентски\", и кандидатът в Сопот Станислав Стоенчев. Още пет столични района имат кандидати за кметове под 35 г. - Иво Пиперов в \"Банкя\", Александър Кьосевски във \"Витоша\", Делян Георгиев в \"Изгрев\", Николай Николов в \"Красно Село\" и Димитър Главинов в \"Слатина\". Бериевски изтъкна, че в листите за съветници има младежи, които вече имат зад гърба си успешни мандати в местната власт. \"Много от тях вече са доказали, че са достойни отново да бъдат избрани, имаме общини, чиито листи се водят от лица под 35 г.\", заяви той. Предвид особеностите на местните избори младежите сами ще преценяват как да водят кампанията и на какво да залагат. Ангажирахме се да съдействаме по всякакви въпроси, включително и с медийното отразяване, увери председателят на МО.", "date": "2019.09.30", "title": "530 младежи искат да са общински съветници от левицата"}
{"url": "https://duma.bg/mezhdunarodna-konferentsiya-osadi-arestite-na-rusofili-u-nas-n200505", "text": "Участниците в международната конференция \"Перспективи и възможности за укрепване на сигурността и сътрудничеството в Европа\", която се състоя в Калининград, са осъдили арестите на ръководители на движението \"Русофили\" в България, предаде ТАСС. За арестите е съобщил Андрей Климов, председател на комисията на Съвета на федерациите по защита на държавния суверенитет и предотвратяване на вмешателството във вътрешните работи на Русия. Печално е, че никой по света не се възмущава, че радетел на дружбата с Русия се оказва обвинен в шпионаж, е заявил Климов. Председателят на \"Русофили\" Николай Малинов е трябвало да пристигне за форума, организиран от партия \"Единна Русия\", но има забрана да напуска България. В срещата са участвали експерти от над 30 европейски държави.  Конференцията е осъдила също отказа на САЩ да дадат визи на част от членовете на руската делегация за сесията на ОС на ООН. \"Американците се намесват в делата на Русия, принуждавайки я да промени делегацията си, а и на България - като пречат на българите да дружат с Русия. Това е вмешателство в чист вид\", е подчертал сенатор Климов. Отказът от международните договори за въоръженията, яростните атаки в Европа срещу Русия обслужват единствено САЩ и крият опасна заплаха за мира, включително ядрена, предупреждава Русия. Тя ще поиска седалището на ООН да бъде преместено от Ню Йорк, е съобщено на форума. През октомври в Белград предстои среща на представители на националните парламенти, в която Русия отново ще постави въпроса за заплахите срещу мира.", "date": "2019.09.30", "title": "Международна конференция осъди арестите на русофили у нас"}
{"url": "https://duma.bg/vanshniyat-dalg-se-uvelichi-s-nad-3-ot-nachaloto-na-godinata-n200499", "text": "Брутният външен дълг на страната в края на юли 2019 г. е 34 195,3 млн. евро (57.8 на сто от прогнозния брутен вътрешен продукт /БВП/), съобщи БНБ. Дългът се увеличава с 1039,4 млн. евро (3,1 на сто) в сравнение с края на 2018 г. В края на юли 2019 г. дългосрочните задължения са 25 771,1 млн. евро (75.4 на сто от брутния дълг, 43,6 на сто от БВП). На годишна база дългосрочният дълг намалява с 592,2 млн. евро (2,2 процента). Брутният външен дълг на сектор Държавно управление в края на юли 2019 г. е 5452,7 млн. евро (9,2 на сто от БВП). Спрямо края на 2018 г. той намалява с 88,2 млн. евро (1,6 на сто). На годишна база външните задължения на сектора се понижават със 194,8 млн. евро (3,4 процента). Външните задължения на сектор Банки са 4638,1 млн. евро (7,8 процента от БВП). Дългът на сектор Банки нараства на годишна база със 127,1 млн. евро (2,8 процента) спрямо юли 2018 г. В края на юли 2019 г. вътрешнофирменото кредитиране е 13 250.7 млн. евро (22,4 на сто от БВП), което е със 700,8 млн. евро (5,6 на сто) повече в сравнение с края на 2018 г. Вътрешнофирменото кредитиране намалява на годишна база с 81,9 млн. евро към края на юли. През януари-юли 2019 г. полученото външно финансиране от нерезиденти е в размер на 3962.3 млн. евро (6,7 на сто от БВП), при 3553,4 млн. евро (6.4 на сто от БВП) за януари - юли 2018 г. От тях 241,5 млн. евро (6,1 на сто от общия размер) са за сектор Държавно управление, 981.2 млн. евро (24,8 на сто от общия размер) за сектор Банки, 628.4 млн. евро (15,9 на сто) за Други сектори, а 2111,2 млн. евро (53,3 на сто) са вътрешнофирмено кредитиране, сочат данните на БНБ.", "date": "2019.09.30", "title": "Външният дълг се увеличи с над 3% от началото на годината"}
{"url": "https://duma.bg/kratki-novini-n200492", "text": "Кметът на Истанбул Екрем Имамоглу съобщи, че не е бил поканен на среща относно предприетите мерки след регистрираното по-рано тази седмица земетресение от 5,7 по Рихтер в най-големия турски град. Тя е била ръководена от вицепрезидента Фуат Октай. \"Искам да се обърна към държавните служители. Изборите свършиха, зад нас са\", коментира Имамоглу пред журналисти в Истанбул. Министър-председателят на Израел Бенямин Нетаняху реши да не връща мандата за формиране на правителство на президента Реувен Ривлин, въпреки че преговорите между неговата партия „Ликуд“ и „Синьо и Бяло“ приключиха, без да бъде постигнато споразумение за коалиция, пише вестник The Jerusalem Times. Говорител на управляващата партия заяви, че Нетаняху първо ще се опита да формира правителство по друг начин, което означава, че ще трябва да се обърне към останалите партии в парламента. Изтребител МиГ-29 се разби край западния словашки град Злате Моравце, предаде ТАСС с позоваване на словашката полиция. Посочва се, че е възможно до инцидента да се е стигнало поради изчерпване на горивото. Точната причина за падането на изтребителя трябва да бъде установена от експертна комисия. Косово се обявява категорично против идеята на Сърбия за „балкански Шенген“. Бившият главен преговарящ със Сърбия Едита Тахири заяви пред местната телевизия „Ора нюз“, че предложението на Белград трябва да се разглежда като неоюгославска тенденция, която ще навреди на Балканите и цяла Европа. Тя смята, че Балканите не се интересуват и не трябва да се интересуват от обединение и отваряне на границите помежду си, а към Европейския съюз.", "date": "2019.09.30", "title": "Кратки новини"}
{"url": "https://duma.bg/tankata-struna-n200491", "text": "Тънките струни в предизборно време не са кой знае колко много - проблемите на отделния човек и близките му в здравеопазването, образованието, социалните грижи. И най-вече - търсенето на справедливост. Наближат ли избори, все някой намира начин да провокира някоя от тях и да дърпа тънката струна, особено на безпочвено фанатизираните. Темата със стратегията за детето отново изплува на повърхността и отново с протести. От пролетта няма стратегия, но протестите срещу нея се възродиха и през есента. Защо, след като няма заплаха децата да бъдат \"отнемани\"? Може би, за да се насажда страх? Някакъв, какъв да е страх! Че хората вече не вярват във властимащите е едно на ръка - овластените години работеха за този си \"имидж\". А и парите, давани за подобни кухи протести, ако бяха се използвали, за да бъдат нахранени децата дори на една бедна махала, изоставените биха били къде-къде по-малко. Иначе протестиращите не искат държава в семейството - ролята й била да наказва престъпници. Те не искат държава, когато трябва да ваксинират децата си, но искат държава, когато децата трябва да бъдат лекувани. Протестират учители - не искали да обикалят домовете на рисковите деца. И това задължение на учителите не е от вчера. А и за т.нар. фенкционална неграмогност на подрастващите вината не е само у подрастващите, защото цяла България дава за пример няколкото учители, подготвящи математици, биолози, които представят достойно страната ни пред Европа и света. На тези учители сигурно не им се налага да обикалят \"рискови\" деца... И докато парата отива в свирката, реалните проблеми на хората биват скривани в килера. Това е целта. Проблемите на бедността означават липса на достъп до образование и здравеопазване, а немалка част биха се решили със сериозни данъчни облекчения на младите семейства. Например 600 лв. преференция за семейства с едно дете, 1200 - с две, 1800 лв. - с три деца. Но нали предложението идва от опозицията, то трябва да бъде отхвърлено, за да бъде после фризирано и представено от управляващите. Гнусна игра на тънка струна! ", "date": "2019.09.30", "title": " Тънката струна"}
{"url": "https://duma.bg/tsyalata-mara-vtasala-n200490", "text": "Действията на Министерския съвет за смяна на трудовите книжки и приемане на нова Наредба за трудовата книжка и трудовия стаж будят недоумение. Сещам се за една българска поговорка: \"Всичката Мара втасала и на хорото се хванала!\" Човек ще рече, че всичко в трудовото ни законодателство е наред, че остана само едни трудови книжки да сменим и всичко ще е ОК! Първо, повечето от аргументите и причините, с които се обосновават тези промени, ми се струват лековати - например, че формата на трудовата книжка поради малките си размери не позволявала четливо отразяване на данните. Или, че щяла да се намали административната тежест върху работодателите. Или, че имало сигнали за фалшиви трудови книжки. Всеки разумен човек би си задал въпроса: Защо, като говорим за електронно управление, вместо да се върви към някакво електронно отразяване на трудовия стаж, МС въвежда нови хартиени трудови книжки? Нали след 2000 г. всичко за трудовия стаж на всеки работещ българин е налично в електронен вид в НОИ и всеки с индивидуалния си код може да прави справка? Ако трябва там да се разширява информацията, нека се направи. И нали само до 1 януари 2023 г. хората ще могат да избират по старата или по новата методика да бъде изчисляван индивидуалният им коефициент при отпускане на пенсията им. Т.е. да избират три последователни години преди 2000 г. за изчисляване на пенсията. Защо ще им е нов образец на трудовата книжка? След като се разбра за решението на МС, вече няколко души ми се обадиха притеснени, дали при тази нова смяна и под предлог, че има много фалшиви трудови книжки, не се готвят да им откраднат трудов стаж и да затруднят пенсионирането им. За съжаление не мога да разсея съмненията им, защото не са ми ясни мотивите на управляващите за предприетото действие. Ще завърша с думите на един анонимен коментатор. Той пише: \"Предлагам цветът на книжките да е жълт. Трябва да си с жълта книжка, за да работиш при тези заплати.“", "date": "2019.09.30", "title": "Цялата Мара втасала"}
{"url": "https://duma.bg/germaniya-gotova-na-otsrochka-za-brekzit-n200494", "text": "Германия е готова да даде поредна отсрочка на Великобритания за Брекзит при определени условия. \"Ако Великобритания се обърне с искане за удължаване на срока, ще го разгледаме в конструктивен тон\", заяви външният министър Хайко Маас в интервю за в. \"Велт ам Зонтаг\". По думите му обаче искането за отлагане на Брекзит след 31 октомври трябва да е съпроводено с \"перспектива за следващи действия\". По-рано този месец парламентът на Великобритания прие законопроект за блокиране на Брекзит без сделка. Предлага се отлагане до 31 януари. Би Би Си предаде, че британското правителство е готово да представи \"конкретни предложения\", насочени към постигане на сделка за Брекзит с ЕС. Според информацията тези планове ще бъдат разкрити по време на конференцията на Консервативната партия тази седмица, което ще даде достатъчно време на торите да се подготвят преди жизненоважната среща с ЕС на 17 октомври. В същото време британският министър за Брекзит Стивън Баркли притъпи очакванията за постигане на споразумение, отбелязвайки в интервю, че \"все още има дълъг път\" до сделката с Брюксел. Всъщност \"дългият път\" е само месец до планираната дата за излизане на Великобритания от ЕС. \"Ще видим дали има политическа воля и от двете страни. Работим да постигнем сделка и да напуснем (ЕС) на 31 октомври, но това споразумение трябва да е без предпазната клауза за ирландската граница. Парламентът отхвърли тази клауза вече три пъти, аз бях съвсем ясен с Мишел Барние в преговорите, че клаузата трябва да изчезне\", заяви той. На свой ред ирландският министър на външните работи Саймън Ковини предупреди, че изтича времето за Великобритания и ЕС да постигнат споразумение за своята раздяла. Той отбеляза, че преговорите трябва да стъпят на \"сериозни предложения\" от Лондон за това как да бъде подменен предпазният механизъм за границата между Република Ирландия и британската провинция Северна Ирландия. \"Това още не се е случило... А времето изтича\", каза Ковини пред репортери.", "date": "2019.09.30", "title": "Германия готова на  отсрочка за Брекзит"}
{"url": "https://duma.bg/pompeo-zapochva-obikolka-sreshtu-ruskoto-vliyanie-n200493", "text": "Държавният секретар на САЩ Майк Помпео започва европейската си обиколка на 1 октомври, в рамките на която ще посети последователно Италия, Черна гора, Северна Македония и Гърция. Агенция Интерфакс цитира неназован високопоставен служител на Държавния департамент, според когото Помпео ще положи усилия срещу влиянието на Русия в тези държави. Обиколката се провежда след петъчните преговори на Помпео с руския му колега Сергей Лавров в Ню Йорк. Двамата са обсъдили продължаването на договора за ограничаване на стратегическите ядрени оръжия (СТАРТ-23) и мораториума върху изпитанията на ракетите със среден обсег. Лавров сподели, че Помпео е изразил готовност да обсъжда тематиката по разоръжаването, но с включването и на други страни. На свой ред Помпео написа в туитър: „Макар да имаме сфери на напрежение с Русия, ние трябва да намерим конструктивен път напред. Преди успявахме да работим заедно. Може да постигнем това отново.\"  Посещението на Помпео в Гърция съвпада с провеждането на форума „Руска седмица на Йонийските острови“. „Атина е наш добър партньор в Европа. Взаимната симпатия на руснаци и гърци се опира на вековните връзки, духовното и цивилизационно родство и не е подвластна на капризите на политическата конюнктура. Ценим грижовното отношение на гръцките ни приятели към общото историческо минало. Радваме се, че на Корфу продължават да пазят паметта за освобождението на Йонийските острови от великия руски адмирал Фьодор Ушаков“, подчерта Лавров в послание до форума.", "date": "2019.09.30", "title": "Помпео започва обиколка  срещу руското влияние"}
{"url": "https://duma.bg/udalzhiha-s-mesets-izdavaneto-na-biosertifikati-n200495", "text": "С един месец се удължават сроковете за издаване и за предоставяне на сертификатите за биологично производство във връзка с прилагане на мярка 11 \"Биологично земеделие\", съобщават от Министерството на земеделието. Срокът за издаване на сертификатите от страна на контролиращите става 30 октомври вместо досега предвиденото до 30 септември. Срокът за предоставяне на документа на Държавен фонд \"Земеделие\" (ДФЗ) се удължава от 30 октомври на 30 ноември. Измененията са направени в наредба 4, която е за прилагането на мярка 11 \"Биологично земеделие\" от ПРСР, която вече е публикувана в \"Държавен вестник\". Целта на промяната е да се даде възможност за по-голяма прецизност при изпълнение на изискванията за предоставяне на писмени доказателства от страна на кандидатите по мярка 11. От ресорното министерство припомнят, че всички кандидати по мярката, чийто многогодишен ангажимент изтича в края на 2019 г., са задължени да предоставят на ДФЗ най-малко веднъж такъв сертификат или писмено доказателство за съответствие на произведените от тях биопродукти. Документите трябва да удостоверяват състоянието на парцелите и произведената продукция от земеделската култура в годината на издаването им. Те се предоставят обобщено за подпомаганите парцели, за които е поет ангажиментът.", "date": "2019.09.30", "title": "Удължиха с месец издаването на биосертификати"}
{"url": "https://duma.bg/ikonomicheskoto-doverie-v-es-se-vloshava-u-nas-se-podobryava-n200498", "text": "През септември общото икономическо доверие в Европейския съюз се влоши до ново близо шестгодишно дъно, докато аналогичният индекс на Европейската комисия за България отскочи обратно към 6-месечния връх, достигнат през юли, показват резултати от последното бизнес проучване на европейските власти в Брюксел. Индексът, измерващ икономическото доверие в ЕС, се понижи през септември до 100,0 пункта от 101,4 пункта през август, отбелязвайки спад до ново близо шестгодишно дъно (най-ниско ниво от ноември 2013 година), посочва БНР. Влошаването на бизнес нагласите в целия ЕС се дължи както на техния спад в рамките на еврозоната, така и на значително понижение на съответния индекс за Обединеното кралство (спад с цели 4,5 пункта на индекса на водещата икономика извън еврозоната) при относителен стабилен индекс за Полша (слабо понижение на съответния индекс с 0,1 пункта на втората по значимост европейска икономика извън единния валутен блок). Последното проучване на ЕК за Европейския съюз за септември регистрира съществено отслабване на доверието на мениджърите в промишления сектор (спад на съответния индекс до -9,8 пункта от -6,3 пункта през август) и в строителството (понижение до 0,3 от 2,7 пункта месец по-рано), при слабо подобрение в сферата на услугите (до 5,2 от 5,1 пункта) и при търговията на дребно (до -1,5 от -3,8 пункта). През септември индексът на потребителското доверие в 28-те страни на ЕС се подобри до -6,4 пункта от -7,0 пункта през предходния месец, достигайки най-високо ниво от месец май насам. За разлика от общия показател на ЕК за икономическото и бизнес доверието в ЕС, съответният индекс за България обаче отбеляза отскок до 104,7 пункта от 103,9 пункта през август, доближавайки отново 6-месечен връх през юли на ниво от 104,8 пункта. Въпреки този отскок, трябва да се има предвид, че в края на пролетта на 2018 година (през месеците април и май) икономическото доверие в нашата страна достигна посткризисен връх от 111,7 пункта най-високо ниво от септември 2008 година, когато беше разгарът на глобалната финансова и икономическа криза.", "date": "2019.09.30", "title": "Икономическото доверие в ЕС се влошава, у нас се подобрява"}
{"url": "https://duma.bg/domatite-i-chushkite-poskapnaha-v-sezona-na-konservite-n200496", "text": "Цената на оранжерийните домати се е повишила на едро през миналата седмица с 4,8 на сто, до 1,96 лв. за кг. Това показват данните на Държавната комисия по стоковите борси и тържищата. Червените чушки пък са поскъпнали с 4,5 на сто до 1,39 лева за кг. Цената на картофите се е повишила с 6,3% и те са се продавали средно по 68 ст. за кг. Морковите са поскъпнали с 3,1 на сто и са се търгували по 66 ст. за кг.  Цената на оранжерийните краставици се е понижила с 2,7 на сто, до 1,43 лв. за кг. Зелето се е продавало по 60 ст. за кг. Зелените чушки са се търгували по 1,15 лв. за кг. Ябълките са поевтинели с 2,1 на сто, до 94 ст. за кг.  Кравето сирене е поевтиняло с 0,8 на сто и се е търгувало средно по 6,22 лв. за кг. Кашкавалът тип \"Витоша\" се е купувал по 10,66 лв. за кг. Олиото се е продавало по 2 лв. за литър. Каймата е поскъпнала с 0,2 на сто и се търгувала по 5,01 лв. за кг. Захарта се е търгувала по 1,27 лв. за кг, а брашното тип \"500\" - по 98 ст. за кг. Цената на ориза се е повишила на едро с 2,6 на сто, до 2 лв. за кг. Яйцата са се продавали средно по 20 ст. за брой. Като цяло индексът на тържищните цени , който отразява цените на хранителните стоки на едро, се е понижил през миналата седмица с 0,8 на сто. ", "date": "2019.09.30", "title": "Доматите и чушките поскъпнаха в сезона на консервите"}
{"url": "https://duma.bg/finansiraneto-po-selskata-agroprograma-shte-se-svie-n200497", "text": "По програмата за развитие на селските райони се очаква намаление на финансирането от близо 15 процента в следващия програмен период, каза министърът на земеделието и храните Десислава Танева. По думите й обаче директните плащания няма да бъдат намалени в следващия програмен период. Общините ще останат бенифициенти по програмата, макар и с намален бюджет, посочи тя. Според нея има възможност да се управляват по-големи бюджети през подхода за общностно развитие, или така наречените местни инициативни групи. \"Другата възможност е демаркацията на общините по ПРСР и ОП \"Региони в растеж\", каза тя и уточни, че се търсят възможности въпреки намалението на този бюджет това да не повлияе върху подкрепата на селските райони.", "date": "2019.09.30", "title": "Финансирането по селската агропрограма ще се свие"}
{"url": "https://duma.bg/dots-rumen-draganov-spadat-v-turizma-ni-ne-e-zaradi-tomas-kuk-n200489", "text": "- Търпят значителна загуба хотелите, имали туристи в последните два месеца от поделенията на \"Томас Кук\" във Великобритания, Германия, Австрия и Полша, които са в обявяване на банкрут. Очакваме да разберем по какъв начин ще бъде преструктурирана програмата на \"Томас Кук\" - Великобритания. Компанията спря продажбите си. Подготвя се програма за преструктуриране на фирмата. Ако тя бъде приета, фирмата може да продължи своята дейност. Ако не бъде приета, ще обяви фалит. При банкрут тя ще бъде преструктурирана както всички други фирми. Разтревожени сме от един процес, който не знаем как ще приключи. Но в правния мир има ясен ред при обявяването на неплатежоспособност. Делото отива в съда, назначава се синдик и фирмата започва да се управлява от съвет на кредиторите. Това означава, че българските хотели, които имат вземания, също ще бъдат формирани като кредитори и ще участват в подготовката на оздравителната програма. А ако се стигне до разпродажба на активите, те се нареждат на опашката по реда на възникване на техните вземания. Тогава вероятността да получат пари при ликвидация на \"Томас Кук\" е малка. Но ще получат писмо от съда, че техните вземания от несъбрани са преминали в статус несъбираеми. Това ще им даде възможност да не плащат данък печалба у нас до ликвидирането на тази загуба. - Мисля, че няма да се стигне до фалити, защото проблемът на една част от хотелите, към които има задължение от \"Томас Кук\", ще получат парите си от други клонове на компанията. Не всички фирми от веригата са обявили фалит. Напротив - техните директори обявиха, че те имат друга структура, работят с други агенции - и туроператорски, и авиационни, и не са застрашени от това, което се случи във Великобритания. Втората част са тези, които имат задължения към банки. Има информация, че банките са готови да разсрочат техните кредити. Така че не очаквам да има фалити на хотели. - Към момента отчитаме 208 хил. по-малко туристи по Черноморието. Това е от порядъка на около 4% спад в сравнение с миналата година. По-голям е спадът в приходната част - с 4,5%. Фирмите обаче са направили по-големи разходи с около 17,5%. Повече са разходите за електроенергия, фонд \"Работна заплата\" и други разходи вследствие на поскъпване на енергоносителите.  Летният сезон приключва и ние чакаме само разликата от двете седмици между 24 септември и 8 октомври, където броят на туристите, които няма да дойдат, е незначителен. Не може да се каже, че точно този спад ще промени общата картина. В същото време, докато има спад на летния морски туризъм, има ръст на културния туризъм в градска историческа среда. И това променя общата картина. - Това няма да се отрази на летния сезон. В приходите ще се отрази дотолкова, че ще има неплатени фактури. - Имаше фалит на германски туроператор в началото на сезона, имаше преструктуриране на пазара от навлизането на Турция, Тунис и Египет, намаляване на полетите заради спирането на самолетите Боинг 737 Макс. Но това е от едната страна. От другата е лошото качество на българското туристическо предлагане. Когато има 200 хил. по-малко туристи по Черноморието, това означава, че миналата година те са били тук. Запознали са се с качеството на българския туристически продукт, но не са проявили интерес да дойдат отново, останали са разочаровани. Има две големи групи хотели - едните, които работиха много добре, включително и с туристите на \"Томас Кук\", и сега през септември са пълни с туристи. И други, които нямаха туристи, вследствие на лошото качество. Предвид ситуацията не може да се каже кое е по-доброто - да са имали повече туристи по линия на \"Томас Кук\" и да \"висят\" с пари или да са били без туристи и да нямат тези задължения. По-лошите на практика спечелиха. - В института правим такива анализи. Сформирахме и кризисен щаб, който първо направи разяснения на интернет страницата си по всички възможни казуси с \"Томас Кук\" във Великобритания, Германия, Полша и Австрия. Оказваме съдействие на българските хотелиери как да действат. Иначе случаят \"Томас Кук\" ще повлияе положително на летния сезон през 2020 г. Във всички фирми от групата беше обявено преструктуриране. Например от полското поделение категорично заявиха, че са на печалба. Тяхното преструктуриране и финансовата помощ ще ги направят доста по-силни. Въобще не трябва да мислим, че туристите, които досега идваха с \"Томас Кук\" от Великобритания или Германия, ще престанат да пътуват през 2020 г. Те ще дойдат отново с преструктурираните фирми. Хубавото е, че едва ли ще имаме такива архаични взаимоотношения с договори за плащания за след 60 дни и с предплащания на туристически пакети. Това е схема, по която туристите плащаха за услугата през февруари, а хотелите получаваха парите си през март. Очаквам да се преструктурира и българската система на застраховки, в която имаме хиляди български туроператори, което е абсолютно излишно. Става въпрос за над 6800. Ние трябва да преминем към създаване на гаранционен фонд. Видяхме, че такъв фонд действа много бързо и изключително адекватно. Ако сега англичаните трябваше да действат по системата на нашия Закон за туризма, предложен от Министерството на туризма, щяхме да имаме най-голямата в историята туристическа каша в света. - Да, нещата въобще не стоят така. През 2020 г. ще има едни преструктурирани фирми, които ще изпращат туристи с много по-качествено предлаган продукт, много по-близък до този на онлайн туроператорите, които действат веднага и разплащанията им са с много по-кратък срок. Вече и българските хотели свикнаха да работят с такива платформи и получават плащанията си в реално време. - По отношение на хотелите тя няма работа в Германия, защото това е частен бизнес. Както тя самата многократно е заявявала. Нейното място е тук в България, за да бъдат взети мерки от правителството и незабавно да бъде предложена програма, която да подпомогне българските хотелиери. А именно - премахването на ДДС към фактурите, издадени към чужди туроператори, по които няма плащания. Както и да предложи на правителството да бъдат отпуснати безлихвени кредити на хотелиерите от ББР, като банката бъде захранена с необходимата сума. За да могат да се извършат разплащанията между хотели и доставчици. Защото не само хотелите са пострадали. Тези кредити да могат да се върнат в следващите години и да се стабилизира финансовото състояние на хотелите, работили с тези фирми. Именно Ангелкова финансираше точно тези туроператори, които сега са пред фалит, със средства за реклама. Тогава българските туроператори недоволстваха, защо те не получават тези пари. Сега е време да се обърне внимание на българските туристически фирми. Хотелиерите видяха пропуск, че \"Томас Кук\" не е регистрирана по българското законодателство. Ако това беше така, компанията трябваше да представи в Министерството на туризма застраховка \"Отговорност на туроператора\". Липсата на такава застраховка в известна степен е пречка хотелиерите да предявяват искове към фирмата за нанесени щети. Контролът на регистрираните туроператори се извършва от министерството чрез регистъра. Отсъствието на \"Томас Кук\" от регистъра поставя под въпрос по какъв начин фирмата е извършвала дейност в България.", "date": "2019.09.30", "title": " Доц. Румен Драганов:  Спадът в туризма ни не е заради \"Томас Кук\""}
{"url": "https://duma.bg/evropa-obnaglya-n200488", "text": "1. Европа, прегазената от нацизма Европа; оплячкосана, срината в руини; руини, над които тегне лепкавата воня на смърт; и острият дим от крематориумите, и ситният, сивкав пепеляк - прахът на милиони човеци, посипал пътища и покриви; Европа, освободена от Червената армия, презря своите спасители и ги осъди, и ги обяви за криминални типове, и ги похули с една нечувана арогантност и безсрамие, а цялата антифашистка съпротива захвърли в канавката. За пореден път.  2. На 19 септември 2019 г. Европейският парламент (ЕП) прие резолюция \"Значението на европейската историческа памет за бъдещето на Европа\". Заглавието е невинно, съдържанието - порочно.  Патосът на резолюцията се побира в следните постулати:  Виновникът за Втората световна война е пактът \"Рибентроп-Молотов\" от 23 август 1939 г., подбудител на войната е СССР, а Хитлер подрязва розите в алпийската си резиденция и нищо не подозира.   Нацистка Германия и СССР са близнаци, които се сговорили да си поделят света; Третият Райх е агресор, ама не чак толкоз; Хитлер е дребен хищник, нацизмът - леко премеждие, почти приключение.  Червената армия не е освободител на Европа от нацизма, а окупатор и поробител; източноевропейците изнемогват \"под съветска окупация повече от половин век, лишени от свобода, суверенитет, достойнство, права на човека и социално-икономическо развитие\".  Русия \"изкривява историческите факти\" (колко хибридно!); Русия води \"информационна война срещу демократична Европа\" с цел \"да раздели континента ни\" (пак!).  В някои държави от ЕС все още не са порутени \"паметници и мемориали (паркове, площади, улици и др.), възхваляващи тоталитарните режими\", което \"проправя пътя за изкривяването на историческите факти относно последиците от ВСВ и за разпространението на тоталитарните политически системи\". На 23 август Европа трябва (императивно!) да почита жертвите на тоталитаризмите, обаче как да стане, като навсякъде стърчат тоталитарни (сиреч антифашистки) паметници и както стърчат, тъй най-злодейски разпространяват не какво да е, а цели \"тоталитарни политически системи\", поради което трябва да бъдат сринати, изринати и заличени (Полша е светъл пример - до момента там са унищожени над 560 паметника на загинали съветски воини).  Тези умонепостижими промишления трябва (императивно!) да влязат \"в учебните програми и учебниците на всички училища в ЕС\", а ЕК \"да отпусне подходящи финансови средства\". Резолюция да бъде разпратена за сведение и изпълнение до СЕ, ЕК, правителствата и парламентите на държавите от ЕС, Руската държавна Дума (!) и държавите от Източното партньорство (Армения, Азербайджан, Беларус, Грузия, Молдова, Украйна - б.а.).  Така, с една резолюция, спусната като заповед по гарнизона, ЕП разпореди истината да бъде заличена, а лъжата да влезе в учебниците. Срещу щедро заплащане. За целта според френския евродепутат Кристоф Грудлер до момента са похарчени 200 млн. евро. Ето какво вдъхновява нашите безкористни фалшификатори! 3. В резолюцията Хитлер е споменат 1 път, Освиенцим - 1 път, Холокост - 4 пъти, пактът \"Рибентроп-Молотов\" - 5 пъти, \"нацистки\" - 13 пъти, Сталин (сталинизъм, сталинистки) - 6 пъти, \"комунизъм, комунистически\" (режим, окупация, диктат) - 16 пъти, Русия и Съветски съюз (режим, окупация, диктат) - 11 пъти, \"тоталитарни и авторитарни режими\" (с акцент върху СССР) - 35 пъти. \"Антифашизъм, антифашисти, антифашистка съпротива\" - няма. Те са в рубриката \"тоталитарни\". \"Неонацизъм и неофашизъм\" - няма. Резолюцията и без друго ги легитимира.  4. Европа се спотаи в гънките на своята избирателна амнезия. Какво Европа не желае да си спомни? Декември 1933, \"Източен пакт\" - СССР и Франция предлагат на Германия, Англия, Финландия, Чехословакия, Полша, Литва, Латвия и Естония \"Договор за колективна безопасност на Европа\"; Германия и Полша отказват и провалят \"Източния пакт\". 26 януари 1934, пакт \"Хитлер-Пилсудски\" - Германия и Полша приемат декларация за ненападение. Полша гори от амбиция да участва разчленяването на СССР. 18 юни 1935, пакт \"Рибентроп-Хор\" - Германия и Англия сключват \"Морско съглашение\", което дава възможност на нацистка Германия да построи нови 82 военни кораба, се изравни с военните флотилии на Италия и Франция и да доминира в Балтийско море. 25 ноември 1936, \"Антикоминтерновски пакт\" - подписан от Германия (Рибентроп) и Япония (виконт Кинтомо Мусакодзи), насочен срещу СССР. 1936-1939, Испанска гражданска война - участват 30 000 интербригадисти от 54 страни; в сражения загиват над 320 000 антифашисти - комунисти, социалисти, анархисти; Италия и Германия подкрепят Франко; след разгрома на Републиката хиляди интербригадисти са депортирани в \"Дахау\" и \"Освиенцим\"; режимът на Франко избива над 1 млн. испански антифашисти; в САЩ наричат интербригадистите \"недоносени антифашисти\", отказват им медицинска помощ, репресират ги по време на маккартизма; Швейцария хвърля интербригадистите в затвора и чак през 2009 г. възстановява техните граждански права  12-13 март 1938, Аншлус на Австрия - В нощта срещу 12 март в Австрия навлизат германски войски. Австрия капитулира. В 4 ч. сутринта във Виена пристигат Химлер, Хес и Шеленберг; австрийският канцлер Курт фон Шушниг е арестуван и откаран в \"Дахау\" и \"Заксенхаузен\". На 13 март в 19 ч. Хитлер влиза тържествено във Виена с бъдещия фелдмаршал Кайтел. 10 април 1938 - референдум в Австрия и Германия одобрява аншлуса. 30 септември 1938, \"Мюнхенско съглашение\" - подписано от Хитлер, Мусолини, Чембърлейн и Даладие. Англия и Франция, които имат 5 пъти повече и по-добре въоръжени дивизии и могат да пометат Хитлер, обричат на гибел Чехословакия. Чембърлейн уверява Хитлер, че \"ще получи всичко без война и без забавяне\", защото \"ужасна, фантастична и неправдоподобна е мисълта, че ще трябва да рием траншеи и да носим противогази заради някакви хора, за които нищо не знаем\". От север \"поляците се нахвърлят като алчни хиени на Чехословакия\" (Чърчил); от юг са другите хиени - унгарците; от запад - Германия; няма вече Чехословакия, има протекторат Бохемия и Моравия. Полша отказва да пропусне войските на СССР в помощ на Чехословакия. Пътят към войната е отворен.      30 септември 1938, пакт \"Хитлер-Чембърлейн\" - Англия и Германия сключват договор за ненападение. 3 октомври 1938, Чърчил - \"Англия имаше избор между войната и безчестието. Тя избра безчестието и ще получи войната\". 6 декември 1938, пакт \"Рибентроп-Боне\" - Франция и Германия сключват договор за ненападение.  22 март 1939, пакт \"Рибентроп-Уорбшис\" - Литва и Германия сключват договор за ненападение.  11 април 1939, Директива на Вермахта - \"Независимо от  съществуващия договор, трябва да решим проблема с Полша окончателно\". 17 април 1939 - СССР предлага на Англия и Франция договор за взаимна помощ; Англия отказва. 22 май 1939, пакт \"Рибентроп-граф Чано\" (\"Стоманен пакт\") - \"Германско-италиански договор за съюз и дружба\", подписан на \"XVII-та година от фашистката ера\", в присъствието на Хитлер и Мусолини; препотвърждава \"Антикоминтерновския пакт\".   23 май 1939, съвещание на Вермахта - Хитлер: \"Отпада въпросът дали да пощадим Полша. Остава решението: при първи подходящ случай ще нападнем Полша\". До войната остават 3 месеца и 7 дни. 31 май 1939, пакт \"Рибентроп-Мунк\"  - Дания и Германия сключват договор за ненападение. 7 юни 1939, пакт \"Рибентроп-Селтер\" - Естония и Германия сключват договор за ненападение. 7 юни 1939, пакт \"Рибентроп-Мунтерс\" - Латвия и Германия сключват договор за ненападение. Сега теглете една черта. И зачеркнете всичко изброено. Изтрийте го от съзнанието си. Това не е било. Не се е случило. Англия и Франция не са подписали смъртната присъда на Чехословакия и респективно - на цяла Европа; Полша и Унгария не са разпарчетосвали Чехословакия в съюз с Хитлер; Полша не се е обезсмъртила като \"хиената на Европа\", понеже изобразява невинна жертва; няма Аншлус, няма Герника, няма Антикоминтерновски и Стоманен пакт, няма Мюнхенска сделка.  Изобщо -  никой никога не е сключвал никакви съглашения с Германия. Само Кремъл.        23 август 1939, пакт \"Рибентроп-Молотов\" - СССР и Германия сключват договор за ненападение. 1 септември 1939 - Германия напада Полша. Войната започва. 5. Какво още забравя Европа така предвидливо?  Забравя \"Златната блокада\" на СССР, продължила до 1934. Целта на \"цивилизования\" Запад е да не допусне индустриализация на СССР, да предизвика глад и да провокира недоволство.  Забравя операция \"Копие\" от 1940 - Френско-британски план за война срещу СССР с цел - унищожение на съветския нефтодобив.  Забравя, че на 23 юни 1941, ден след като нацистка Германия напада СССР, Хари Труман, бъдещ президент, заявява: \"Да оставим Русия и Германия да се избиват взаимно колкото се може повече\". Забравя, че Вторият фронт е открит 1079 дни след нападението на Германия над СССР. 1079 дни \"съюзниците\" наблюдават хладнокръвно касапницата, организирана от Хитлер. Най-сетне Чърчил настоява за втори фронт - не заради \"съюзническа отговорност\", а защото: \"Съветска Русия стана смъртна опасност. Трябва незабавно да се създаде нов фронт против нейното стремително настъпление, за да се задържат руските варвари колкото може по-далеч на Изток\". Ей такива и още много несъществени неща забравя Европа. Но за тях - в следващия брой.", "date": "2019.09.30", "title": "Европа обнагля"}
{"url": "https://duma.bg/orangutan-poluchi-choveshki-prava-n200478", "text": "Орангутан, прекарал 20 години в аржентински зоопарк, е преместен в резерват в САЩ, след като му бяха предоставени същите законни права като на хората, съобщи Би Би Си. Адвокатите спечелиха жалбата за Сандра с аргумента, че е задържана незаконно в Буенос Айрес. Решението установи, че животното е първата \"нечовешка личност с правото за свобода в Аржентина\". 33-годишната маймуна пристигна в Канзас и ще премине тестове, преди да се премести в новия си дом във Флорида. Съдия Елена Либератори, която има снимка на Сандра в кабинета си, заяви пред медии, че иска с решението си да изпрати следното съобщение: \"Животните са разумни същества и първото право, което имат, е наше задължение да ги уважаваме.\" Сандра е родена в източногермански зоопарк и продадена в Буенос Айрес през 1995 г. Орангутанката прекара голяма част от живота си в усамотено помещение и непрекъснато странеше от посетителите на зоопарка. Сдоби се с дъщеря през 1999 г., но бебето й бе отнето и продадено в парк за животни в Китай. Правната победа за животното донесе международна слава на орангутана и създаде прецедент маймуните да бъдат смятани по закон за хора, а не за собственост. Аржентински съд одобри трансфера на Сандра в Центъра за големи маймуни във Флорида през 2017 г., въпреки че пътуването й се забави поради период от време, необходим за издаване на американски разрешителни. Резерватът, където ще бъде пратено животното, е с площ от 100 акра. В него живеят шимпанзета и орангутани, освободени от циркове, лаборатории, зоологически градини и частни колекции. Сред известните обитатели на мястото е и Бъбълс - шимпанзето на Майкъл Джексън. тпс Сандра ще се присъедини към 21 други орангутани и ще може свободно да се движи из резервата", "date": "2019.09.30", "title": "Орангутан получи човешки права"}
{"url": "https://duma.bg/arestuvaha-frenskiya-spaydarmen-n200476", "text": "Французинът Ален Робер, наричан Спайдърмен заради екстремните си изпълнения, бе арестуван, след като изкачи небостъргач във Франкфурт, Германия, без обезопасителна екипировка и без позволение, съобщиха световните агенции. Според очевидци авантюристът е изкачил 153-метровия небостъргач Скайпър за 20 минути. Когато е слязъл, екстремният катерач е бил задържан от служители на реда. Според Асошиейтед прес начинанието ще донесе сериозна глоба на френския Спайдърмен. Робер фигурира в Книгата на рекордите \"Гинес\" като човек, изкачил над 100 сгради, без каквото и да е оборудване. Сред тях са Бурдж Халифа в Дубай - най-високата сграда в света (828 метра), Айфеловата кула и близнаците \"Петронас\" в Куала Лумпур. Френският Спайдърмен често изкачва високи сгради без позволение.", "date": "2019.09.30", "title": "Арестуваха френския Спайдърмен"}
{"url": "https://duma.bg/nakazvat-shofori-s-globa-vreme-n200477", "text": "Естонската полиция реши, че обикновените глоби не работят достатъчно добре, и измисли ново наказание за онези, които са решили да карат по-бързо от позволеното. Нарушителите трябва да стоят мирно до автомобила за определено време, вместо катаджиите да им съставят протоколи. Ако скоростта е превишена с по-малко от 20 км/ч, \"спирането за успокояване\" на водача продължава 45 минути. При надхвърляне на позволената скорост с 20 до 40 км/ч, принудителната почивка е цял час. Ако обаче шофьор е карал с над 40 км/ч повече от допустимото, глобата не му мърда. Според служителите на реда в Естония този необичаен начин на наказание е по-ефективен, защото, например, за богатите хора загубеното време може да бъде по-скъпо от парите. Освен това много шофьори намират за неудобно да ги види някой познат, когато са изпаднали в такава ситуация. Периодът за принудително спиране е специално избран така, че на нарушителя да му е трудно да навакса забавянето с ново превишение на скоростта, но в същото време \"почивката\" не трябва да бъде твърде дълга. Засега новият метод е експериментален, но при успех властите вероятно ще го въведат за постоянно.", "date": "2019.09.30", "title": "Наказват шофьори с \"глоба време\""}
{"url": "https://duma.bg/predizvikvat-detsa-da-narisuvat-hari-potar-n200479", "text": "Националният конкурс за авторска рисунка \"Хари Потър - 20 години магия\" е първата инициатива, с която официално започват празненствата по случай българския юбилей на поредицата. Целта на проявата е да съдейства за развитието на художествената активност и интереса на децата към книгите, както и да им предостави възможност да демонстрират своите знания и творчески умения. Точно на 13 ноември 2000 г. \"Егмонт\" представя на читателите у нас историята на младия магьосник с първия роман на Дж. K. Роулинг \"Хари Потър и Философският камък\", който се превръща в любим на няколко поколения. С инициативи за насърчаване на четенето сред подрастващите и за творческата им изява издателството ще празнува юбилея в продължение на цяла година. Конкурсът за рисунка започна преди броени дни и ще продължи до 4 ноември. Поканени са за участие всички деца от I до VI клас от страната, както и българските ученици в чужбина. Победителите ще бъдат наградени на 13 ноември по време на празнична програма в столицата и първи ще получат юбилейните български издания от поредицата. Всички детски рисунки ще се разглеждат и оценяват от жури, в чийто състав са Любен Зидаров - художник и илюстратор, Михаил Костов - журналист и основател на българската фен общност \"Дейли Потър\", и Станислав Койчев-Стан - популярен влогър и запален почитател на книгите за Хари Потър. Рисунките ще бъдат групирани в три възрастови категории: от I и II клас; от III и IV; от V, VI и VII. Ще се приемат творби, изпратени само по пощата на адреса на издателството: \"Егмонт България\" ЕАД, София 1142, ул. \"Фритьоф Нансен\" 9, с пощенско клеймо не по-късно от 4 ноември. Историята на \"момчето, което оживя\" е разказана в поредица от 7 книги, преведени на 78 езика, продадени в повече от 450 милиона екземпляра по целия свят и пресъздадени в 8 хитови филма. В България книгите за Хари Потър се радват на не по-малка популярност: общият им тираж през годините надхвърля рекордните 610 хиляди екземпляра. За тази изключителна културна тенденция британският министър-председател Гордън Браун, дългогодишен почитател на романите, казва: \"Мисля, че Дж. К. Роулинг направи повече за грамотността по света, отколкото което и да е друго човешко същество.\"", "date": "2019.09.30", "title": " Предизвикват деца да нарисуват Хари Потър"}
{"url": "https://duma.bg/krus-grabna-priza-donostiya-v-san-sebastian-n200480", "text": "Испанската актриса Пенелопе Крус беше удостоена на кинофестивала в Сан Себастиан с престижната награда \"Доностия\" за цялостната си кариера. На 67-ото издание, специално, за да връчи отличието, изненадващо се появи фронтменът на \"Ю Ту\" Боно. Видимо развълнувана, Крус благодари на организаторите и разказа, че е постигнала детските си мечти. 45-годишната актриса е едва петата звезда на испанското кино, отличена с наградата \"Доностия\" след Кармен Маура, Антонио Бандерас, Пако Рабал и Фернандо Фернан Гомес. Наградата е учредена през 1986 г., информира БНР.  ", "date": "2019.09.30", "title": "Крус грабна приза \"Доностия\" в Сан Себастиан "}
{"url": "https://duma.bg/istoricheski-marshruti-po-nepoznatoto-litse-na-stolitsata-n200481", "text": "Авторът на популярния проект \"Исторически маршрути\" Здравко Петров представя първия си туристически наръчник за историческите пластове на София днес, 30 септември, от 18.30 ч. в Регионалния исторически музей в София. Той ни повежда на смайваща историческа обиколка из столицата, разкривайки  непознатото й лице в едноименния си пътеводител. Луксозното издание \"Исторически маршрути: София\" (ИК \"Сиела\") проследява историята на града чрез редица известни или потайни сгради, пазещи паметта за ключови за българската история събития и личности, и съдържа повече от 200 цветни фотографии и стари пощенски картички. 80 обекта от седем исторически периода са подбрани за историята и архитектурата на столицата \"Исторически маршрути: София\". ", "date": "2019.09.30", "title": "Исторически маршрути по непознатото лице на столицата "}
{"url": "https://duma.bg/v-dvoretsa-razdade-nagradi-n200484", "text": "Финалът на XVI международен фестивал за късометражно кино \"In The Palace\", или така нареченият \"В Двореца\" във Варна протече под звуците на най-новия проект на виртуоза Михаил Йосифов и Вера Шандел - \"BG Vintage\". Церемонията по връчване на наградите за най-добри късометражни филми в 7 категории бе водена от Шандел и директора на фестивала Цанко Василев. Те направиха обзор на изминалата седмица и поканиха членовете на почетното жури да обявят своите избори кои продукции заслужават големите призове. Наградите бяха връчени от Санди Либерсън, Файзал-Азам Куреши, Рита Капучо, Паскал Рейнман и Катя Тричкова.   За най-добър български късометражен филм бе избран \"Tasks of the day\" на режисьорката Петя Златева от България. Журито отличи филма \"Lifeboat\" на режисьора Скай Фицджералд от САЩ с награда за най-добър документален филм. Наградата за най-добър експериментален късометражен филм отиде при Руди ван дер Мерве за \"Buzz Riot\", Холандия. За най-добра късометражна студентска анимация наградата отиде за \"The Kite\" на автора Мартин Сматана от Чехия. За най-добър игрален студентски филм беше определен \"Double D\" на Фей Лехайн, Холандия. В конкурса за \"Оскар\" квалификация най-добър игрален филм стана \"Brotherhood\" на режисьора Мериам Жубер, Канада/Тунис. И призът за най-добра анимация в същата категория отиде при Константин Бронзит He \"Can't Live Without Cosmos\", Русия.  Организаторите на кинофорума напомниха, че победителите в 7-те категории директно ще бъдат предложени за разглеждане от комисията на филмовата академия в САЩ за наградите \"Оскар\", което е прецедент в историята на българската киноиндустрия. Фестивалът отново доказа, че подкрепя производството на български късометражни филми, като организира поредната питчинг сесия, в рамките на която 13 автори се изправиха пред международни ментори и продуцентски компании, за да представят своите идеи за късометражни филми. Два от най-добрите проекти получиха финансова подкрепа, която ще спомогне тяхното скорошно реализиране. Това са \"Johannesburg\" на Дейвид Моя и българският проект \"Gypsy Wedding\" на реж. Петър Чивийски.  Равносметката в края на кинофорума - 7 фестивални дни, в които варненската публика изгледа над 200 филма от 42 държави, събрани в 33 късометражни блока, посети 18 образователни сесии, семинари и дискусии, наслади се на 4 концерта с участието на Орлин Павлов и Живко Петров Трио, Ангел Заберски, Михаил Йосифов, Вера Шандел, Нейко Бодуров и др. ", "date": "2019.09.30", "title": "\"В Двореца\" раздаде награди "}
{"url": "https://duma.bg/polskiyat-festival-kinoteka-predlaga-bezplatni-prozhektsii-n200482", "text": "Третото издание на полския фестивал \"Кинотека\" ще представи общо 14 филма, като 5 от тях са съвсем нови, съобщи директорът на Полския институт в София Ярослав Годун. Полша, както Централна и Източна Европа, отбелязва 30 години от падането на комунизма и затова предлагаме блок \"Солидарност\". Той включва документални и игрални филми, едни от тях са \"Човекът от желязо\" и  \"Валенса - човек на надеждата\" на Анджей Вайда, посочи Годун. Панорамата ще продължи до 5 октомври, прожекциите са безплатни. ", "date": "2019.09.30", "title": "Полският фестивал \"Кинотека\" предлага безплатни прожекции"}
{"url": "https://duma.bg/spektakal-sazhivyava-legendata-za-vgrazhdaneto-na-syankata-na-lyubimata-n200483", "text": "Театър НАТФИЗ представя \"Българска мистерия\" - пластически спектакъл на фолклорна основа, сценарий и либрето проф. д-р Станислав Семерджиев. Постановка д-р Маргарита Божилова, сценография д-р Петя Караджова, музика д-р Валерия Крачунова, Георги Андреев, съвременни танцови техники Неделя Ганчева, сценичен бой д-р Камен Иванов, народни танци Елица Костадинова, фотограф доц. д-р Красимир Андонов, научи ДУМА от Десислава Димитрова, гл. експерт ВО на НАТФИЗ. Премиерата е на 1 октомври от 19 ч. на Голяма сцена в Театър НАТФИЗ.  Участва IV курс \"Театър на движението - пантомима\", клас доц. Александра Хонг - Вероника Манчева, Гергана Ценова, Мелинда Терзийска, Николай Йорданов, Паолина Попова, Росица Кирилова, Цветан Русев; Мартин Киряков (III курс РДТ, клас проф. Пламен Марков) и Александър Будуров, Валерия Колева, Велизар Груев, (II курс ТД - ПМ, клас проф. д-р Александър Илиев).   \"Българска мистерия\" е спектакъл за мисията на личността, за лутането между доброто и злото,  между \"трябва\" и \"искам\" - пресъздаден с най-красивите сценични средства - танца, пластиката и пантомимата. Либретото е изградено върху основата на българския фолклор и разказва по нов начин легендата за вграждането на сянката на любимата в строеж, за да пребъде навеки. Движещият персонаж е прочут майстор, който в края на живота си намира лековит извор и чудодейно се подмладява. В съня си той разбира, че промяната му е дадена свише - да построи чешма, за да могат болните да се лекуват. Под покровителството на своя ангел, още на другата сутрин, майсторът се залавя за работа, но демонът му не е готов да се предаде и започва да саботира изпълнението на възвишената задача, вкарвайки в нейното развитие закачките на момите и момците, но най-вече любовния триъгълник, който се създава между майстора, най-личната мома (Елица) и нейния ухажор (Юнак Колю). ", "date": "2019.09.30", "title": "Спектакъл съживява легендата за   вграждането на сянката на любимата  "}
{"url": "https://duma.bg/datata-n200485", "text": "МЕЖДУНАРОДЕН ДЕН НА ПРЕВОДАЧА. Отбелязва се от 1991 г. по решение на Съвета на Международната федерация на преводачите (ФИТ). За международен ден на преводача е приета датата на смъртта на свети Йероним (342-420 г.), преводач на Библията на латински.  1879 - ПРОВЕЖДАТ СЕ ПЪРВИТЕ ПАРЛАМЕНТАРНИ ИЗБОРИ В БЪЛГАРИЯ. Избрано е Първо обикновено Народно събрание, което е открито на 21 октомври и закрито на 24 ноември 1879 г. В рамките на това време депутатите провеждат 20 заседания. След откриването на първото заседание от княз Александър I Батенберг за председател е избран Петко Каравелов, а за подпредседатели Христо Стоянов и Георги Йорданов Тишев. 1941 - НАЧАЛО НА МОСКОВСКАТА БИТКА. Тя е едно от най-значимите събития на Втората световна война, определено от политическото и стратегическото местоположение на града. Завладяването на Москва от немците би придало решаващо значение за изхода на войната за СССР. Московската битка се дели на два етапа - отбранителен (30 септември - 5 декември 1941 г.) и настъпателен (6 декември - 20 април 1942 г.). Победата на Съветската армия край Москва се смята за повратна точка за изхода не само на Великата отечествена, но и на Втората световна война. 1960 - РОЖДЕН ДЕН НА \"СЕМЕЙСТВО ФЛИНСТОУН\". Американският анимационен сериал се излъчва в периода 30 септември 1960 - 1 април 1966 г. по телевизия ABC. Флинстоун са семейство от каменната ера от гр. Бедрок, от работническата класа. Сериалът се излъчва в България за първи път през 90-те години на миналия век по националната телевизия. 1969 - УМИРА НИКОЛА АТАНАСОВ КИТАНОВ, КОМПОЗИТОР (Р. 1886 Г.). По време на следването си в Загребската консерватория създава първата българска соната за пиано. Дипломната му работа, написана през 1912 г., е Симфония № 1 в сол минор, издържана в духа на късния романтизъм и смятана за първата българска симфония. Най-популярното му произведение е Трио за цигулка, виолончело и пиано. Автор е на маршове, хорови и солови песни. Почетен гражданин на родния му Кюстендил (1963). 1999 - УМИРА ДМИТРИЙ ЛИХАЧОВ, РУСКИ ФИЛОЛОГ И КУЛТУРОЛОГ (Р. 1906 Г.). Изследовател на средновековната руска литература, изобразително изкуство, история и фолклор. Обект на негови проучвания са още византийската и славянската литература и изкуство. Изследванията му засягат и старобългарската литература и изкуство, в частност делото на Кирил и Методий, Търновската книжовна школа и нейното влияние върху руската литература. Отличен с много и престижни международни и български награди, сред които ордени \"Мадарски конник\" и \"Стара планина\".", "date": "2019.09.30", "title": "Датата"}
{"url": "https://duma.bg/gen-kolo-milev-doverieto-na-horata-zadalzhava-n200487", "text": "- Община Сливен има голям потенциал, който за съжаление остана неизползван последните четири години, а темповете и посоката на развитие не отговориха на очакванията на хората. През 2011 г. нашето управление стартира от много ниски нива, тъй като в мандата на ГЕРБ Европейската комисия спря всички инфраструктурни проекти на общината заради съмненията за злоупотреби. На практика Сливен беше с непроходим център, с провален воден цикъл, със заробващи договори. С много усилия успяхме да върнем загубеното доверие, да оправим инфраструктурата и да извоюваме нов воден цикъл за града. За 4 години оставихме на сегашната администрация готови проекти, които се изпълняват и в момента. Това е вид приемственост, тя се признава и от настоящия кмет, но проблемът е, че наред с довършването на стари проекти в тези 4 години управлението трябваше да се мисли и за нови перспективи за развитие.    - Ключът е в самия Сливен. Близостта до морето, същевременно в Балкана и неразделна част от \"Тракия\", традиции в производството, предприемаческият дух на хората, атрактивни терени за икономическа активност. Все фактори, които с правилната стратегия могат да доведат Сливен там, където му е мястото - сред водещите областни центрове. Друг плюс, все още имаме едни от най-добрите образователни институции, гимназиите ни дават качествено образование. Затова фокусът трябва да е в дългосрочното стратегическо планиране, съчетано с мащаб и решителни действия. Например сега в новия мандат трябва да се изготви План за развитие на общината за период 2019-2027 г. Не трябваше ли вече да се мобилизират усилията на хора с експертиза, на успешни сливналии в града и извън него, на местния бизнес, за да се избегне подготовката на един формален план? Така виждам мястото на общината аз - като двигател и медиатор на един смислен процес на изготвяне на политики с широк кръг участници, хора с различен поглед, опит и знания, които да очертаят бъдещето на Сливен. И по този начин ще се избегне тази грешка, която се допускаше в настоящия мандат - да се залага основно на изпълнение на европейски проекти, без да се осигуряват нови перспективи за развитие.  В противен случай си оставаме на сегашните нива и задълбочаваме проблемите. За последните години Сливен се превърна по-скоро в \"сива територия\" върху икономическата карта на страната - с ниски нива на работна заплата, висока безработица, икономическа миграция на младите и активните. Само между 2016 и 2018 г. от Сливен са си тръгнали 7661 души, 90% от тях са млади хора. Проблемите са достатъчно остри, но съм убеден, че процесът е обратим. Имаме шанс за развитие и то въпреки недалновидната регионална и национална политика на ГЕРБ, която задълбочава демографските проблеми, социалното разслоение и бедността.  - Икономическото възраждане на Сливен, реда и сигурността в общината, връщането на връзката между управлението и гражданите, адекватно развитие на социалните услуги. Това са най-важните цели. За да се изпълнят, ще работим за развитие на инфраструктурата, за насърчаването на туризма в общината, за ефективното управление на общинската собственост и общинските дружества. Имаме нужда от нови производствени и бизнес зони, задължително проектиране и изграждане на икономическата бизнес зона Сливен-Ямбол, което е свързано с осигуряване на реконструкция и разширение на пътя в участъка между двата града, подобряване на водоснабдителните и канализационни системи, включително в малките населени места и завършване на пречиствателната станция за питейни води. Преди избори всички говорят за инвестиции отвън, но мисля, че за успешното развитие на общинската икономика не бива да делим инвеститорите на външни и местни, на нови и стари. Еднакви трябва да са усилията към всички. Важен е и ефектът, а не само количеството на инвестициите. Докато аз бях кмет, японската фирма \"Язаки\" откри завод, но това не стана за един ден. Много неща трябва да се случат преди това - урегулирането на общинската земя за ползване, уреждане на бърза промяна на статута на общински терени, общината да съдейства за изграждането на въвеждаща инфраструктура, както стана с \"Язаки\", да е отворена и да помага при търсенето на работници.  - Вярно е. Ако преди да ни изберат сме казали, че няма да вдигаме данъци, това означава, че не вдигаме данъци. Бизнесът прави финансови разчети за месеци и години напред и има нужда от предвидимост. За съжаление това беше едно от първите неща, които направи сегашното ръководство на общината - въпреки предизборните обещания, че данъци няма да се вдигат, те бяха увеличени още през първата година. Данъчните ставки за данък сгради са увеличиха двойно. Ние трябва да си дадем ясна сметка, че без местния бизнес няма как да развиваме туризъм. За да си привлекателна дестинация, освен забележителности, природа, ресурси, ти трябват съпътстващи услуги, които завършват модерния туристически продукт. Такива услуги трябва да се развиват в партньорство с бизнеса.  И държавата, и местната власт са длъжници на Сливенските минерални бани, защото там има всички предпоставки да развиваме здравен, балнео и спа туризъм. Въпрос на неуморно търсене и предлагане на възможности, от които и бизнесът, и общността да спечелят.   - Данните за изоставането на Сливен са на Института за пазарна икономика от юли тази година. Община Сливен е чак на 18 място по усвояване. Проблемът не е само в ниските стойности на привлечените и усвоени средства. Анализът, който направихме с общинските съветници от БСП в Сливен, показва, че съотношението между усвоените средства за т.нар \"меки мерки\" и за инфраструктура е едно към едно, а все пак инфраструктурните проекти стигат до много по-широк кръг от хора. Има сериозно изоставане в реализация на проектите от инвестиционната програма на община Сливен за настоящия програмен период, което в най-голяма степен се отнася за проекта за интегриран градски транспорт и проектите за подобряване на образователната инфраструктура и техническата инфраструктура. Административният капацитет трябва да се подобри. Несериозно е такива значими сфери от управлението на общината да се оставят на \"автопилот\" като поле за самодейност. - С колегите общински съветници от БСП искаме да въведем еднократна помощ при раждане на второ и трето дете при здравно и социално осигурени родители или на майки студентки. Ще формираме специален фонд за тази цел. Безплатните детски кухни и кухни за социално слаби в общината са другата задача, имаме идея за създаване на социално предприятие за подкрепа на възрастните хора. Задължително да се увеличи капацитетът на социалния патронаж, който се оряза в този мандат. В селата в кварталите има нерешени проблеми с инфраструктура и  благоустрояването. Сливенските села имат нужда от проекти за подобряване на водоснабдителната и канализационна мрежа, създаване на условия за трудова заетост, по-широк обхват на социалните услуги. Програмата включва възстановяване на обекти на културно-историческото наследство, на историческия център и обновяване на улици и фасади на сградите в центъра и старите квартали на града, проекти за разширяване и реконструкция на спортната база в т.ч. бивш \"Военен стадион\", \"Градски колодрум\", спортен комплекс \"Асеновец\", ремонт и оборудване на училищни сгради. - Издигнат съм като кандидат за кмет от БСП - Сливен, и разчитам на подкрепата на всички лявоориентирани граждани. Имаме конструктивно партньорство с АБВ, които обявиха подкрепата си и не регистрираха кандидат за кмет. В кампанията планираме съвместни инициативи в сферата на образованието, науката и социалната политика, както и за възраждането на сливенските села. Номинацията ми за кмет беше подкрепена от редица неправителствени организации, между които се откроява ролята на военно-патриотични организации. Гражданските организации, които изразяват подкрепата си, не го правят кампанийно. В обществената ми приемна като народен представител всеки понеделник в продължение на месеци се събираха множество граждани с конкретни предложения - за всеки квартал, за всяко населено място. Предложенията  стават все повече и подготвяната ни програма за управление става общо дело в партньорство с гражданите.  Доверието на хората задължава, активността им да участват в решаването на проблемите ми дава увереност в победата на предстоящите избори!", "date": "2019.09.30", "title": "Ген. Кольо Милев:  Доверието на хората задължава"}
{"url": "https://duma.bg/mtsp-otricha-sas-strategiyata-za-deteto-da-se-vavezhdat-chuzhdi-modeli-n200507", "text": "МТСП се противопоставя на неверните твърдения в публичното пространство по повод промените в законодателството в областта на закрилата на детето, които влизат в сила от 1 януари 2020 г. Това съобщиха от ведомството на Бисер Петков. Оттам поясняват, че новите разпоредби целят по-ефективна работа на социалните работници, за да може децата да останат в своите семейства или да се върнат да живеят при своите майки и бащи. От МТСП уверяват, че промените имат за цел да отразят затварянето на всички домове за деца и подобряват координацията при закрилата на подрастващите. ДУМА припомня, че до 2021 г. всички домове за деца, лишени от родителска грижа, и домове за медико-социални грижи за деца ще бъдат закрити.  Както и досега, след 1 януари 2020 г. временна мярка за закрила ще може да бъде предприета единствено с решение на съда в много крайни случаи на насилие, неглижиране и нарушаване на интереса на детето (склоняване към проституция, просия, трафик), а социалните работници и полицията ще извеждат деца от семействата им, само ако животът и здравето им са застрашени, твърдят от МТСП. От 2003 г. в Закона за закрила на детето е регламентирано, че човек, на когото стане известно, че дете се нуждае от закрила, е длъжен незабавно да уведоми компетентните органи.  В края на седмицата десетки хора се събраха в центъра на София на поредния протест против Стратегията за детето и за кратко блокираха бул. \"Цар Освободител\". Недоволството им бе срещу няколко закона, които според тях застрашават българското семейство. Според протестиращите частни неправителствени организации изземат функциите на държавата и целят да отнемат хиляди деца от техните родители, като основната заплаха идва от Норвегия. Основен аргумент на активистите е, че критериите, по които се определя дали едно дете е в риск, не са дефинирани ясно и подлежат на интерпретации.", "date": "2019.09.30", "title": "МТСП отрича със стратегията за детето да се въвеждат чужди модели"}
{"url": "https://duma.bg/levski-s-tri-pobedi-za-osem-dni-n200474", "text": "Левски записа четвърта поредна победа, след като се справи с Ботев Вр с 3:1 в мач от XI кръг. За \"сините\" това е трети успех в рамките на 8 дни, като в средата на миналата седмица разбиха Спартак Вн с 5:1 за купата, а предната събота наказаха и Славия (2:0) на \"Овча купел\". Така футболистите на Петър Хубчев навлязоха в добра форма за гостуването на Лудогорец в неделя. Този мач ще е директна битка за първото място, а столичани ще имат физическо предимство, защото снощи \"орлите\" гостуваха на Дунав, а в четвъртък излизат на \"Групама Арена\" в Будапеща срещу Ференцварош в мач от II кръг на Лига Европа. На \"Герена\" точни бяха Холмар Ейолфсон (12), Найджъл Робърта (27) и Паулиньо (87), а почетно за врачани се разписа Даниел Генов (61). \"Не знам кое беше ключът, но мачът беше труден. Футболистите са хора, не са машини. Нормално е да има спадове. Трябва да гледаме да коригираме нещата. Създаваме положения и това е повод за гордост. Мачът с Лудогорец не е най-трудният, откакто съм тук. Кажете ми един лесен мач. Трябва да сме дисциплинирани. Има хора, които да казват в каква посока вървим\", каза Хубчев. Колегата му Сашо Ангелов пък обвини съдията Волен Чинков, че е подпрял \"сините\". \"Да нямаш право да кажеш срещу съдия нещо, е много неприятно. Има глоби и това докара футбола ни до това дередже. Не съм видял през първото полувреме толкова силен Левски. С нашите две грешки сами се бихме. Не ни победиха с кой знае каква игра\", обяви Ангелов. \"Разликата е в класата. Тази година Левски е отбор. Преди година, когато ги победихме, имаха индивидуалности. Имаха класни играчи, а сега виждаме, че пресират заедно. Вижда се работата на Хубчев, не можем да си кривим душата. Пожелавам им да вървят така добре и им честитя победата, която е заслужена\", призна звездата на Ботев Валери Божинов.", "date": "2019.09.30", "title": "Левски с три победи за осем дни"}
{"url": "https://duma.bg/andreev-spori-za-titla-v-sasht-n200468", "text": "Адриан Андреев (№905 в света) излезе снощи на финала на ИТФ турнира по тенис в Харлинген, САЩ ($25 000). Той спори за титлата с представителя на домакините Нанда Говинд (№708). 18-годишният българин обаче се представи повече от добре в щата Тексас, защото това е първи турнир за него от началото на лятото. Последните 3,5 месеца той лекува контузия в китката, а в Харлинген спечели шест мача, без да загуби дори сет преди да излезе срещу Говинд. На 1/2-финала софиянецът се справи с Алекс Рибаков (САЩ) с 6:3, 6:1 за 76 мин., с което заслужи 12 т.", "date": "2019.09.30", "title": "Андреев спори за титла в САЩ"}
{"url": "https://duma.bg/50-praktiki-obuchavat-dzhipita-n200504", "text": "Едва в 50 лекарски практики в страната обучават общопрактикуващи лекари, като всеки от тях има право на трима специализанти. Това означава, че най-много 150 семейни лекари годишно може да завършват. Това стана ясно по време на XI научна среща - обучение на Сдружението на обучителите и изследователите в България по обща медицина (СОИБОМ), посветена на проблемите на пациентите с кардиологични заболявания.  Средната възраст на общопрактикуващите лекари у нас е 53 г., а за т.г. 66 млади лекари са записали специализация по обща медицина. От съсловието прогнозират, че до 10 години страната ще остане с много малко джипита. Според студентката по медицина от IV курс Петя Конакчиева още от студентската скамейка се насажда у младите медици неглижираност към специалността, независимо че тя е обширна и изисква широки медицински познания.    По време на форума специалистите споделиха проблемите от различно естество, като наблегнаха на недостатъчната координация между отделните институции, включени в обучението. Според последните изменения в наредбата за специализациите общопрактикуващият лекар и специализантът са в трудово-правни отношения, т.е. специализантите трябва да бъдат наети от общопрактикуващия лекар, който трябва да плаща заплата, застраховка гражданска отговорност и пр.", "date": "2019.09.30", "title": "50 практики обучават джипита"}
{"url": "https://duma.bg/kabakov-sviri-na-real-madrid-n200473", "text": "Български съдии ще ръководят мач на най-титулувания отбор в Европа Реал Мадрид. Георги Кабаков получи наряд за двубоя на испанците от Шампионската лига срещу белгийския Брюж. Срещата от група А е утре на ст. \"Сантяго Бернабеу\". За помощници на пловдивачнина УЕФА назначи Мартин Маргаритов и Диян Вълков, а четвърти рефер ще е Станислав Тодоров. Тройката ръководи мача от XI шампионатен кръг между Царско село и Черно море (1:1) в петък. \"Белият балет\" ще търси задължителни три точки, защото на старта падна от от ПСЖ (0:3), докато Брюж завърши 0:0 у дома с Галатасарай. 33-годишният Кабаков е свирил и друг път в Шампионската лига, като през декември 2018 г. ръководи срещата между Валенсия и Манчестър Юнайтед (2:1) на ст. \"Местая\".", "date": "2019.09.30", "title": "Кабаков свири на Реал Мадрид"}
{"url": "https://duma.bg/starostta-neutralizira-tumorite-n200475", "text": "Физиологичната старост в някои случаи може да попречи на развитието на злокачествени тумори. Учени от Ливърпулския университет са провели изследване, в което са сравнили промените, които се случват по време на старостта, и генетичните модификации при развитието на онкологични заболявания. Специалистите са стигнали до извода, че процесите, протичащи в организма на възрастните хора, в някаква степен се неутрализират един друг. По-конкретно остаряването на тъканите е резултат не толкова от появата на нови мутации, а от забавянето на деленето на мутиралите клетки. Това на свой ред значително затруднява развитието на рака. Учените са отбелязали, че получените резултати може да обяснят случаите на намаляване на заболяванията от рак на преклонна възраст.", "date": "2019.09.30", "title": "Старостта неутрализира туморите"}
{"url": "https://duma.bg/nakazanieto-e-vazmezdie-ne-razprava-n200486", "text": "д-р по философия Комунистофобите-соросоиди непрекъснато ръсят в публичното пространство, че България не била участвала във Втората световна война на страната на Германия; твърдят невярно и спекулативно, че  Народният съд се бил \"разправил\" с генералите и достойни български офицери, които се били сражавали за Родината. Никой не казва за кои конкретно деяния са съдени и осъдени посочваните лица. Някои от осъдените военни се героизират, като се премълчават техните престъпления. А някои от тези престъпления са чудовищни! В Народния съд делата на военните и полицаите са гледани от Четвърти съдебен състав в два процеса с общо 276 подсъдими. Произнесени са 47 смъртни присъди и 38 присъди за доживотен затвор, 35 присъди на 15 години строг тъмничен затвор и т.н. Висшите военни и полицейски офицерски чинове и особено генералите са издавали във военни действия и окупация на големи райони в Югославия (без решение на Народното събрание, без сключена военна конвенция) - не само тези, които са били предадени от германците на българите за администриране (Тракия, Македония и Поморавието). Въпросните висши военни са командвали войскови части за акции срещу партизаните и мирното население в България, заповядвали и участвали в потушаването на Драмското въстание в Егейска Македония, както и в операции на германските войски срещу антифашистката съпротива в Югославия.  Особено активни в оплюването на Народния съд са някои български историци, бивши марксисти и комунисти. Проф. Любомир Огнянов в книгата си \"Държавната политическа система в България\" (1993) в раздела за Народния съд отделя специално внимание на т.нар. разправа с генералите. Сред поименно посочените е осъденият на смърт ген. Асен Николов.  Да разгледаме делата само на някои от \"политически репресираните\" генерали и полковници, служили под командването на ген. Николов в битките с антифашистката съпротива на територията на Сърбия. Дори в Уикипедия пише, че при изтеглянето си окупационният корпус е от 33 635 души. В тази окупационна кампания са регистрирани 8450 ранени, пленени, убити и безследно изчезнали български войници. Кой носи отговорност за тази българска загуба? Войските на Първи български окупационен корпус под командването на ген. Николов от 1942 до август 1944 г. масово участват - заедно с немски части или самостоятелно, в сражения с югославски партизани и с мирни граждани.  Много показателна е битката в района на Пуста река в Югоизточна Сърбия. През февруари 1942  г. след няколкодневни сражения, при които са убити 13 и ранени 7 югославски партизани, 35 български войници с убити и ранени, югославските партизани се изтеглят от селата от този район. На 17 февруари по заповед на полк. Христо Стоянов са избити няколкостотин мирни граждани, предимно жени, деца и старци. Ето какво пишат на 23 септември 1944 г. (преди Наредбата-закон за Народния съд) 7 души от командвания от Стоянов 13-и полк до военната дивизионна област: \"през време на акции, особено при с.с. Бойник, Маре, Косанчич, Петровац и др. заповядва (полк. Хр. Стоянов - б.м.) извършването на масови палежи и убийства, за което цинично подмяташе пред всички, \"че това е дребна работа\". Същият през време на пребиваването на полка в гр. Лесковац е заповядвал инквизиторски измъчвания и зверски избивания на заловени партизани и мирни граждани\" (ЦДА, фонд 1449, опис 1, а.е. 120, л. 154). Ако някой иска да прочете по-подробно за \"дребните работи\" на полк. Стоянов, да прочете книгата с поименния списък на убитите мирни граждани в Бойник на историка Никола Илич (Крвави фебруар, 1976 г., http://www.znaci.net/00003/572.pdf).  Подобни прояви имат и други висши офицери, командвани от ген. Николов. Ген. Хр. Козаров например - командир на 27-а пехотна дивизия, в с. Орляк в Сърбия е заповядал да бъдат убити 60 души мирни граждани заради това, че са загинали 4 български войници (ЦДА, фонд 1449, опис 1, а.е. 105, л. 452). Козаров е осъден от Народния съд на доживотен затвор, но през 1953 г. е предсрочно освободен и умира като свободен гражданин през 1966 г.   Не по-малко фрапантно е и това, което соросоидно се премълчава. Сраженията с югославските партизани и четници например. В. \"Устрем\" съобщава, че на 3 август 1942 г. български войски, заедно с немските, провеждат наказателна акция за прочистване на района на планината Капаоник, в която са големите оловно-цинкови рудници. Операцията се ръководи лично от Химлер. В нея участва 36-и пехотен полк с командир полк. Павел Панов (осъден на смърт от Народния съд). В едно от сраженията са заловени 1 английски офицер, 2 австралийски войници и 5 партизани. Това символична война с Великобритания ли е? В цялата акция са убити около 700 югославски партизани. Няма данни колко са убитите българи и колко са убитите от българи.  През 1943 г. от в края на май и първата половина на юни български войски участват в ръководената от немските генерали операция \"Шварц\" срещу титовските партизани в Сърбя и Черна гора - заедно с германски, италиански и хърватски военни части. В тази акция участва 61-ви български пехотен полк с ок. 2000 войници. При операцията са убити 7543 партизани и 1200 мирни граждани. Уикипедия съобщава за загиналите германци и италианци, но срамежливо премълчава загиналите българи. На 27 юни 1943 г. пък в. \"Устрем\" съобщава, че ген. А. Николов е първият български офицер награден с най-висшия германски орден \"Железен кръст\"- I ст. през Втората световна война - за \"сътрудничество с германски групи за омиротворяване на значителни части от Сърбия и големи успехи в борбата с партизаните\". В края на 1943 и началото на 1944 г. войници от Първи български окупационен корпус участват и в немската операция \"Кугелблиц\".  В публикуваните архиви на Народния съд могат при добро желание да се прочетат и видят оригинални документи за престъпленията на редица висши военни. Днес върви процес на реабилитация на откровено фашистки офицери и обругаване на паметниците на загиналите антифашисти. Ето два примера. Първият е с полк. Хр. Стоянов. В Кюстендил е формиран клуб на негови почитатели с името \"Клуб полк. Хр. Стоянов\". Да е честито на кюстендилци! Но София не остава по-назад. На името на ген. Асен Николов в Уикипедия може да се прочете само, че е бил в плен на немците (задържан на 4 септември 1944 г.), след като пропуснал навреме да изтегли от Сърбия Първи български окупационен корпус след обявения от Багрянов на 26 август 1944 г. неутралитет. Но нищо не пише за загиналите, ранените и изчезналите български войници в Сърбия, за убитите по негови заповеди и разпореждания сръбски партизани, за хилядите убити мирни сръбски граждани. Уикипедия стана оръжие за реабилитация на фашистите с премълчаването на фашистките им деяния. А кой носи отговорност за зверствата? Според споразумението на тримата големи (Сталин, Чърчил и Рузвелт) военните престъпници е трябвало да бъдат съдени там, където са извършвали престъпленията. Така в Полша са осъдени над 5000 немски военни. Нашите фашистки офицери би трябвало да бъдат съдени в Югославия. Но навярно пак Георги Димитров е виновен, че е избягнал орезиляването на българската държава и армия в Югославия, непосредствено преди подписването на мирния договор. А защо в българската историческа литература не може да се открие колко и кои са загиналите български войници от Първи български окупационен корпус? Достатъчни са 75 години, за да може военните историци да разкрият истината... На името на наградения лично от Хитлер и работил под командването на Химлер ген. Николов, е кръстена улица в София в кв. \"Люлин\". Неофашистите от Столичния общински съвет не спят, те реабилитират своите фашистки кумири. Честито на люлинци! И те вече се приобщават към възхвалата на фашистките военнопрестъпници. Тези действия противоречат на Резолюцията на Европейския парламент от 25 октомври 2018 г., която \"отхвърля фашистките престъпления от миналото\", както и \"омаловажаването на престъпленията на нацистите и техните сътрудници\"; \"призовава за пълноценно и своевременно сътрудничество между правоприлагащите органи, разузнавателните агенции, съдебната система и гражданското общество, в борбата с фашизма, расизма и ксенофобията\".  Деянията на посочените български генерали и полковници са съотносими с критериите, наложени от съюзниците във Втората световна война за съдене на виновните лица в Германия (Закон щ 10). А именно - нахлуване в други страни, военни престъпления (убийство, избиване или лошо третиране на военнопленниците, умишлено разрушаване и опустошаване, което не е оправдано от военна гледна точка). Както и престъпления против хуманността (изтребване, затвор, преследване на политическа почва) и др. С какво неофашистката реабилитация служи днес на България?", "date": "2019.09.30", "title": "Наказанието е възмездие, не \"разправа\""}
{"url": "https://duma.bg/tsvetelina-penkova-otkri-svoy-ofis-v-sofiya-n200502", "text": "Първия информационен център откри в Студентски град евродепутатката от БСП Цветелина Пенкова. Подобни офиси ще има във Велико Търново и в Силистра. Целта е мястото да привлича млади хора - в него е предвиден кът за учене, но има възможности за неформално общуване и джаги. Това ще бъде средище за млади хора, идеи и иновации, увери Пенкова. Екипът й ще осигурява стажове на студенти в Брюксел и в България, поставено бе началото на кампанията \"Ние работим за Европа, Европа работи за нас\". В нея ще бъдат анализирани успешни европроекти, за да може да се търси тяхната реализация и надграждане. Пенкова даде думата на Георги Йорданов, член на Младежкото обединение в БСП и кандидат за кмет на столичния район \"Студентски\". \"Искам да покажа, че и млад човек може да е политически и обществено ангажиран. На БСП й пука за младите хора, доказателство за това е и моята кандидатура\", каза той.  Две задачи постави пред Пенкова председателят на БСП в София Калоян Паргов. Първата е през офиса й да преминат колкото се може повече млади хора и тя да привлече възможно най-много от тях за лявата идея. Възрастта ти предполага да даваш пример, че лявото не е застаряващо и червени бабички, а такива млади хора, облечени в червено\", пошегува се той. Втората й задача е да покаже, че европейската перспектива и ЕС могат да дават повече и по-добри възможности тук в България. Паргов заръча на Пенкова и Йорданов в бъдеще да направят много за Студентския град и студентите.  Тържественото откриване бе уважено от зам.-председателя на Народното събрание Кристиан Вигенин, евродепутата Петър Витанов, народни представители от БСП и десетки гости. ", "date": "2019.09.30", "title": "Цветелина Пенкова откри свой офис в София"}
{"url": "https://duma.bg/prandi-vrashta-otlachenite-za-kvalifikatsiyata-n200469", "text": "Силвано Пранди ще върне отлъчените от него от националния отбор по волейбол. Така италианецът прие условието на федерацията, като за да не бъде уволнен, покани Николай Николов, Георги Братоев, Валентин Братоев, Николай Учиков и Владислав Иванов. Петимата ще са на линия за олимпийската квалификация в Берлин (5-10 януари), в която осем европейски отбори ще играят за една виза за Токио 2020. \"България ще се представи в Берлин с най-добрия отбор, който тогава може да бъде съставен. Следователно, тези играчи, които покажат в месеците дотогава най-добри качества, ще бъдат повикани за участие. Състезанието ще е трудно, но от друга страна олимпийският турнир не е най-силният в света. Той е с представителен характер с цел участие на отбори от всички континенти. А Европа е най-силният континент заради големия брой на добри отбори и тя ще бъде ощетена. Това е проблем, но МОК държи на тази система и на Олимпиадите да участват малко отбори от висок ранг. Трябва да се подготвим по най-добрия начин и да се сформира най-силният възможен и във форма състав за януари и после да положим усилия да спечелим всичките 5 мача\", каза пред БНР Пранди.", "date": "2019.09.30", "title": "Пранди връща отлъчените за квалификацията"}
{"url": "https://duma.bg/bfs-podari-teren-na-loko-go-n200470", "text": "БФС подари терен на Локо ГО по случай 100-години футбол в Горна Оряховица. Това стана ясно по време на честванията в града. Вече са одобрени 335 000 лв. за ново игрище, като в момента започва проектиране и догодина клубът ще разполага с ново място за трениране. Парите идват по програма на ФИФА. Иначе гости на празника бяха изпълнителният директор на БФС Борислав Попов и Румен Вълков - член на Изпълнителния комитет и президент на Аматьорската футболна лига. Попов пожела Локо да се завърне и трайно да се установи в Първа лига.", "date": "2019.09.30", "title": "БФС подари терен на Локо ГО"}
{"url": "https://duma.bg/stoichkov-uchastva-v-chestvaniyata-za-sazdavaneto-na-saveta-na-evropa-n200472", "text": "Христо Стоичков е лицето на България за честването на 70-годишнината от създаването на Съвета на Европа. Празненствата са в Страсбург, където е седалището на организацията. Основното събитие беше откриването на огромна фреска, разположена на централния площад. Произведението се казва \"Европа на гражданите\" и представлява 28 черно-бели портрета на известни личности - по един за всяка страна членка на Европейския съюз. Отблизо портретите са почти неразпознаваеми, но са ясно видими от въздуха и това се дължи на оптичното възприятие от разстояние.", "date": "2019.09.30", "title": "Стоичков участва в честванията за създаването на Съвета на Европа"}
{"url": "https://duma.bg/rezultati-n200471", "text": "XI кръг: Ботев Пд - Славия 0:1 Шоколаров (25), ЧК: Велковски (С-44); Царско село - Черно море 1:1 1:0 Ната (49) 1:1 Енчев (55), ЧК: Енчев (Ч-77); Левски - Ботев Вр 3:1 1:0 Ейолфсон (12) 2:0 Роберта (27) 2:1 Генов (61) 3:1 Паулиньо (87); снощи: Дунав - Лудогорец; Берое - ЦСКА-Сф; днес, 17.30: Арда - Етър (Диема спорт); 20.00 Витоша Б - Локо Пд (Диема спорт). X кръг: Пирин - Монтана 1:1 1:0 Динов (31) 1:1 А. Илиев (54); снощи: Поморие - Спартак Вн; Струмска слава - Локо Сф; Кариана - Нефтохимик; днес, 17.00: Септември - Лудогорец-2; 18.00: Локо ГО - Спартак Пл; Черноморец Бч - Хебър; вторник, 17.30: Литекс - ЦСКА 1948 (Диема спорт). Футбол по Диема спорт 17.30 Арда - Етър 20.00 Витоша Б - Локо Пд по Диема спорт 2 22.00 Ман Юнайтед - Арсенал по Макс спорт 3 21.45 Парма - Торино по Макс спорт 1 Тенис 7.30 Турнир в Пекин (мъже) по Макс спорт 2 5.00 Турнир в Токио", "date": "2019.09.30", "title": "Резултати"}
{"url": "https://duma.bg/shinikova-s-dve-kupi-v-portugaliya-n200465", "text": "Изабелла Шиникова заслужи две купи на турнира по тенис на твърди кортове в Калдаш да Раиня, Португалия ($60 000). Българката триумфира на сингъл и на двойки. Това е най-големият успех в кариерата й. На сингъл на финала тя отказа Наталия Костич, която не довърши мача заради контузия. Сръбкинята се отказа при 6:3, 2:0 в полза на софиянката. На двойки Шиникова Джесика Понше (Фр) биха за титлата Ана Данилина (Каз) и Вивиан Хайзен (Гер) с 6:3, 6:2. Шиникова заслужи 80 т., с които ще се изкачи до №171 в света. \"Това е невероятно постижение за мен. Всичко беше наред през цялата седмица. Благодаря на организаторите и на всички, които ме подкрепяха. Ще се видим догодина\", каза Шиникова.", "date": "2019.09.30", "title": "Шиникова с две купи в Португалия"}
{"url": "https://duma.bg/grisho-otkriva-programata-v-pekin-n200467", "text": "Григор Димитров (№26 в света) започва още в началото на Откритото първенство на Китай. На корт \"Диамант\" в Пекин българинът и Андрей Рубльов (Рус, №30) ще излязат днес след 07.30 часа българско време. Досега двамата са играли три пъти, като хасковлията води с 2:1 победи. За последно те се срещнаха в Ротердам 2018 г., когато Димитров победи с 6:3, 6:4, а впоследствие се класира за последния си досега финал, където отстъпи на Роджър Федерер. Димитров за седми път участва в Пекин, а най-доброто му постижение е финал през 2016-а, до който стига след паметна победа над Рафаел Надал, и впоследствие загуба от Анди Мъри в битката за трофея с 4:6, 6:7 (2). Миналата година Гришо приключи във II кръг след загуба от Душан Лайович (Сърб).", "date": "2019.09.30", "title": "Гришо открива програмата в Пекин"}
