{"url": "http://www.duma.bg/node/170836", "text": "Остават броени дни до концерта на мегазвездата Дзукеро в Античния театър в Пловдив - 23 юли. Италианският музикант започна своите летни участия с два концерта на 3 и 4 юли на площад \"Сан Марко\" във Венеция. Екзалтираната публика е пяла и танцувала под ритъма на хитовете на известния музикант повече от три часа. Това са единствените изяви в Италия от тази част на турнето му. \nПоради изключителния интерес, след преговори с мениджмънта на артиста, бяха пуснати в продажба два допълнителни сектора на Античния театър. Билетите са на цена от 60 лева и може да бъдат закупени в мрежите на Eventim и Ticketpro. \nПо време на концерта си в Пловдив Дзукеро  ще изпълни най-доброто от 30-годишната си кариера, както и част от най-новите си песни, които българската публика ще чуе за първи път на живо. \n    \n \t\n", "date": "2018.07.11", "title": " Лятната вълна от световното турне на Дзукеро приближава България  "}
{"url": "http://www.duma.bg/node/170882", "text": "Българите предпочитат родни сайтове за електронна търговия, заяви пред БНР  Петър Ванчев, ръководител на един от най-големите интернет магазини. На второ място се нареждат китайските сайтове, но там по-скоро става дума за обем пратки, не толкова за цифровото изражение, защото хората купуват от Китай евтини неща: \"Можеш да си купиш калъф за телефон за 99 цента, който в България например се продава за 24 лева\". Следват европейските сайтове, четвъртото място като дял на чуждестранните доставчици заемат американските, твърди Ванчев. \nСпоред него търговската  война или митата, които ЕС наложи върху американски стоки, влияят изключително слабо. Те засягат предимно  стоките, които хората си купуват на промоция, защото това са  масови потребителски стоки. Брюксел много внимателно наложи мита. Минус за европейския потребител е да купува стоки, които са му необходими и няма друга алтернатива, освен американските компании. В същото време, ако се наложат мита на американски компании за продукти, за които има алтернатива от европейски компании, европейските компании печелят, твърди Ванев. \nЕвропейският стандарт за отговор на запитване от клиент при онлайн пазаруване е между 48 и 72 часа, а самата доставка отнема между седмица и две. Българските потребители обаче са свикнали бързо да им връщат отговор на запитването и също така бързо да получават поръчаната стока, допълва Петър Ванчев. Стандартът за доставка у нас е един-два дни. Не попадайте в клопката да купувате онлайн неща, които са прекалено евтини, посъветва Ванчев любителите на онлайн пазаруването.   \n \t\n", "date": "2018.07.11", "title": " Предпочитаме родни сайтове за онлайн търговия"}
{"url": "http://www.duma.bg/node/170886", "text": "Само 32% от рибата и морските деликатеси на пазара у нас са с български произход. Останалите 68% се доставят охладени или замразени от други страни по света, сочи статистиката. Най-често рибните продукти идват у нас от Норвегия, Исландия, Гърция и Турция, но има внос и от други страни като Аржентина, Китай и Виетнам, показват данни от изследване, представено неотдавна. С изключение на калкана, трицоната, каята (попчетата) и барбуната, както и сладководните шаран, толстолоб, пъстърва, сом и сулка, повечето от рибата е основно внос от Гърция, Турция и Норвегия \nСафридът, ципурата и лавракът идват от южните ни съседи, а хекът и скумрията - главно от Норвегия. От Латвия и Скандинавието идва и сьомгата, а от далечен Виетнам внасяме екзотичния пангасиус. От Гърция пък се снабдяваме още с калмарите и октопода. Това е така, защото Средиземно море е далеч по-богато на риба от нашето Черно море. \nАко сравните улова през 50-те, 70-те и 90-те години, ще видите, че рибата у нас наистина намалява. Много са причините за това, но най-вече промяната на миграционните пътища, но и на климата. Дъждовете, топлите зими, вятърът, силата на теченията, дори слънчевата светлина оказват влияние върху рибата и храната й. Всичко е обвързано, затова се нарича екосистема, обяснява доц. Виолин Райков от Института по океанология във Варна. Миграцията за всеки вид обаче е различна. Пътят на рибата е предимно през турския бряг. Особено в началото на годината морето ни е изключително бедно на риба. Освен местните видове като цаца (трицона) или калкан, които са котирани и ги има целогодишно, няма голям избор. Има барбуна, но тя не е много атрактивна на нашия пазар и не е много позната като вид. Изнася се предимно навън, като уловът достига до около 600 тона на година. \n    \n \t\n", "date": "2018.07.11", "title": " Близо 70% от рибата у нас е вносна"}
{"url": "http://www.duma.bg/node/170888", "text": "Ръстът на цените на жилищата в България се забавя през първото тримесечие на 2018 г., сочат данни на европейската статистическа служба Евростат. През първите три месеца жилищата у нас са поскъпнали със 7,1 на годишна основа, което е най-бавният растеж от второто тримесечие на 2016 г. Това поставя страната ни на 11-о място по ръст на цените на жилищата сред страните членки на ЕС. \nСпрямо четвъртото тримесечие на 2017 г. цените на жилищата в България са се повишили с 0,9%. През първото тримесечие цените на жилищата в еврозоната са нараснали със средно 4,5% спрямо същото тримесечие на миналата година и с 4,7% в ЕС. \nДруго изследване на Евростат показва, че цените както на новите, така и на съществуващите жилища и апартаменти в страните членки на ЕС са варирали значително между 2006 и 2017 г. Годишният ръст в ЕС е бил около 8% през 2006 и 2007 г., последван от спад от 4% през 2009 г. в резултат на финансовата криза. Цените са започнали да растат отново през 2014 г. Като цяло цените на жилищата в ЕС са нараснали с 11% между 2010 и 2017 г. и с 6% в еврозоната. Сред страните с най-голям ръст през този период са били Естония (73%), Швеция (56%), Австрия (49%), Латвия (47%) и Люксембург (40%). Най-голям спад е отчетен в Испания (-17%), в Италия (-15%) и в Кипър (-9%). \nВ България след пиковия ръст от 28,9% през 2007 г. и 25% през 2008 г. цените на жилищата са се понижили рязко с 20,4% през 2009 г. вследствие на световната финансова криза и спукването на балона на жилищния пазар у нас и са се върнали към скромен растеж от 1,4% през 2014 г. Миналата година средният ръст на цените на жилищата в страната ни е достигнал 8,7%. През 2016 г. 82,3% от българите са живели в собствен дом спрямо средно равнище от 69,2% в ЕС.  През същата година 17,7% са обитавали жилище под наем при средно равнище от 30,8% в ЕС. Данните на Евростат показват още, че преди две години разходите за жилището са били прекомерно бреме за 20,7% от българите при средно равнище от 11,1% в ЕС. \n    \n \t\n", "date": "2018.07.11", "title": " Цените на жилищата у нас спират да растат  "}
{"url": "http://www.duma.bg/node/170883", "text": "Обикновено до този момент китайките инвестиции в проекти в Европа се свеждат или до отпускане на кредит за изграждане, или до осигуряване на подизпълнители, но България не се интересува от това, заяви в ефира на bTV вицепремиерът Томислав Дончев. \nТой обясни, че не смята това за инвестиции, а стремежът е да се поставят отношенията между България и Китай на пазарна основа - ако китайски фирми искат да инвестират у нас, те да поемат и част от риска. Например при проекти от пътната инфраструктура, на базата на изчисленията на трафика, те да могат да си възстановят направените инвестиции. \nВицепремиерът е убеден, че България може да получи добри условия за кредити от европейски банки по важни проекти и затова страната ни не се интересува от китайски предложения в тази насока. \nДончев оцени форума \"16+1\" като начин за по-интензивен диалог и търговия между Азия и Европа. По време на тази конференция са направени и много двустранни срещи между представителите на Китай и България, допълни още вицепремиерът. Част от обсъжданите теми са инфраструктурни проекти като тунела под Шипка, както и АЕЦ \"Белене\". \nПо отношение на акциза за бездимните цигари той обясни, че ако има доказателства, че те са по-безвредни от тютюневите изделия, не е редно акцизът им да е един и същ. Акциз се налага на вредни или луксозни стоки, припомни вицепремиерът и посочи, че предложението за налагането му за бездимните цигари се наложило от \"грижа за бюджета\", а не е лобизъм спрямо конвенционалните цигари. \nДончев посочи, че в редица европейски държави делът на бездимните цигари вече достига 30% от пазара и прогнозите са той да се повиши и до 50 на сто. \n    \n \t\n", "date": "2018.07.11", "title": " Томислав Дончев: Искаме пазарни отношения с Китай"}
{"url": "http://www.duma.bg/node/170884", "text": "Интересът на чуждите инвеститори към България намалява, показва  проучване на атрактивността за инвеститорите, организирано от  консултантската компания \"Ърст енд Янг\" (Ernst&Young) за 2017 г. При него основните критерии, по които се подреждат държавите, е броят на реализираните проекти и откритите работни места. Страната се нарежда на 29-то място по проекти от преки чужди инвестиции от общо 51 европейски страни. За сравнение, съседна Сърбия прави най-големия скок, придвижвайки се с 8 места напред до 14-та позиция. Преди нея е Румъния, която слиза с една позиция по-надолу. Босна и Херцеговина е на 22-ро място, а непосредствено преди нас е Украйна.  \nСпоред проучването през миналата година в България са инвестирани чужди капитали в 33 проекта, което е с три по-малко спрямо 2016 г. и 17 по-малко спрямо 2015 г. Създадените работни места намаляват с близо една трета до 2739. В същото време броят на проектите в Сърбия е три и половина пъти повече - 118, а създадените работни места са 20 103, по данни EY. \nНай-големите инвеститори у нас са Германия (1200 работни места), Великобритания (510) и САЩ (242). Разкритите нови работни места са предимно в областта на бизнес услугите, финансите, информационните технологии, транспорта и логистиката, показват още данните на EY. \nИнвеститорите от цял свят продължават да бъдат привличани от Европа, която представлява стабилно място за растеж на бизнеса и инвестициите\", коментира Николай Гърнев, управляващ съдружник на EY.  \nВъпреки че преките чуждите инвестиции в Европа показват рекордни нива през 2017 г. - с 6653 проекта и 353 469 работни места, за първи път за последните 3 години растежът се забавя до 10%, отбелязва EY. Преди това е бил средно 15% годишно и то на фона на засилени геополитически проблеми. В същото време повече от половината от 500-те анкетирани инвеститори изразяват доверието си в Европа и очакват повишаване на атрактивността през следващата година. \nВеликобритания, Германия и Франция остават трите топ дестинации за инвеститорите. Те привличат общо половината от преките чужди инвестиции, отбелязвайки лек спад на годишна база (51%). От трите страни най-бърз растеж постига Франция (31%). \nСтраните от Централна и Източна Европа  продължават да привличат преки чужди инвестиции. Регионът е на трета позиция в света по атрактивност за инвеститорите с 41% след Западна Европа (53%) и Китай (42%). Северна Америка остава четвърта в класацията по атрактивност с подкрепа на едва 34% от инвеститорите. \nСърбия, Турция и Финландия са страните с най-бърз растеж на преките чужди инвестиции през 2017 г. съответно със 157%, 66% и 44% спрямо година по-рано. След преглед на инвеститорските нагласи обаче за първи път Париж е класиран преди Лондон като най-атрактивната дестинация в Европа за чуждестранни инвестиции - 37% срещу 34% в проучването на EY от 2017 г. Четири градове в Германия са сред първите 15 най-атрактивни градове за инвеститорите в Европа: Берлин, Франкфурт, Мюнхен и Хамбург, като това се обяснява с федералната структура на страната. София не е сред регионите, в които се концентрира все повече от богатството на Европа. Повече от една трета (34%) от инвеститорите смятат, че дигиталната икономика е най-важният двигател на растежа в Европа през следващите години. Те идентифицират \"увеличаването на вложения в дигитални технологии и инфраструктура\" заедно с \"повишаване на уменията на работната сила за дигиталната ера\" като най-важните приоритети на Европа в дигиталната ера. С 1172 проекта за преки чужди инвестиции през 2017 г. и 18% пазарен дял дигиталният сектор вече води класацията на десетте най-големи сектора в Европа. На годишна база дигиталният сектор постига 33% растеж. Това е вторият най-бърз растеж след фармацевтичния сектор, който достига 78% покачване на годишна база. Дигиталният сектор създава 37 000 нови работни места от ПЧИ, показва проучването на EY.     \n \t\n", "date": "2018.07.11", "title": " България вече не е интересна за чуждите инвеститори  "}
{"url": "http://www.duma.bg/node/170885", "text": "През второто тримесечие на 2018 г. Агенцията за държавна финансова инспекция (АДФИ) приключи 135 финансови инспекции, които са с 34 повече от предходното тримесечие, съобщава пресцентърът на агенцията. \nВ периода април - юни финансовите инспектори на АДФИ са проверили 259 обществени поръчки на обща стойност 373 578 749 лв. Проверените договори през този период са 1498, или с 800 повече от предишното тримесечие. \nПри инспекциите са били констатирани 23 случая на непроведени или неоснователно проведени обществени поръчки за 2 470 273 лв., което е значително по-малко от първото тримесечие на 2018 г., когато бяха установени 79 случая на обща стойност 14 582 819 лв. \nЗа констатираните през тримесечието нарушения са съставени един акт за начет и 238 акта за установяване на административни нарушения, свързани с прилагане на Закона за публичните финанси, Закона за обществените поръчки, Закона за счетоводството, Закона за държавната финансова инспекция, Закона за общинския дълг. \n    \n \t\n", "date": "2018.07.11", "title": "Финансовите инспектори увеличават проверките"}
{"url": "http://www.duma.bg/node/170837", "text": "В глобалната мрежа вече е пусната песента \"ЕДИНеНИЕ\", която съдържа важни послания за българщината. Родолюбивият проект е на Тодор Христов от група Fullclip, който дори засне клип, където участва заедно със съпругата си Стаси и брат й Жоро, а главно действащо лице в него е 3-годишната Деница. \nЗад прекрасната музика стоят Михаил Михалев (MM Beatz), Таркан Исмаилов (Tarky). Прецизната обработка на звука е дело на Бате Пешо (Studio Buster), а видеото е продукт на Стефан Маринов и Петко Андонов (Buddubbaz Tape Company). Идеята е подкрепена от Танцова школа \"Нашенци\", \"Emotion Dancing School\" и много приятели на изпълнителите, прегърнали идеята на този родолюбив проект. \nПосланието на \"ЕДИНеНИЕ\" е да престанем да се делим и да обединим усилия, за да съхраним България за децата си. Песента припомня на българите кои са и какво е коствало на предците ни да запазят ЗА НАС земята, по която стъпваме днес. \"ЕДИНеНИЕ\" е песен за корените ни, за настоящето и бъдещето. \nНе е случайно, че в клипа участва съпругата на Тодор и тяхната дъщеря, както и близки приятели на рапъра от различни поколения. Семейството е в основата на оцеляването ни като народ. Народът е едно голямо семейство, което излиза като пръсти от една длан и е най-силно, когато е свито в юмрук. \n\"Направих го за българите, защото ми е мъчно за тях. Тежка съдба имаме и е време да си припомним кои сме. Когато не знаеш кой си, нямаш вяра в себе си. Липсва ти нужното самочувствие, което да те води напред и да те кара да се чувстваш равен на другите. Хип-хопът е уникално изразно средство, което позволява да се предадат тази енергия и емоция. Мисля, че успях да пресъздам чувствата на много днешни българи. Аз самият преживявам всяка дума от текста на песента. Ние, българите, много често гледаме един на друг като на конкурент, дори и като на враг. Така е в колата на пътя, на опашката в магазина, на работното място, дори в блока, в който живеем. Отчуждението и егото са ни завладели и сме забравили, че сме част от едно и също цяло, че ни събира една и съща дълга, и нелека История. Бабите и дядовците ни следват обичаи от незапомнени времена, а това е безценно, защото означава идентичност. Модерността не е непременно лошо нещо, но не трябва да й позволяваме да заличава корена ни, защото той е богатство, с което много други народи не могат да се похвалят. И не, това не е преувеличено\", сподели Тодор.   \n \t\n", "date": "2018.07.11", "title": "Пуснаха \"ЕДИНеНИЕ\" с важни послания "}
{"url": "http://www.duma.bg/node/170833", "text": "Сашо, пожелаваме ти още дълги, дълги години да не се уморяваш да го правиш, да си жив и здрав, с железни нерви, находчив в словесните престрелки с опонентите и да работиш на ползу роду от позицията, която имаш. Винаги помни откъде си тръгнал и не забравяй старите си приятели, защото и новите ще остареят един ден.   Честито и наздраве! \nОт екипа на ДУМА   \n \t\n", "date": "2018.07.11", "title": "Александър Симов"}
{"url": "http://www.duma.bg/node/170835", "text": "Макар да не ни се иска, колкото по-възрастни ставаме, толкова повече губим от своята ловкост, а способността да се концентрираме и да запомняме неща се понижава. С времето хората губят и бързината на реакция. Учени от Мелбърн доказаха, че работата до 30 часа седмично се отразява добре на когнитивната функция на човека, но води към понижаване на производителността. В изследването са взели участие 3500 жени и 3000 мъже над 40-годишна възраст. Хората, работили до 30 часа седмично, имали голям когнитивен спад, в сравнение с онези, които изобщо не работели, съобщава Актуално.ком. \nАвторът на проучването проф. Колин Макензи обяснява, че в него имало различни елементи, които показват способността на участниците да четат думи на глас, да съпоставят букви и цифри в текстове и да смятат. Известна степен на интелектуално стимулиране е подходяща дейност в по-зряла възраст, например при решаването на ребуси и кръстословици, но прекалената стимулация има противоположен ефект. Проф. Макензи допълва, че много страни обсъждат въпроса за повишаване на пенсионната възраст, което ще кара хората да работят повече. По думите му много важно е работните дни да бъдат редуцирани до три в седмицата. Макензи смята, че най-доброто решение за хората над 40 години е работата на непълен работен ден. По този начин те ще тренират мозъка си достатъчно, но няма да са прекалено изтощени.     \n \t\n", "date": "2018.07.11", "title": " Хората над 40 години трябва да работят 3 дни седмично"}
{"url": "http://www.duma.bg/node/170834", "text": "За първи път в столичния зоопарк, и като цяло в България, се излюпи яйце на двойка редки птици тукан. Малкото вече напусна гнездото и прави опити да лети, похвалиха се от зоопарка. Туканчето може да бъде видяно от посетителите във фазанерията в сектор \"Птици\". Птицата е най-дребният представител на туканите от вида зелени аракари. Малкото е поредното бебе, родено това лято в Столичния зоопарк. Колекцията му се попълни с две малки на изключително редките египетски лешояди, четири бебета сурикати, антилопа кана и лемурче. В момента в зоопарка тече мащабен ремонт и разширение на сектора на маймуните. Той предвижда обособяването на 13 нови експозиционни зони, които ще бъдат разположени на площ, от пет до десет пъти по-голяма от тази на досега съществуващите заграждения. Новите външни пространства ще са богато озеленени, като се запази максимално съществуващата дървесна и храстова растителност. Предвидено е поставяне на съоръжения за катерене, дървени площадки, въжета и естествени скални масиви, които ще осигурят на животните среда, възможно най-близка до тази в естествените им обитания. През 2018 г. Столичният зоопарк отбелязва 130 години от създаването си, припомня БГНЕС.   \n \t\n", "date": "2018.07.11", "title": " Туканче се излюпи в Софийския зоопарк"}
{"url": "http://www.duma.bg/node/170843", "text": "Ето, той диша, работи, живее... И стихове пише, тъй както умее. Няма съмнение, че Никола Вапцаров му е сред предпочитаните и любими поети. Няма съмнение, че през десетина години той сменя адреса и инструмента си за творчество, вярвайки, че има нещо важно, което трябва да сподели с хората и че именно затова е тръгнал отново на път. \nПрез 2001 г. се явява на поетичната сцена с впечатляващата си книга \"Черешова задушница\", дело на ИК \"Христо Ботев\". След две години \"Репортаж\" (ИК \"Никола Вапцаров\") - поетична изповед, посветена на Стефан Продев, е нова заявка за истинска поезия. През 2006 г. издателство \"Български писател\" отпечатва \"Сестра ми иска да живее\", а през 2008 г. отново ИК \"Никола Вапцаров\" му подава ръка за \"Зелената тетрадка\". Интернет изданията на Генадий Велчев са повече от десетина. И тук впечатляват \"Пиеси за цигулка\", \"Бялата пеперуда\", \"Червена книга\", \"Душа\", \"Свят без име\". Читателският отзвук е най-точният критически анализ, а и затова преобладават електронните книги на автора. \n\"Книгата със стихове\", появила се в началото на 2018 г. (изд. \"Александрова дизайн\"), е написана ексклузивно, за два дни. И тя е равностойна на поетични послания за смисъла на живота, за човещината в този свят, за творчеството като необходимост за общуване. След скръб и болка, след мигове на безнадеждност, сред снимки на изгубени близки хора, след пътуване до родния му Разград, където са погребани любимите му хора и където са истинските му лични душевни граници, Генадий сяда и слага върху белия чакащ лист най-новите си стихове. Предварително ги публикува в интернет и е окуражен отново от отзивите на почитателите на изящното слово. \nОще в началото прави уговорката, че \"краят вече е наблизко - за мойто корабче, което вижда  суша - ще ме стовари там и ще продължи само на Изток, където слънцето изгрява.\" А той почти невидим ще помаха дълго с неговата посмъртна слава и признава: \"Ужасно е накрая - да знаеш, че си толкоз малък.\" \nСъзвездието от думи го спохожда и той вярва, че може би неприличният му почерк на небето сред звездите ще се прочете от други, било на електронен, било на традиционен хартиен носител. \nМного му се иска да се премести някак по-надалече от душата си, защото е убеден, че е тежко и не може само с нея да живее интересно. И той продължава да пише като на фронта - при затишие - и живее като ручей, в пътуващата трупа на мълчаливите артисти, защото там, на небето, вече има толкова много хора. Безпощадно е тихото му откровение: \"Денят отиде си - това е. А ние все сме в същата България. Похарчихме си всичките слова. Почти през страница Велчев ни прави съпричастни с вълнолома на историята, с Вапцаровата си вяра и надделява съкровеният му спомен за майката: \"Ще тръгна, ще отида пак при мама, а мама не е жива, но живя - живей,  приятелю, тъй както мама - не се вълнувай за смъртта.\" \n\"Книгата със стихове\" на Генадий Велчев е още едно своеобразно поетично самотно пътешествие в живота и естествено продължение на лиричния му път от предишните поетични внушения и откровения. На добър път, Генадий! Сигурен съм, че вече си написал още по-новите си заглавия за новата бъдеща книга със стихове. \n    \n \t\n", "date": "2018.07.11", "title": " Още едно самотно пътешествие"}
{"url": "http://www.duma.bg/node/170844", "text": "Видях го сред гостите и артистите, които преминаваха по червения килим на 71-вия кинофестивал в Кан - именитият френски актьор и режисьор Робер Осейн беше със съпругата си Кандис Пату. Бях ги снимал на един от московските кинофестивали през 70-те години. И сега, когато наближиха мястото, откъдето снимах и видях познатото и характерно лице на Осейн, го извиках по име. Той се обърна към мен и успях да му направя няколко снимки.  \nНа следващия ден се състоя и неочакваната приятна среща с него. По улицата пред мен вървеше човек, който ми заприлича на Робер Осейн. Забързах след него, за да се уверя, че е той, и го поздравих. Напомних му за вчерашната случка на червения килим, споменах и че съм го снимал със съпругата му в Москва. Той отвърна, че бърза за среща с Тиери Фремо в близък ресторант. А вие често ли ходите в Москва, попита ме. Да, отговорих. И той продължи: Следващата седмица заминавам за Москва с президента на Франция, ако сте там, може да се видим. Обясних му, че ще бъда в Москва, но по-късно, за съжаление. Пожелахме си здраве и до нови срещи.   \nЛегендарният режисьор и актьор Робер Осейн е роден на 30 декември 1927 г. в Париж. Снимал се е в най-известния филм на Жул Дасен \"Rififi\" (1955). През 1956 г. участва в \"Престъпление и наказание\" по едноименния роман на Достоевски. Но най-голяма популярност му носи участието в \"Анжелика\" - френски историко-приключенски романтичен филм, екранизиран по първата книга от поредицата романи за приключенията на Анжелика, написани от Ан и Серж Голон. Там той е в ролята на Жофрей де Пейрак. През 1965 г. Бернар Бордери екранизира втората книга - \"Великолепната Анжелика\", а Робер Осейн отново изпълнява ролята на Де Пейрак. През 1966 г. Бордери заснема третата част - \"Анжелика и Кралят\". През 1981 г. Осейн участва във филма на Клод Льолуш \"Болеро\" - епична музикална драма. През 1982-ра е режисьор на \"Клетниците\". Снимал се е в над 90 филма, а е режисирал 17, сценарист е на още толкова заглавия. Носител е на Ордена на Почетния легион. \n    \n \t\n", "date": "2018.07.11", "title": " Неочаквана среща с Робер Осейн в Кан"}
{"url": "http://www.duma.bg/node/170842", "text": "Завърши един от най-интересните и качествени \"Малки сезони\" през последното десетилетие. Той бе показателен с повече лаборатория (ателиета, театрализирани четения на най-нови български пиеси, дебати и обсъждания, перформативни идеи в процес на постигане); участие на повече от 200 млади български творци от всички изкуства и впечатляваща група драматурзи, режисьори и актьори от Италия, Германия, Австрия, Испания, Гърция, Литва, Австралия; изключително активен и инициативен водещ екип от препоръчители и координатори, подкрепен от кръг доброволци от Театралната академия; високопрофесионална, компетентна и отговорна работа на цялото \"Сфумато\" по организацията, синхрона и обгрижването на всяка от петдесетте акции в сложната машина на \"Малък сезон\"; интелигентна, отворена за срещи и събития публика (4400 зрители) на цялата свръхинтензивна фестивална програма; засилено медийно отразяване на фестивала; важни за перспективата на \"Сфумато\", на целия български театър и новата българска драматургия отворени дискусии, които настояват за по-активно участие на \"правещите\" - режисьори и актьори - в създаването на креативни общности; натрупване на идеи и форми за партньорство, възникнали в срещите и неформалните разговори - ценен \"резерв\" за следващите издания. Това \"отчитат\" ръководителите на ТР \"Сфумато\" проф. Маргарита Младенова и проф. Иван Добчев след края на фестивала (25 юни - 5 юли). \nПредстоящата 2019 г. е емблематична както за \"Малък сезон\" (той става на 20 години), така и за големия сезон - \"Сфумато\" навършва 30 години. Предвиждаме по-точни формули, които да превърнат \"Малък сезон\" в единствен вход към големите сезони на ТР \"Сфумато\", заявяват от екипа. \nНоминациите на \"Малък сезон 2018\" са: 1. \"Виктор\", инспириран от \"Франкенщайн\" на Мери Шели - на компания DISPENSABARZOTTI от Италия, режисура Алесандра Вентрела, с участието на Рикардо Калабро, Консуело Джирети и Роко Манфреди; 2. \"11:27 (единадесет и двадесет и седем)\" - режисьорка Елица Йовчева, с участието на Александър Евгениев, Елена Иванова, Славена Зайкова, Цветан Пейчев - театрален експеримент върху авторски текстове на участниците. \nОрганизаторите имат готовност да предоставят пространство за доработване на проекта \"Настане вечер\" (режисьорка Весела Василева, с участието на Явор Борисов, Никола Мутафов и Мак Маринов), който бе показан в работен вариант. \nПроектът \"Малък сезон 2018\" се осъществява с финансовата подкрепа на Министерството на културата и е част от Календара на културните събития на Столичната община за 2018 г. \nПрограмата в ТР \"Сфумато\" продължава. Последните представления за сезона през юли са \"Януари\" - реж. Ованес Торосян (днес), \"На тятър съм!\" - реж. Никола Стоянов (13 юли), \"Тигърът\" (зала Underground) - реж. Ангел Еленов (14), \"Това Не е Хамлет\" - реж. Боян Крачолов (16), \"Самотни персонажи\" - реж. Васил Дуев (18), \"Всичко на масата\" - реж. Ана Батева (19 юли). Представленията са от 19 ч.   \n \t\n", "date": "2018.07.11", "title": "\"Малък сезон 2018\" излъчи две номинации"}
{"url": "http://www.duma.bg/node/170845", "text": "Столичната галерия \"Кредо бонум\" представя изложбата \"Добрите машини\" на младия художник Димитър Генчев. Тя ще е отворена за посетители до 22 юли, всеки ден от 11 до 19 ч. в салона на ул. \"Славянска\" 2. \n\"Ако дълго време наблюдаваш нещо, започваш да го обичаш\". Генчев притежава гладни очи. Той наблюдава как светлината докосва повърхности, като глазирана керамика, нежна човешка кожа или ръждиви машини и мухлясали стени. Генчев не копира заобикалящия го свят, а го изобразява по собствен начин. Картините му най-често са в големи формати, а техният основен обект са старите фабрични постройки, интериорите на изоставени индустриални сгради, пълни с разпилени останки от машини и полуразграбено оборудване. Ръждивият метал, висящи кабели, стъкла, разхвърляни остатъци от вещи, напомнящи за усилен труд, за всекидневните усилия на много хора, чието присъствие продължава да витае във въздуха на сградите. Индустриалната поетика, която Генчев създава, запечатва спомена от човешки цели и усилия, потънали днес в праха на забравата.   \nИзключително интересен е методът на работа на художника, получил своето образование в художествените академии в Утрехт, Страсбург и София. С редица технологични експерименти той се опитва да възобнови и приложи класически живописни методи, създавайки илюзия за материалност и структура на предметите, посочват от галерията.  \nТова е първата голяма изложба на автора в  София. Той е роден през 1985 г. в Пловдив - живее и работи там и в Амстердам. През 2010 г. получава магистърска степен по живопис при проф. Валентин Колев в Националната художествена академия. Преминава и през стипендии и специализации в Амстердам и Страсбург. Генчев има множество самостоятелни изложби в галерии в Амстредам, Утрехт и Пловдив. Художникът е носител на наградите за живопис на Bunning Brongers, Амстердам; на Националния конкурс на Международната фондация \"Св. св. Кирил и Методий\" и др.    \n \t\n", "date": "2018.07.11", "title": "\"Добрите машини\" на Димитър Генчев   "}
{"url": "http://www.duma.bg/node/170887", "text": "За да дойдат да купят тютюни, които не им трябват, е необходимо политическо решение, освен това на този етап все още няма ясни параметри на спогодбата, каза пред БНР председателят на Асоциацията на тютюнопроизводителите Цветан Филев. Новината за готовността на Китай да изкупува български тютюни се коментира от производителите у нас сдържано. Както е известно, на срещата на върха във формата \"16+1\" в София премиерът Бойко Борисов и председателят на Държавния съвет на Китай Ли Къцян се договориха България да изнася сушени тютюневи листа за китайския пазар. Икономическият министър Емил Караниколов уточни, че става въпрос за около 10 хил. тона. \nСпоред статистиката Китай е най-големият производител на тютюн в света, следван от Индия, Бразилия, САЩ и Индонезия. Пушачите в Китай са над 300 млн., или една трета от всички по света според Световната здравна организация (СЗО). Една от всеки три цигари, запалени по света, е изпушена именно в Китай, или 2,3 трлн. къса за 2009 г. \nЗа трета поредна година у нас се очаква да бъдат произведени общо около 16 хил. тона тютюн от всички сортови групи. От тях 8 хил. тона са ориенталски тютюн, към който Филев предположи, че ще има най-голям интерес. Според него заявените за изкупуване 10 хил. тона тютюн са между 60% и 70% от ежегодно произвежданата у нас продукция.  \nКитай няма никакъв проблем да изкупи всичкия тютюн от България. Световният лидер произвежда 2,3 милиона тона. Икономическата логика обаче е по-различна от политическите договорености. Раздържавяването на отрасъла у нас, продажбата на тютюневите фабрики и липсата на реална либерализация промени статистиката така, че допреди 30 години България бе европейски лидер в тютюнопроизводството със 180 хиляди тона, които сега са сведени до 16 хиляди. Едва 60 са по-големите производители, всички останали сеят тютюн от 1 до 5 декара. \nСпоред експерти с управленски опит в тютюневия сектор у нас страната ни е стратегическа точно заради ориенталските тютюни. Те са ароматизиращата съставка на тютюневите продукти, а това е особено важно след забраната за използване на изкуствени аромати. Освен това заради високата себестойност хората не могат да си позволят препарати. Така се оказа, че произвеждаме биотютюн. \n    \n \t\n", "date": "2018.07.11", "title": " Браншът скептичен за тютюневата сделка с Китай"}
{"url": "http://www.duma.bg/node/170839", "text": "Детският мюзикъл по мотиви от \"Цар Лъв\" - \"Circle of life\" (Кръговратът на живота), ще бъде представен днес, 11 юли, от 11 ч. в Сити марк арт център. Адаптация и постановка Ралица Ковачева-Бежан, Ева Данаилова и Мануела Саркисян, вокален педагог и музикално оформление Даниела Станкова, асистенти Марина Драгомирецкая, Петър Петров и Божана Спасова, хореографка Ива Лапатова, корепетитор Самуел Ефтимов. Участват деца артисти от \"Star Camp 2018\" - летен лагер за талантливи деца. Група млади пътешественици превръщат посещението си на сафари в приключението да участват, да изиграят и да разберат историята за Симба - известния Цар Лъв. В поредица от музикални номера, танцови етюди и актьорски импровизации, превръщат и публиката в свидетел, но и в пряк участник. За пета поредна година училището за певци \"D Stars\" организира летен лагер за талантливи деца. В периода от 1 до 10 юли ученици на възраст от 7 до 16 години съчетават трите сценични изкуства - вокално майсторство, танци и актьорско майсторство в Пампорово. Днес резултатът ще бъде представен пред публика в София.   \n \t\n", "date": "2018.07.11", "title": "Детски мюзикъл в Сити марк арт център"}
{"url": "http://www.duma.bg/node/170838", "text": "Поради огромния интерес към фестивала \"София моно 2018\" организаторите от \"Артишок\" и Столичната община пускат допълнително ограничено количество билети за някои от постановките в програмата - моноспектакъла на Виктор Калев \"Грамофонът\" (днес) и \"Възгледите на един учител за народната просвета\" на Камен Донев (на 12 юли). Билетите може да се купят от системата на Ticketportal.bg , а също и на касата на главния вход на Военната академия, която работи всеки ден от 19 до 21.30 ч., а входът е откъм бул. \"Евлоги и Христо Георгиеви\". Спектаклите са с начало 21 ч.     \n \t\n", "date": "2018.07.11", "title": "Пускат допълнителни билети за \"София моно\""}
{"url": "http://www.duma.bg/node/170841", "text": "Традиционните \"Летни музикални вечери на Античния форум - Стара Загора\" тази година включват няколко специално подбрани продукции, които ще бъдат показани в града на откритата сцена на древната Антична улица. На 19 юли от 21 ч. ще бъде представена музикалната драма \"Нестинарка\" от Марин Големинов с участието на солистите Анелия Димитрова - в ролята на Демна, Веса Тонова - Струна, Фиорди Лоха - Найден, Станко Танев - Старецът, Ивайло Янев - Колю, солисти и кордебалет на Старозагорската опера. Следващата вечер от 21 ч. ще прозвучат на открито любими песни на легендарните \"Дийп пърпъл\" и \"Рейнбоу\" под наслов \"Children in Time\" със специалното участие на Николо Коцев и \"Кикимора\" със солист Никола Здравков. Грандиозният концерт е в съпровод на оркестъра на Старозагорската опера под диригентството на Димитър Косев. \nЛетните музикални вечери под звездите ще завършат с новия проект на Васил Петров \"Swinging rock\", който ще бъде представен за първи път на 24 юли от 21 ч. В концерта на певеца участват Военен биг-бенд с диригент капитан Цветомир Василев и оркестърът на Операта в Стара Загора. \nЗа първи път на 3 август е изявата на театъра във Видин в програмата на Летния фестивал за опера и балет на открито \"Крепост на вековете \"Баба Вида\". Организатори на първото издание на фестивала миналата година, което сложи началото, са Софийската опера и балет, община Видин и Министерството на културата. Тази година е предвидено културното събитие да се състои до старинната крепост \"Баба Вида\". Сцената за представленията ще е разположена в рова пред \"Баба Вида\", а декор ще е старинната крепост. Старозагорската опера ще представи \"Травиата\" от Верди. В ролята на Виолета Валери гостува Беса Лугичи от Косово, Алфред Жермон ще бъде Ивайло Михайлов, а в ролята на неговия баща Жорж Жермон е Иван Кабамитов. Режисьорската адаптация е на Славчо Николов, диригент е Владимир Бошнаков. \nВ края на август под открито небе - на централния площад в Банско, ще се проведе деветото издание на Банско опера фест. Гостите ще имат възможност да се насладят на концерта \"Класиката среща \"АББА\" (23 август) с оркестъра на Старозагорската опера и на спектакъла на \"Бохеми\" от Пучини под диригентството на Найден Тодоров. Участват солистите Нина Андреева-Божков, Милен Божков, Руси Ников, Ивайло Джуров, Александър Марулев и др.   \n \t\n", "date": "2018.07.11", "title": " Старозагорската опера играе на Античния форум, във Видин и Банско"}
{"url": "http://www.duma.bg/node/170840", "text": "Литературният салон \"Леге 10\" представя книгата \"12 квадрата\" с 12 стихотворения на поетесата, журналистка и преводачка от руски Ива Николова и 12 рисунки на художника Владимир Пенев, син на големия български поет Пеньо Пенев. Събитието ще се състои на 12 юли от 18 ч. в залата на Градския съвет на БСП София, ул. \"Леге\" 10, етаж 1. По време на поетичната вечер ще бъдат представени и стихове на Александър Пушкин в превод на Ива Николова.   \n \t\n", "date": "2018.07.11", "title": "Книжовна вечер в литературния салон \"Леге 10\""}
{"url": "http://www.duma.bg/node/170869", "text": "Една трета от Световния океан е обект на прекомерен риболов, а потреблението на риба е най-голямото в историята, което поражда тревоги относно устойчивостта на този ключов източник на белтъчини за милиони хора по света.  \nТова предупреждава доклад на Организацията на ООН по прехрана и земеделие (ФАО), цитиран от медиите. \nПрекомерният риболов е особено вреден за онези региони от развиващия се свят, където много хора вече имат затруднения да получат достатъчно питателна храна, алармира ФАО. \n\"Налице е твърде голямо експлоатиране на морските ресурси и ние се нуждаем от значително по-големи ангажименти от страна на правителствата за подобряване и регулиране на риболова\", изтъква Мануел Баранж, който е директор във ФАО, отговарящ за риболова и земеделието. \"Прогнозираме, че Африка ще трябва да внася риба в бъдеще\"  отбеляза той, добавяйки, че недостигът може да доведе до по-високи цени, които ще засегнат бедните. \nБаранж допълни, че Африка има голям потенциал за аквакултура, но се нуждае от подкрепа по отношение на финансите, фуражите и доставката на риба. \nРибовъдството или аквакултурата - най-бързо развиващият се селскостопански сектор през последните 40 години - до голяма степен играе главна роля за осигуряването на повече риба, се уточнява в доклада. \nСлед като уловът от открито море продължава да намалява, повече страни се обръщат към ферми за развъждане на риба. В Алжир правителството подкрепя фермерите в пустинята Сахара да отглеждат риба, за да увеличат доходите си и да увеличат производството на риба. \nКритици обаче изтъкват, че това може да навреди на околната среда и да разпространи болести и инвазивни видове в дивата природа. Баранж обаче посочва, че решението е да има \"правилно регулиране, законодателство и контрол\". \nТрадиционни страни, занимаващи се с риболов, също насърчават потенциала на рибарството  за подобряване на изхранването и ликвидиране на глада В световен мащаб процентът на риболова се е увеличил до 33,1 на сто през 2015 г., като през 1974 година е бил едва 10 на сто.  \nКонсумацията на риба достигна исторически връх от 20,2 кг на човек в сравнение с 9 кг през 1961 г., се изтъква в доклада. Очаква се и по-нататъшно увеличение на тази консумация, защото потребителите са загрижени за здравето си и предпочитат рибата като една от най-здравословните видове храни. \nПонастоящем 3,2 млрд. жители на планетата ни разчитат на рибата, която осигурява 20% от техния прием на белтъчини. Улов на риба тон по крайбрежието на Барлате, Южна Испания. Този вид риба е сред най-предпочитаните от потребителите  \n    \n \t\n", "date": "2018.07.11", "title": "Унищожаваме рибните запаси на планетата  "}
{"url": "http://www.duma.bg/node/170870", "text": "Докато държавите от ЕС се стремят да спрат миграционните потоци към континента, Босна и Херцеговина (БиХ) попада по средата на бежанския път. Хиляди имигранти се намират в бедната балканска страна. \nПо-голямата част от мигрантите и бежанците искат убежище в рамките на 28-членния ЕС, а БиХ е раздразнена от европейските планове. Според ЕС тяхното движение трябва да бъде спряно на нейната граница, което на практика ще превърне Босна в граничар на континента. \nВ началото на юни Еврокомисията се съгласи да предостави на Босна 1,5 млн. евро, за да се справи с пристигащите в ЕС. \nБидейки ключова част от маршрута на мигрантите в Западна Европа, Босна реши да създаде приемен център във Велика Кладуша, в северозападната част на страната, близо до границата с Хърватия. Но министърът на сигурността Драган Мектич обеща \"да няма бежански лагери в Босна\". \"Ние не можем да превърнем Босна в \"гореща точка\". Можем да бъдем само транзитна територия\", добави Мектич в речта си миналата седмица в Бихач, западен град с население около 65 000 души, в който понастоящем се намират повечето новодошли. \nНа свой ред премиерът Денис Звиздич предупреди срещу всеки опит на ЕС \"и по-специално на Хърватия\" да превърнат  \nБиХ в \"имигрантска задънена улица\" \nМалик е 19-годишен иракчанин, напуснал Багдад преди 8 месеца заедно със семейството си. Въпреки всичките увъртания, въпреки и \"много лошите\" условия в импровизирания лагер, той няма желание да остане в обекта, след като прехвърлянето към ЕС сега е толкова възможно. \"Хората не искат да останат тук, искат да завършат пътуването\", настоява той в лагера край един прашен път, който по-рано е бил пазар за едър рогат добитък. Но в него всекидневно се опъват все повече и повече палатки, за да подслонят хората. \nГраницата е само на три километра. Малик и семейството му вече са се опитали два пъти да я пресекат, засега напразно. \nОбщинските власти са инсталирали течаща вода, нощни лампи и мобилни тоалетни. Засега мигрантите просто се справят както могат, казва Зехида Бихорач, директорка на начално училище, която заедно с няколко доброволци предлага импровизирани детски занимания и помага на жените с доставката на храни. \"Това е наистина отчаяна ситуация. Никой не заслужава да живее в такива условия\", казва Бихорач. \"Сега има много семейства с деца, около 50-60 деца, някои от тях бебета, нуждаещи се от мляко и подходяща храна.  Тези хора ги хранят местните  но жителите не могат да продължат това още дълго, защото бежанците стават все по-многобройни\", добави тя, като изрази недоволството си от липсата на държавна намеса. \nСпоред Министерството на сигурността от 7700-те мигранти, които са регистрирани в Босна от началото на годината, 3000 са все още там, главно в Бихач, където един от тях се удави в река Уна миналата седмица. \nВ изоставена сграда в града се сервират всеки ден около 800-900 обяда за мигранти, съобщи местният представител на Червения кръст Селам Миджич. Поради препълването на сградата в полето са издигнати палатки, за да бъдат обслужвани прииждащите мигранти. \n\"Броят на мигрантите се увеличава всекидневно\", казва Миджич. \nКметът Сухрет Фазлич обвинява правителството, че изоставя Бихач в момент, когато Босна се оказва част от \"балканския\" маршрут към Западна Европа. \"Ние не искаме да бъдем ксенофоби, искаме да помагаме на хората и това е, което правим ежедневно, но не можем да се справим с тази ситуация\", казва той.      \n \t\n", "date": "2018.07.11", "title": "Босна не желае да бъде граничар на Евросъюза  "}
{"url": "http://www.duma.bg/node/170846", "text": "- Какво беше и какво остава от онова движение?   \n- Днес все още има голямо желание да се припише на 1968-а цялата вина за всичко най-лошо, случило се след това. Може да се спори, но проблемът е, че отричането на онзи полъх на свобода върви редом с приспиването на мозъците на онези, които прекарват цялото си време пред електронните екрани. Навремето ми харесваше най-вече да наблюдавам отстрани и вече усещах във въздуха онова, което би се случило. През 1964 г. в \"Преди революцията\" героят ми е комунист-буржоа в спор в неподвижна и затворена за новото партия. \n- За 1968-а говорите като за мечта? \n- Мисля, че идеята за революцията е само мечта, никога не съм вярвал, че тя ще се осъществи. Мнението, че онова движение е само поражение, което с течение на времето довежда до Червените бригади, ми изглежда объркано и несправедливо. Остава мечтата и към нея може да се изпитва носталгия. \"Мечтатели\" представя моята лична носталгия. \n- Тази дума прозвучава обидно. \n- Носталгия, както и идеология се употребяват като отрицателни понятия. Но \"Одисея\" и \"В търсене на изгубеното време\" са построени върху носталгията. \n- Защо след 40 години изпитахте необходимостта да се върнете чрез \"Мечтатели\" към онзи период? \n- Романът на Гилбърт Адеър, по който е направен филмът, говори за първи път за май 1968-а от интимна гледна точка и оставя драматичните събития като фон за емоционално узряване. \n- Вие лично как изживявахте онези години? \n- Между Рим и Париж. В известен смисъл \"битката Valle Giulia\" (стълкновения между полиция и студенти на 1 март 1968 г. - бел. прев.) в Рим предшества Парижкия май. Когато бях в Париж, разказвах на приятели за ставащото в Рим и обратно. В онези месеци снимах в Рим \"Партньор\" и Пиер Клементи, главният изпълнител, сновеше между двата града и ме информираше за парижките настроения. После аз отивах в \"моя\" университет -  вечерите с Елза Моранте, Пиер Паоло Пазолини и Алберто Моравия, и с тях обсъждахме събитията. \n- Променихте ли с времето някоя своя идея? \n- През 1968-а, повлиян от отказа на Жан-Пол Сартр да вземе \"Нобел\", си казах, че ако получа \"Оскар\", няма да го приема. След години получих девет и го намерих за логично. \n- Какво е значението на май 1968-а за формирането и изкуството на Бернардо Бертолучи? \n- Харесваше ми да си мисля, че светът може да се промени. Днес ми се струва, че онова движение ме отдалечи от едно мое кино, което дотогава беше нещо като лично самопризнание, за да правя друго - по-отворено към публиката, по-диалогизиращо. Както и стана с \"Последно танго в Париж\". Смятам, че 1968-а хвърли семето на движението Me Too, с което съм напълно съгласен. \n- Me Too породи и крайности. \n- Да, например на Ридли Скот беше наложено и той прие да премахне сцените от \"Всички пари на света\" с Кевин Спейси. Когато научих това, писах на монтажиста Пиетро Скалия да предаде на Скот, че трябва да се срамува. И веднага у мен се появи желание да направя филм с Кевин Спейси. \n- Какво впечатление ви прави днес да видите отново \"Последно танго в Париж\"? \n- Много се развълнувах. Струва ми се, че реставрираното копие е много по-хубаво от оригинала, с лека патина на времето, което го облагородява. Като го гледах, забравих за всичките си неприятности - присъдата, лишаването за шест месеца от гражданските ми права. Всъщност е романтичен филм. Стигнах до Брандо само защото Белмондо и Трентинян ми отказаха. \nБрандо и Бертолучи \n2103 - Бертолучи пред препълнения театър в Бари \nБертолучи получава наградата \"Федерико Фелини\" \n\" \n Романът и филмът \"Мечтатели\" Гилбърт Адеър разказва, че подтикът да смени заглавието на своя роман  дошъл от самия Бертолучи. Ето как \"Блажени невинните\" се превръща в  \"Мечтателите\"... Романът, появил се през 1998 г., получава своето  звездно време пет години по-късно. Един голям режисьор вижда в тази  история материала, от който се раждат добрите филми... Не за първи път  киното поглежда любовно към една книга и заслужено й отрежда по-добра  съдба. \nМястото е Париж, годината е 1968 - мечтателите са трима и са свързани от  общата си страст - киното... Френските тийнейджъри Тео и Изабел приемат  американеца Матю, защото разпознават в него посветения, родственика по  дух, болния от същата болест. Романът на Гилбърт Адеър не е за  барикадите и стачките, а за магическото съприкосновение между трима  младежи на фона на събитията от 1968 г., казва Бертолучи. \nНевинната игра на филми в парижкия апартамент (освободен от родителско  присъствие) прераства в еротично взривяване на страхове, сънища и  копнежи... Този утопичен остров на любовта е мястото, в което тримата  киномани прекрачват границите, събуждат сетивата си, проверяват силата  на въображението си... И ако мнозина видят единствено скандалното в тази  книга, може би те просто са остарели и са се отдалечили от неистовото  търсене на щастие от времето на младостта си. \nГилбърт Адеър пише: \"Вярно, че колкото повече остаряваме, причините да  се надяваме на щастие стават все по-малко...\" Авторът е успял да  представи историята без носталгии и заблуди, същевременно е създал  книга, в която почитта към киното е изразена безнадеждно и убедително.  Бертолучи трудно би подминал тази провокация. Тази книга се е превърнала  в истинско вдъхновение за него и резултатът е налице.   \n \t\n", "date": "2018.07.11", "title": "Бернардо Бертолучи: 1968-а беше мечта. Още изпитвам носталгия... "}
{"url": "http://www.duma.bg/node/170871", "text": "Оставка подаде чешкият правосъден министър г-жа Татяна Мала, която експертите уличиха в плагиатство при дипломните й работи в университетите в Братислава и Бърно. Тя заемаше този пост само 12 дни. \nПетицията за нейната оставка беше подписана от неколкостотин видни учени, юристи и политици. Те я обвиниха, че е преписала цели пасажи от материали на свои предшественици, представяйки ги за собствен труд. \nСлед заседание на управляващата партия премиерът Андрей Бабиш заяви, че той и неговите съпартийци са убедени в невинността на Мала. В същото време той отбеляза, че ако тя не беше подала оставка, този случай непрекъснато щеше да бъде използван от медиите и политическите противници за критика срещу новото правителство.     \n \t\n", "date": "2018.07.11", "title": "Оставка на чешки министър заради плагиатство"}
{"url": "http://www.duma.bg/node/170872", "text": "След 4 ноември закупуването на ирански петрол ще се смята за нарушение на въведените от САЩ санкции срещу Иран, заяви държавният секретар Майк Помпео пред телевизия \"Скай нюз-Арабия\". Той пристигна вчера в Обединените арабски емирства (ОАЕ). \n\"Забраната за покупка на ирански петрол влиза в сила на 4 ноември, след което внасянето му ще се смята за нарушение на въведените от САЩ санкции срещу Иран\", каза Помпео. \"Имаме намерение да работим така, че международната общност да се ангажира с нашите санкции\". Помпео подчерта, че Вашингтон ще направи така, че да гарантира спазването от другите страни на наложените от него ограничения.     \n \t\n", "date": "2018.07.11", "title": "САЩ натрапват  санкции срещу Иран "}
{"url": "http://www.duma.bg/node/170877", "text": "Президентът на САЩ Доналд Тръмп по време на телефонен разговор с руския си колега Владимир Путин през март тази година нарекъл \"глупави\" представителите на американската администрация, които са се противопоставили на разговора между двамата, като уверил, че не ги слуша. Това съобщи в. \"Ню Йорк таймс\". \nПрез март Тръмп звънна на Путин, за да го поздрави за спечелването на президентските избори. Кремъл тогава съобщи, че телефонният разговор се е провел по инициатива на американската страна. \nСлед разговора им в. \"Вашингтон пост\" написа, позовавайки се на информирани служители на американската администрация, че Тръмп е пренебрегнал предупрежденията на съветниците си по националната сигурност, които са го убеждавали да не поздравява Путин за преизбирането му. \nИзданието, цитирайки информиран източник, съобщи, че Тръмп нарекъл съветниците си \"глупави\". \n\"Това са глупави хора; не трябва да ги слушате\", заявил Тръмп пред руския президент. \nСтопанинът на Белия дом също така се е обявил за подобряване на отношенията между Русия и САЩ.  Доналд Тръмп и Владимир Путин ще се срещнат в Хелзинки на 16 юли. Тръмп заяви вчера, че срещата с Путин ще бъде по-лесна от срещата му с европейските му съюзници. \"Честно казано, Путин може да е най-лесният от всички тях. Кой би помислил?\", заяви Тръмп пред репортери, преди да се качи на борда на правителствения самолет. \nИзточник на \"Ню Йорк таймс\" също така съобщил, че подготвящият се за визита в Европа Тръмп отказал да се съобразява с предупрежденията на онези, които му напомнили за работата на Путин в КГБ. В отговор на опасенията им, че Путин ще се опита да го манипулира, Тръмп заявил, че е \"напълно готов\" за разговорите. \nМеждувременно в. \"Вашингтон пост\" разказа за битовите атаки срещу помощници на Тръмп. Изданието пише, че съветникът по политическите въпроси на Доналд Тръмп - Стивън Милър, бил публично оскърбен на една от улиците на Вашингтон. Милър поръчал суши за вкъщи в малък ресторант в центъра на града, недалеч от дома му. След като платил и излязъл с покупката, служител на заведението изтичал зад него, оскърбил го публично, използвайки нецензурни думи, и му показал два средни пръста. \nСъветникът на Тръмп решил тогава да изхвърли поръчката суши на стойност 80 долара, защото се опасявал, че тя може да е отровена или замърсена по някакъв начин. \nНе за първи път сътрудници на Тръмп стават жертва на подобни нападки. Говорителката на Белия дом Сара Сандърс неотдавна не беше обслужена в ресторант в град Лексингтън, защото работи за Тръмп. Тя бе помолена да напусне заведението. \nА сътрудничката на Тръмп Келиан Конуей бе обидена в супермаркет във Вашингтон от мъж, който й казал да се засрами защото работи за Тръмп и й препоръчал да се погледне в огледалото. Инцидентът станал малко след като тя пристигнала във федералната столица да постъпи на работа при Тръмп. \nПрез юни тълпа демонстранти последвала ръководителката на Министерството на вътрешната сигурност Кирстън Нилсън в мексикански ресторант, за да изразят недоволството си от разделянето на семействата на нелегални имигранти. \"Позор!\", крещели протестиращите, докато Нилсън седяла на масата. \nНаскоро пък бившият скандален стратег на Тръмп Стивън Банън влязъл в антикварна книжарница в Ричмънд, където някаква жена го нарекла \"парче боклук\".   \n \t\n", "date": "2018.07.11", "title": "Тръмп нарече глупави хора противниците на преговорите с Русия"}
{"url": "http://www.duma.bg/node/170891", "text": "За ремонти и оборудване с апаратура на общинските болници и ДКЦ-та в София са предвидени 5,5 млн. лв., похвалиха се от Столичната община. В момента се провеждат обществените поръчки, за да започнат ремонтните дейности и да бъде доставено оборудването. \nС близо 1 млн. лв. се извършва цялостен ремонт на сградата, която е банка за майчина кърма. В двора ще се създаде и център за детска храна. \"Ново оборудване на този етап не влиза. Ще работим с директора и Общинския съвет, за да видим какви са възможностите да осигурим и това\", коментира зам.-кметът Дончо Барбалов.   \n \t\n", "date": "2018.07.11", "title": "С 5,5 млн. лева ремонтират столичните общински болници"}
{"url": "http://www.duma.bg/node/170892", "text": "Около 33% от българските домакинства, или почти всяко трето домакинство се състои от самотен българин, показват данни от анализ на Евростат за процента на самотните домакинства в ЕС през 2017 г. Подобна тенденция се наблюдава в целия съюз. \nСпоред данни от последното преброяване на НСИ у нас има тенденция към увеличаване на броя на едночленните домакинства. През 2001 г. те са били около 660 хил., през 2011 г. около 900 хил., а сега надхвърлят 1 млн. от близо 3 млн. домакинства в страната. \nНай-голям е относителният дял на едночленните домакинства в област Велико Търново - 38%, и в София - около 36%. Най-малко едночленни домакинства са регистрирани в област Кърджали - около 22%. \nПоловината от едночленните домакинства у нас се състоят от неработещи или от пенсионери. Домакинствата с един пенсионер са около 46% в градовете и около 72% в селата. \nГолемият брой домакинства, състоящи се от един човек над 65 г., поражда редица сериозни проблеми в обществото, свързани с разкриването на служби за социално и здравно подпомагане. Освен това приблизително във всяко 12-о едночленно домакинство човекът е с намалена работоспособност или признато трайно увреждане, сочат данните на НСИ. \nПрез м.г. и в ЕС около 1/3 от домакинствата се състоят от 1 възрастен без деца. Най-висок е делът им в Швеция - над 50%. Най-малко едночленни домакинства има в Малта - под 20%, както и в Португалия, Хърватия и Словакия (по 23%), Полша (24%), Кипър (25%). \nОколо 25% от всички домакинства в ЕС са двойка без деца. Третият най-често срещан вид домакинство в ЕС се състои от \"двойка с деца\", от които през 2017 г. в ЕС е имало 44,3 млн., или 20% от всички домакинства, отчита Евростат.     \n \t\n", "date": "2018.07.11", "title": "Всяко трето домакинство e на самотник"}
{"url": "http://www.duma.bg/node/170893", "text": "445 хил. души с увреждания получават лична пенсия за трайна и намалена трудоспособност и са извън пазара на труда и ние трябва да направим така, че те да могат да се върнат на работа. Това каза президентът Румен Радев при откриването на кръглата маса на тема \"Хората с увреждания като ресурс за първичния пазар на труда - предизвикателства и решения\", която се проведе под неговия патронаж. Радев обяви, че ще учреди годишни награди за бизнеса и трудови организации, интегрирали най-пълноценно хора с увреждания. По думите му трябва да се включат и образователни институции, интегриращи успешно хора с увреждания. \"Искам да поема инициативата кръглата маса да стане ежегоден дискусионен форум\", обяви държавният глава. Той е категоричен, че \"дългът ни като общество съвсем не е в осигуряването на пенсия или лична помощ на хората с увреждания. Това е най-лесният начин да бъдат изключени\". Според Радев критерият за пълноценната интеграция на хората с увреждания е трудовата им заетост. \nВ УНСС се обучават 100 студенти с над 70% увреждания, подчерта ректорът на университета проф. Стати Статев. Той поясни, че всички студенти в неравностойно положение в IV курс \"бакалавър\" преминават стаж в реални условия, и подчерта, че УНСС е първият държавен университет, който през 2013 г. разработи електронен наръчник за работа с докторанти с увреждания. \nВ 38 икономически дейности процентът на наетите с увреждания е 10%, докато в държавната администрация са едва 2%, заяви зам.-председателят на БСК Димитър Бранков. Той настоя за въвеждане на международната класификация на СЗО за вида на уврежданията. По думите му преводът е направен преди години и отлежава в чекмеджетата на чиновниците от МЗ. \nРаботодатели настояват също така за въвеждане на стимули за разкриване на работни места и данъчни облекчения при наемане на хора с увреждания. \nРодителите, които отглеждат деца с увреждания, трябва да се върнат на работа, категорична бе председателката на Асоциацията на родителите на деца с епилепсия Веска Събева. Според нея те трябва да имат избор, а не да бъдат заложници на обстоятелствата.  \nПроцентът на хора с инвалидни пенсии у нас е много по-висок от средния за ЕС и в това се състои разминаването, което трябва да ни накара да се замислим, заяви председателят на Асоциацията на индустриалния капитал в България Васил Велев. ТЕЛК е универсален документ, който отваря врати за 30 привилегии и преференции и е мощен стимул за измами, смята той. По думите му България е единствената държава от бившите соцстрани, която не е реформирала нито медицинската експертиза, нито предоставянето на услуги.   \n \t\n", "date": "2018.07.11", "title": "445 хил. души с увреждания са извън пазара на труда  "}
{"url": "http://www.duma.bg/node/170894", "text": "За кражба от Черепишкия манастир съобщил на тел. 112 игуменът. Пристигналите по сигнала полицаи установили, че неизвестно лице проникнало през незаключена врата в храма на манастира. Обирът станал в нощта срещу 9 юли. \nОткраднати са дървена кутия с дарения и икона. Размерът на нанесената щета по данни на игумена, възлиза на 300 лв.  \nРайонното управление на МВР в Мездра образувало досъдебно производство.   \n \t\n", "date": "2018.07.11", "title": " Обраха Черепишкия манастир "}
{"url": "http://www.duma.bg/node/170895", "text": "64-годишна жена е задържана в Търговище за извършени телефонни измами за близо 50 хил. лв. За няколко дни тя осъществила 4 телефонни измами в Попово. Измамницата  принуждавала жертвите си да окажат съдействие на полицейски служители, които провеждат операция по задържането на извършители на телефонни измами. \nВ капана й попаднали 77-годишна жена, която предала 13 500 евро и 1100 лв. От 76-годишна задигнала 1200 лв., от 82-годишна - 1000 лева, и от 84-годишна жена 1000 лв. и около 15 г златни накити. На измамницата е повдигнато обвинение за извършените престъпления.   \n \t\n", "date": "2018.07.11", "title": "Задържаха 64-годишна жена за телефонни измами за 50 000 лв."}
{"url": "http://www.duma.bg/node/170896", "text": "Работник пострада тежко при мощна авария на електропровод в столичния квартал \"Витоша\". Инцидентът е станал вчера на \"Симеоновско шосе\", в близост до комплекс \"Макси\" в столицата. Сигналът за токов удар е получен към 10,45 ч., съобщиха от СДВР. Аварията е станала на метри от въздушен електропровод - 110 kV. Мощният гръм е стреснал жителите на квартала, имало е и волтова дъга. \nПострадалият мъж е бил транспортиран по спешност в \"Пирогов\" с опасност за живота. От Института за спешна помощ съобщиха, че мъжът веднага е бил приет в противошокова зала на Клиниката по изгаряне. Състоянието му е изключително тежко, с обширни и дълбоки изгаряния, в момента е в реанимация и лекарите се борят за живота му, уточниха от \"Пирогов\". \nОт ЧЕЗ съобщиха вчера, че заради взрива веднага е била изключена подстанция \"Студентски град\". От електроразпределителното дружество обясниха, че авариралото съоръжение е собственост на Електроенергийния системен оператор. Аварията обаче доведе до спиране на тока за часове в столичните квартали \"Студентски град\", \"Драгалевци\", \"Симеоново\", \"Витоша\", \"Малинова долина\", \"Киноцентъра\", \"Бояна\", \"Ярема\", в селата Бистрица и Железница и др., уточниха от ЧЕЗ.   \n \t\n", "date": "2018.07.11", "title": "Работник пострада при взрив на електропровод в София, десетки квартали останаха без ток"}
{"url": "http://www.duma.bg/node/170897", "text": "В прокуратурата е внесен сигнал за търсене на отговорност от директори на детски ясли и градини в София за незаконен прием на 4097 деца. Това съобщи председателят на Инициативния комитет за качествена и иновативна образователна система инж. Васил Николов, който внесъл сигнала. Той получил данните от Столичната община (СО) по Закона за достъп до обществена информация. Общината му е отговорила на 9 май, но Николов оповестява данните сега, защото е било необходимо време за обработката им. \n960 деца са без диагноза, а други 3097 - с диагноза извън допустимите. Към 10 април 4057 деца са в привилегировано положение, защото са получили предимство при приема в детските градини, без да имат право на това, обяснява Николов. Николов посочва, че има разминаване в двете таблици, които СО предоставила по ЗДОИ. Според едната приетите деца с \"хронично заболяване\" към 10 април са 7797, а според другата са 6837. Това според Николов означава, че за 960 деца общината изобщо не разполага с документи, които удостоверяват тяхното предимство, тъй като за тях в предоставената справка няма диагноза. Диагнозите на други 3097 деца са извън списъка на МЗ със заболявания, при които децата подлежат на диспансеризация. Именно този списък, посочен в приложение 8 на Наредба 8 на МЗ за профилактичните прегледи и диспансеризацията, се ползва от СО при приема на деца с хронични заболявания. Според Николов 9 от диагнозите, с които са приемани деца, не влизат в списъка на МЗ, следователно приемът е неправомерен. Според Николов заради неправомерния прием държавният бюджет се ощетява с 8-10 млн. лв. годишно.   \n \t\n", "date": "2018.07.11", "title": "Сигнализират прокуратурата за 4097 деца, приети незаконно в столичните забавачки"}
{"url": "http://www.duma.bg/node/170859", "text": "СВЕТОВЕН ДЕН НА НАСЕЛЕНИЕТО. Обявен от ООН през 1990 г. Поводът е раждането на 5-милиардния жител на планетата на 11 юли 1987 г. През 2011 г. броят на хората на планетата достигна 7 млрд., а се очаква през 2045 г. да са 9 млрд. 1733 - ОСВЕТЕН Е ПЕТРОПАВЛОВСКИЯТ СЪБОР. Катедралната църква на Санкт Петербург със своите 122,5 м е най-високата сграда в града, превърнала се в негов символ. Строена повече от 20 години, по време на близо 3-вековното си съществуване претърпява възход и катаклизми. Общо в църквата са извършени 41 височайши погребения. 1864 - РАЖДА СЕ ПЕТЪР ДЪНОВ, ТЕОЛОГ И ФИЛОСОФ (УМИРА 1944 Г.). Наричан от последователите си Учителя Беинса Ду-но или само Учителя. Духовен водач, основател на философско учение, известно в България под името дъновизъм. Последователите му се наричат дъновисти и ученици на Всемирното Бяло братство. След 1925 г. учението му придобива световна популярност. 1901 - РАЖДА СЕ ИЛИЯ БЕШКОВ, ХУДОЖНИК (УМИРА 1958 Г.). Живописец, график, карикатурист и илюстратор, писател и педагог. Още като студент печата карикатури в сп. \"Маскарад\", \"Див дядо\", \"Българан\", \"Стършел\", \"Вик\". По-късно сътрудничи на в. \"Пладне\" и др. издания. От 1945 г. преподава в Художествената академия рисуване, илюстрация и оформление на книгата, редовен професор от 1953 г., завежда катедра \"Графика\" до края на живота си. 1925 - В ПЛОВДИВ СЕ РАЖДА СОНЯ БАКИШ, ЖУРНАЛИСТКА И ОБЩЕСТВЕНИЧКА (УМИРА 2010 Г.). Съпруга на Станко Тодоров - най-дългогодишния министър-председател на България. Острото й перо е познато най-вече от страниците на най-голямото списание в годините на социализма \"Жената днес\", на което 22 години е главен редактор. Една от основателките на Комитета за спасяване на Русе. 1937 - УМИРА ДЖОРДЖ ГЕРШУИН, АМЕРИКАНСКИ КОМПОЗИТОР И ПИАНИСТ (Р. 1898 Г.). Композира както класическа музика, така и за Бродуей. Някои от неговите композиции в джаза стават стандарти. Пише оперите \"8,30 часа\", едноактната \"135-а улица\" и \"Порги и Бес\" - последната, както самият той я нарича, е \"народна опера\". 1995 - НАД 8000 БОСНЕНСКИ ВЪЗРАСТНИ И ДЕЦА СА ИЗБИТИ КРАЙ СРЕБРЕНИЦА от сръбски военни сили, командвани от Ратко Младич, което става непосредствен повод за операция \"Преднамерена сила\" срещу Република Сръбска. Клането в Сребреница е класифицирано от трибунала на ООН като геноцид. През 2009 г. ЕП подкрепи обявяването на 11 юли за Ден за възпоменание на жертвите от геноцида в Сребреница. 2008 - УМИРА МАЙКЪЛ ДЕБЕЙКИ, АМЕРИКАНСКИ КАРДИОХИРУРГ (Р. 1908 Г.). Роден в семейство на маронитски ливанци имигранти. За 70-годишен стаж като хирург прави около 60 хил. операции на сърце. Разработва иновационни методи, спасявайки живота на хиляди хора. Първи през 1964 г. поставя байпас на коронарната артерия.   \n \t\n", "date": "2018.07.11", "title": "Датата"}
{"url": "http://www.duma.bg/node/170860", "text": "Хайредин е една от двете селски общини, заедно с борческия Борован, във Врачанска област. Слави се със своята богата и дълголетна история и с природната си хубост. Може много да се разказва за това уникално село, чиято територия обхваща китните поля на Златията и левия бряг на легендарната Огоста. Най-малко е по броя на жителите между останалите 10 общини, но има знаменити легенди за прошумелия живот и историята и славата на това борческо село. \nКогато дойдете тук, ще се удивите на оригиналния паметник в отлично благоустроения площад, издигнат в памет на певеца на Дунавската равнина Васил Воденичарски, загинал като партизанин с четиримата си другари Лазар Драйчев, Дафинка Чергарска, Петър Костов, Стефан Лаков и ятаците Горан Буждански и Цоло Върбанов, край с. Липница в кървав бой с фашистките злодеи. Бе обаятелен и смел борец, талантлив словотворец и неустрашим в жестоката и драматична борба за извоюване на нов и справедлив живот. Хайрединчани отдават всяка година на 12 януари почит за дръзкия му и вдъхновен живот и за талантливото литературно творчество. Заедно с този несрещан другаде в района архитектурен паметник, останаха да сияят и да радват книгите на твореца: \"Равнината тръпне\" (1939), \"Искри\" (1940), \"Земя и хляб\" (1940), \"Избрани разкази и репортажи\". През 2014 г. бе отпечатана богато съдържателната и емоционална книга \"Звезди над равнината\" с избрани творби. В тези книги литературните творци с голямо вдъхновение разказват за незабравимия Васил Воденичарски - безсмъртен певец на Дунавската равнина. За героичния му живот поетът-партизанин от с. Джурилово, кръстено на негово име, Иван Нивянин пише: \nТи ли чукна! Ти ли беше, брате! \nЧуй под звездното небе \nдухна топъл вятър, \nразлюля нивята \nи се смуши като куче \nв тъмното поле. \nАз те чаках много... \nТи не се обади. \nС трепет и тревога \nв росните ливади \nтръгнах \nда те търся снощи. \nТеб те няма още... \n   \n \t\n", "date": "2018.07.11", "title": "  Ти ли беше, брате..."}
{"url": "http://www.duma.bg/node/170898", "text": "Обилните валежи в понеделник срещу вторник отново наводниха врачанския град Мизия. Бедстващи хора няма, но пороят заля улици, приземни етажи на десетки къщи и дворове. Две улици в центъра на града са напълно разрушени, пороят отнесъл и кола в реката. Кметът на Мизия Виолин Крушовенски обяви вчера частично бедствено положение. Поройните дъждове в Оряхово и Кнежа са причинили наводнението в Мизия - като точка на водосбора на образувалите се скатни води. Този път щетите са в онази част на града, която единствена не бе засегната от опустошителното наводнение преди 4 години, причинено от приливна вълна по р. Скът. Аварийни екипи с техника на общината и на АЕЦ \"Козлодуй\" се отзоваха на десетките сигнали в Мизия за отводняване на къщи, чистене на наноси от кал, изпомпване на шахти и дворове. Временно спря водоподаването в наводнените квартали.  \nБедствено положение е обявено и във врачанските села Хайредин и Борован след излелия се порой. Служители на \"ВиК\" отстраняваха авариите. \"Напоителни системи\" проверява спешно язовирите в двете общини, за да даде указание на кметовете за контролираното им изпускане. Валежите причиниха и свличане на земна маса по пътя Мизия-Оряхово, която блокира временно движението до почистване на калта и наносите.  \nЗа понеделник пожарните екипи в страната реагирали на над 150 сигнала, свързани с усложнената метеорологична обстановка, съобщиха от МВР. Най-много са от областите Ямбол, Враца, Ловеч, Плевен, Велико Търново и София-град. Няма данни за пострадали и бедстващи хора. Потопът причини щети и във врачанската община Криводол. В с. Галатин са разрушени повечето улици и са наводнени дворове и къщи. Наскоро ремонтиран отводнителен канал не е успял да поеме голямото количество вода от полето и шосето за Криводол е подкопано. \nПороите и липсващата канализация причиниха сериозни щети в софийското село Герман. Жителите му многократно са правили подписки, но решение на проблема с канализацията още нямало. В ямболското село Роза са получени 40 сигнала за наводнени приземни етажи и жилища. Два екипа на пожарната с 4 мотопомпи са се включили в отводняването, каза по БНР комисар Тошко Бързилов от \"Пожарна безопасност и защита на населението. В София-град сигналите са 7 - за наводнени къщи в кв. \"Малинова долина\" и около Южната дъга на София. 19 сигнала са от област Плевен - за наводнени жилищни сгради в селата Садовец и Ракита. Причината е малък язовир над Ракита, който имаше проблеми със стената, обясни Бързилов и увери, че след взетите мерки нивото му е спаднало. 16 сигнала за аварийни ситуации са подадени в Кърджали след пороя. Пожарни екипи са отстранили паднали дървета от пътищата и върху 3 паркирани коли, отводнени са улици, складове и мазета. \n   \n \t\n", "date": "2018.07.11", "title": "Проливни дъждове отново потопиха град Мизия  "}
{"url": "http://www.duma.bg/node/170861", "text": "Край величествения паметник на Войводата Христо Ботев, обвеян от ветровете на живописна поляна край Дунав при Козлодуй, където е слязъл с легендарната си чета, е установен за вечни времена историческият кораб \"Радецки\". Едно свято и живописно място, напомнящо на хората, че тук преди десетилетия е намерил пристан един величествен българин, тръгнал с безстрашни юнаци да се бие за свободата на Отечеството си. Това място е най-привлекателното и живописно в обновения и бързо развиващ се голям град на брега на европейската река. Тази народна светиня най-добре говори за възрожденския дух на българите. \nОт летописите узнаваме, че лично цар Фердинанд някога се е заел с оживяването и опазването на кораба. Голяма роля за опазването на кораба в онези години е изиграл неукротимият деец Стоян Заимов - виден борец и просветител. Много енергия и ум вложи талантливата журналистка Лиляна Лозанова, която в продължение на много години организира събирането на средства за възстановяване на кораба. Превърнат бе в плаващ музей, в Русенското пристанище бе извършена огромна работа за възстановяването му и за днешния му привлекателен облик. Българските деца в продължение на години събраха над един милион и двеста хиляди лева, за да възстановят точното копие на парахода. Той е пуснат на вода тържествено през 1966 г., когато се навършиха 90 години от гибелта на Христо Ботев. \nРадващ е фактът, че днес, когато са изминали 142 години от героичната смърт на Войводата, \"Радецки\" е превърнат в музей на бойната слава, на родолюбието и патриотизма на народа ни. В специално изградено място на реката, в близост до пристанището и паметника на Ботев, легендарният кораб се намира на вечен пристан и е със статут на филиал на Националния исторически музей. \n\"Радецки\" е единствено пътуващият параход-музей в България и на Балканския полуостров. Той е построен в Австро-Унгария през 1851 г., в Будапеща. На 29 май 1876 г. е завладян от четата на Христо Ботев и се установява на Козлодуйския бряг. При подходящи метеорологични условия и специална програма извършва кратки пътешествия в района на дунавското крайбрежие между пристанищата на Оряхово и Лом. \n    \n \t\n", "date": "2018.07.11", "title": "Сиянието на \"Радецки\""}
{"url": "http://www.duma.bg/node/170862", "text": "Техните имена, свързани с големи човеколюбиви дела, не са забравени, след като преди толкова много години си отидоха от живота. Във входа на читалище \"Развитие\" във Враца, в тази уникална архитектурна сграда, която хората наричат \"Белия дом\", на видно място сияе скулптурна творба с образите на големия и популярен дарител Иван Балабанов и майка му Елена. Отдадена е възхвала и почит за даренията на главата на рода Тодор Балабанов за строежа на читалището. Тези патриотични и родолюбиви благодетели са на особена почит в съседния град Мездра, където също се славят с големите си дарения.  \nПрез 1927-1929 г. с вложени парични средства в оживения железничарски град е построена прочутата памукотекстилна фабрика \"Бахава\" и водноелектрическа централа край с. Брусен. Знае се, че във времето през 1925-1929 г. Иван Балабанов, неговата майка Елена и сестра му Зорка даряват повече от 3 милиона лева за построяването в центъра на града на внушителната сграда на днешното основно училище \"Христо Ботев\". С парични средства те подпомагат издигането на впечатляващата с красотата си църква \"Св. Георги Победоносец\". Семейство Балабанови са направили безброй и различни дарения не само във Врачанския край, но и в китни селища край Рилския манастир. \nВидния за времето си индустриалец Иван Балабанов през 1939 г. е обявен за почетен гражданин на Враца, а през 1943 г. и на Мездра. Носител е на високи правителствени награди. След 9 септември 1944 г. с една от трите си дъщери емигрира в далечна Австралия. Завършва живота си в италианския град Милано през 1970 г. Но ползотворният му живот и голямото му патриотично и родолюбиво дело се помнят! \nНашите народни читалища са 3321 по статистика на Националния институт. Периодически на пет години се изследват разнообразните дела и дейности на тези уникални формации и институции, създадени от народа. Заедно с преброените 3900 черкви, манастири и параклиси, те са нещо уникално и забележително в живота на хората. 663 са читалищата в градовете, в селата е най-големият им брой. \nКогато човек се запознае с дейността на някои от читалищата, остава удивен от богатата им и ползотворна дейност. Наскоро юбилей чества едно от най-забележителните читалища във Врачанска област - това в мездренското село Царевец. Изминали са 90 години от създаването му. Сега е в апогея на своето ползотворно развитие. Може да се похвали със самодейните си художествени състави. Много хора са тръгнали от читалището и успешно са изминали своя жизнен път. \nБорованското читалище отбеляза 100 години от основаването си. То се слави със своята патриотична и родолюбива дейност. Светилник и будител на духа е. Учителката Мара Нонинска поставя на читалищната му сцена пиесата на Ибсен \"Нора\". Днес читалището разполага с една от най-красивите и мащабни с привлекателния си архитектурен вид сграда в Северозапада. Преди години тук бе открита първата селска художествена галерия. Кипяща и многообразна е дейността на самодейните художествени състави. \nС непомръкваща светлина сияе ломското читалище \"Постоянство\". Тук е развивал многообразната си възрожденска дейност роденият във Враца незабравим творец Кръстьо Пишурката. \nНе е възможно да се обозре и разкаже за богатата и разнообразна дейност на уникалните български читалища. Те са били и са светилник в културния ни живот.   \n \t\n", "date": "2018.07.11", "title": "Баща и син - щедри дарители  "}
{"url": "http://www.duma.bg/node/170899", "text": "Групата на социалдемократите, социалистите и прогресивните (SDSP Group) в Парламентарната асамблея на Организацията за сигурност и сътрудничество в Европа преизбра за свой зам.-председател Кристиан Вигенин. На поста си остава  председателката Дорис Барнет от Германия. \nРъководството се допълва от новите зам.-председатели Софио Кацарава от Грузия и Азмунд Аукруст от Норвегия. \n\"Благодарен съм за доверието. Свършихме доста работа. За две-три години от разпилените леви парламентаристи направихме истинска политическа група в ПА на ОССЕ. Да си пожелаем успех!\", заяви Вигенин. \n    \n \t\n", "date": "2018.07.11", "title": " Социалистите в ОССЕ преизбраха Вигенин за свой зам.-председател"}
{"url": "http://www.duma.bg/node/170863", "text": "Те не са по-различни от нас. И те обичат да пеят, да танцуват, да създават красота. Да се смеят и да плачат от радост или от мъка. Да са щастливи и да бъдат обичани. Те носят в сърцата си любов. Само дето имат различни потребности заради вродените си или придобити увреждания. Между тях има много талантливи момчета и момичета, мъже и жени, които носят красотата в душата си... \nАко искате да срещнете някои от тях и да надзърнете в очите им, трябва да присъствате на изявите им. Над 1800 изпълнители и творци от различни възрасти и краища на страната, от Македония, Сърбия и Румъния се изявиха в XII-ия републикански многожанров фестивал на хората с увреждания, който се проведе в пернишкия квартал \"Църква\". \nСтарт на изявата  \nдадоха с полета си 50 гълъба  символ на надеждата и хармонията, чието послание беше, че никой не може да спре полета на духа. През двата дни на празника талантливите участници пяха народни песни, играха народни танци, разказваха хуморески, свириха на различни музикални инструменти. Най-малката сред участничките, 5-годишната Ана от Перник, възхити гостите с ангелския си глас в изпълнение на народни песни. За трета поредна година като атракция на фестивала беше обособена \"Алеята на занаятите\". Там посетителите можеха да видят на живо как се приготвят различни кулинарни вкусотии и глинени съдове. Предмети на традиционни занаяти, плетива, гоблени и разнообразни шедьоври на модерното изкуство събираха погледите на минаващите. Любителите на гастрономията видяха как си правят качамак, палачинки и бухти по стари рецепти от бабините тефтери. А и си похапнаха от тях. Най-любопитно пък за малчуганите бе демонстрацията на тъкане на черги и ушиване на народна носия. \nФестивалът е с конкурсен характер, участниците бяха оценявани от жури с председател естрадната прима Мими Иванова. \nУчастниците във фестивала получиха поздравително писмо от президента Румен Радев. \n\"Вие показвате на обществото, че за свободния дух няма граници и ограничения. Постоянство и енергия на вас и вашите семейства, за да продължите заедно напред!\" - написа лидерката на БСП Корнелия Нинова в свое писмо до участниците. То беше прочетено от депутата от \"БСП за България\" Любомир Бонев, гост на изявата. Няма невъзможни неща, когато човек желае да твори, да се доказва, да се усъвършенства, вие заслужавате уважение и възхищение за волята и достойнството, с които посрещате трудностите, за силния дух и стремежа да направите живота си по-пълноценен и радостен, заяви Бонев. С топли думи към участниците и гостите на фестивала се обърна и председателят на Регионалната организация на Съюза на инвалидите Анита Тараланска, която е сред основните организатори на фестивала.  \n\"Нека забравим болките и грижите, проблемите и несгодите, които ни съпътстват в ежедневието. Всеки човек може да твори красота.  \nДа се родиш различен е изпитание на съдбата  и никой не е застрахован от бедата. Никога не знаеш какво ти вещае изгревът на слънцето, но можеш да кажеш на другите, че ги цениш и са важни за теб. Чрез фестивала изкуството осмисля нашия живот\", каза Тараланска. \nГост на фестивала беше зам.-омбудсманът Диана Ковачева. Хората я попитаха какво е направила и какво ще направи институцията й за решаване на проблемите на хората с увреждания. \"Ангажирахме се да гарантираме цялостна реформа в защита на правата на хората с увреждания. Затова ще подкрепим три законопроекта за хората с увреждания\", отговори тя. Ковачева съобщи, че написаният от институцията на омбудсмана законопроектът за личната помощ е свързан с още два, които в момента се изработват в Министерството на труда и социалната политика - Законът за хората с увреждания и Законът за социалните услуги.  \nИдеята е трите законопроекта да бъдат внесени заедно в Народното събрание на 1 октомври и да бъдат гледани като пакет. Така реформата, свързана с правата на хората с увреждания, ще бъде цялостна, а не на парче, заяви Ковачева. По думите й Законът за личната помощ решава само един, макар и много ключов въпрос, свързан с възможността на хората с увреждания да излязат навън, да имат достъп до живота. Продължаваме да смятаме, че  законопроектът за личната помощ е ключът  към упражняването на всички права, добави Ковачева. Тя уточни, че основната идея на реформата е привеждане на нашето законодателство в съответствие с Конвенцията за хората с увреждания, ратифицирана от България през 2012 г. В основата на цялостната реформа е индивидуалният подход. Сега се дават пари \"на калпак\", без да се отчитат специфичните нужди, коментира тя. \nУчастниците и гостите на фестивала коментираха помежду си и приетите от парламента на първо четене промени в Закона за интеграцията на хората с увреждания. С тях се предвижда месечната добавка за социална интеграция да се предоставя в зависимост от степента на намалена работоспособност или вида и степента на увреждането. Промяната се наложи, след като Върховният административен съд отмени уеднаквяването на размера на добавките на хората с увреждания. \nСпоред информация на Агенция \"Социално подпомагане\" 11 000 души, които са подали молби-декларации за получаване на интеграционни добавки, в момента са със спрени производства. Всички останали, около 500 000 души обаче, ако не се приемат текстовете, могат да изпаднат в ситуация, в която ще изтече експертното решение, дадено им от ТЕЛК, респективно - заповедта на регионалния директор за получаване на интеграционни добавки. В правилника няма текстове и ако те липсват и в закона, няма да има и нормативно основание да получаваме тези интеграционни добавки, възмущаваха се хората. Около 680 хиляди са хората с увреждания у нас  Близо 57 000 българи с увреждания над 16 г. са получили за първи път експертно решение за трайно намалена работоспособност само за миналата година. За 2016 г. общо над 175 000 души с увреждания са преосвидетелствани от експертните лекарски комисии или са получили първото си решение. Огромна част от тези хора са в предпенсионна възраст или са пенсионери - над 72% от всички. От тях 36% са на възраст над 60 г., а останалите са във възрастовата група 50-59 г. \nУчастниците във Фестивала говореха с болка и тъга, че години наред държавата нехае за проблемите им и се прави, че те не съществуват. Повечето от тях живеят изолирано и рядко излизат на улицата. Причината за това е не само недостъпната среда в населените места, но и липсата на заинтересованост у институциите да създадат условия за интеграцията н такив хора.  \nДобре, че бяха смелите майки на децата с увреждания, които силно извикаха и назоваха проблемите ни, за да ни чуе най-после властта, коментираха с надежда хората.     \n \t\n", "date": "2018.07.11", "title": "Когато духът е по-силен от тялото...  "}
{"url": "http://www.duma.bg/node/170864", "text": "Трябваше ли 25-годишен мъж да вгради сянката си в основите на новото Народно събрание? Това ли е цената, която трябваше да се плати за поредното късо съединение между партийни връзки, държавни служби и лични бизнес интереси? И ако няма да има оставки и наказания, поне малко неудобство няма ли? \nФаталният инцидент с охранителя Даниел Тасев, загинал по време на нощна смяна в Партийния дом, тепърва ще бъде разследван от прокуратурата. Първоначалната версия гласи \"немарливост или непредпазливост\", а отговорността вероятно ще бъде търсена от строителите. \nСмъртта му обаче освети и една тиха и кротка схема за усвояване на бюджетни средства на фамилно-партиен принцип - патология, която никой нямаше да забележи, ако не бяха въпросите без отговор на близките на Даниел. \nОхранителната фирма \"Дефанс консулт\" - работодател на Тасев - се оказа собственост на семейството на зам.-министър Султанка Петрова (\"Обединени патриоти\"). Дружеството е създадено от съпруга й, управлявано е от самата нея до влизането й в политиката през 2014 г., след което е прехвърлено на дъщеря й, за да се падне най-после на зетя, \"бащата на внучетата й\". Бизнесът никога не е напускал семейството, просто е преминавал в неутрални ръце по смисъла на декларациите за борба с конфликта на интереси. \nСултанка Петрова не може да бъде съдена за неправомерни действия като бивш депутат или настоящ зам.-министър - тя не е възложител на поръчката за ремонт на зала \"Света София\", не участва в оценителската комисия на офертите, не тя, а частен консорциум е наел \"дъщерната\" й фирма като подизпълнител. Свободен пазар, свободна воля, или поне така трябва да бъде, ако в България не действаха правилата на ориенталския държавен капитализъм. Формалните стандарти тук имат твърде малък допир до представата за етично поведение на политик, който отговаря за управлението на социалната сфера и е на ръководен пост в министерството - принципал на Главната инспекция по труда. \nНе отива и на претенцията на \"Обединени патриоти\" за борба срещу \"срастването на престъпността с правоохранителните органи, политическия и олигархичен елит\". Такъв поне беше един от ангажиментите в миналогодишната им предизборна програма. Днес лидерите на ВМРО, НФСБ и \"Атака\" са прекалено заети да си мерят ефирното време за медийни изяви и да се заяждат за наднормените си килограми, за да обърнат внимание на репутационното бедствие в собствения си двор. \nНяма начин да не направи впечатление и друг факт: в продължение на години \"Дефанс консулт\" не е извършвал никаква търговска дейност (данните се виждат от последния подаден финансов отчет в Търговския регистър за 2015 г.). Сушата е продължила до края на октомври 2016 г., когато дружеството е разполагало с един-единствен служител, осигуряван здравно и социално. Месец по-късно ситуацията се променя радикално. През ноември 2016 г. фирмата на семейство Петрови декларира пред НОИ, че е станала работодател на общо 67 души. Това е и моментът, в който \"НС Груп\" ДЗЗД печели поръчката за ремонт на Партийния дом за около 19 млн. лв., а \"Дефанс консулт\" тегли печелившия билет за охраната на обекта. \nСлучаят доста напомня на скандала, който неотдавна събори от власт здравния министър Николай Петров - обществена поръчка за доставка на консумативи в подопечната му ВМА се беше паднал на собствения му \"кандидат-зет\" и бъдещ баща на внучето му. Шумът беше достатъчно основание за безславното отстраняване на Петров от Министерството на здравеопазването. Формално нарушение обаче не беше открито заради липсата на родствена връзка по документи. \nТази широка \"врата у поле\" си остава отворена и в новия закон за противодействие на корупцията от 2018 г. въпреки очевидните, изключително дразнещи и деморализиращи примери за шуробаджанащина на всяко административно ниво, което има право да разпределя бюджет за нещо повече от кламери и тоалетна хартия. \nНяма как едновременно да ядеш от тортата и тя да си остане цяла. Никой не е вкаран зорлем във властта, за да се чувства оправомощен да компенсира стопанството на роднините си. Рано или късно, щетата от корупцията ще избие върху челата на печалните си герои. Този път се случи по най-болезнения начин. \nВ сърцето на парламентарната демокрация - бъдещата пленарна зала на Народното събрание - един млад човек загина от престъпна небрежност. \nОставки и наказания сигурно няма да има. А поне малко неудобство? \n   \n \t\n", "date": "2018.07.11", "title": "Поне малко неудобство?  "}
{"url": "http://www.duma.bg/node/170867", "text": "Популярен водещ, добър анализатор по външнополитически теми, заявява по национална телевизия, че \"с това първенство Русия показва, че все пак може да бъде и цивилизована страна\". По някаква нова мода у нас в коментари за Световното първенство по футбол се включват и лица извън спортните среди. Няма лошо. Но да се съмняваш в цивилизационното ниво на страната на Толстой или Достоевски е, меко казано, изхвърляне без нужда. В този контекст как да се коментира състезанието по надяждане с бургери, което в САЩ традиционно се организира на национално ниво по случай 4 юли - Деня на независимостта? \nРазбира се, че т.нар. макдоналдс култура и у нас се наложи повсеместно. Някои даже я свързват с другия повод за преклонение - американската мечта. Няма пряка връзка, но как човек да не си спомни за чут разговор на съседна маса, където на недопустимо висок глас във вече традиционните ни заведения тип \"американска закусвалня\" жена споделя: \"Научих се да правя чест конекшън с тези селяни от фирмата им, за да съм хепи като стане онзи дийл\". Дали е \"криворазбрана цивилизация\" или просто следствие от системата, която ни наложиха през последните поне две десетилетия? Отговорът едва ли е еднозначен. \nФакт неоспорим обаче е, че дори \"цивилизовани\" люде загубиха усет за мяра, когато става въпрос за предишния брат Русия. Същите звучат толкова слагачески пред новата ни \"вечна дружба\", че на мислещите не им остана друго, освен гнусливо да обръщат поглед или да посягат към дистанционното. Те и без това знаят кой канал какво ще каже или ще премълчи по определени теми. Поназнайват това-онова и за постоянните им коментатори. Онова за \"хибридните войни\", които идвали само от Кремъл, дори не заслужава внимание, защото повечето зрели българи все още помнят. Да им се промиват мозъците е дело несигурно. При наследниците им - става. За вперилите без отдих погледи в мрежите няма проблем. За тях злото идва от Изток. За това допринесоха и тези наистина добри анализатори, които, вписвайки се в изискванията на \"новото време\", могат да се изненадват колко чисти били руските градове по време на световното. Било витрина, за която \"не си заслужава да се изхарчат толкова милиарди\", защото \"какво ще стане после\"? \nНародът ни е казал, че да \"плачеш на чужди гробища\" не е добър избор. Не е \"цивилизовано\" един вид. Да му мислят руснаците. Техните големи градове отдавна са чисти и различни. Единствено този, който не е бил наскоро в Русия, може да се изненадва от нещо, което е нормална цивилизация. Това, че редица европейски столици отдавна са в състояния, които нямат нищо общо с добрата улична хигиена, няма как да се определи като \"заслуга\" на Москва. А и защо такава гледна точка да се коментира от \"политически коректните\" наблюдатели? \nВ тази връзка може да се обърне внимание и на онова \"цивилизационно\" събитие, което сътвориха играещите в швейцарския национален отбор по футбол косовари. Размахаха с ръце приетия за албански символ орел и дори си го поставиха на обувките, с които играха на световното в Русия. На всичкото отгоре висши политици в Прищина решиха, че е много патриотично да дадат заплати за погасяване на глобите, които били наложени на \"техните\" играчи от швейцарската футболна федерация заради случката. Типична балканска \"цивилизация\", която ако не се връзва с прокламирани \"европейски ценности\", може да послужи за нагнетяване на настроения, които обслужват познати тъмни сили. Не само на Балканите. Дава им се гласност и се поощряват национализми, които иначе се наричат назадничави и несъвместими със \"стратегическата ориентация\". \nСъщата е историята и с онези хърватски футболисти, които \"посветиха\" победата си над Русия на световното на Украйна и \"Динамо\"- Киев. Не че показаха чутовен футбол, но този път Бог беше хърватин. Тези играчи едва ли са чули, че наскоро американският президент Тръмп нарече Киев \"един от най-корумпираните режими в света\", което, преведено на \"цивилизационен\" език, би трябвало да означава, че е вдигнал ръце от управление, което сее повече омраза, отколкото търси пътища за изход. Което вече открито се признава от западни анализатори, каквото и да говорят в Киев. Работа на украинците е да си намират решенията, но ако внимателно наблюдаваха как обкръжаващите президентката на Хърватия Колинда Грабар-Китарович й бяха обърнали гръб, докато тя ликуваше при победата на своя отбор, облечена в хърватски футболен екип, трябва \"цивилизационно\" да се замислят. По-наблюдателните можеха да забележат и иронични усмивки. \nИзводът, който може да се направи в \"цивилизационен\" стил, е - по-кротко с думите и действията, каквито и емоции да се изживяват и колкото и патриотично да е сърцето, защото променливият свят, в който живеем, така обръща палачинката, че може да се наложи да се плаща висока цена за необмислени слова и деяния.  Примери напоследък дал Господ. \nСтрува си отново да ни пуснат \"Криворазбраната цивилизация\", за да се убедим, че \"топлата вода\" не е измислена в годините на демокрацията. А за реакциите на чужди професионалисти - да му мислят други. Защото и времената са други. Между другото, в Швейцария обмисляли промяна в закона за двойното гражданство и причината била именно в проявата на косоварите, които са стълб в швейцарския отбор по футбол. Глобите може да се плащат от Прищина, но проявите им са за сметка на Швейцария. Цивилизация!     \n \t\n", "date": "2018.07.11", "title": "Модерната криворазбрана цивилизация "}
{"url": "http://www.duma.bg/node/170902", "text": "Няма трусове в управляващата коалиция, има само вибрации като от движение на превозно средство. Това заяви вчера в телевизионно интервю вицепремиерът Томислав Дончев в коментар на поредния конфликт между ГЕРБ и \"Обединени патриоти\" заради предложението за акциз на бездимните цигари. Припомняме, че от ВМРО се обявиха срещу косвения налог на тези продукти. \nДончев увери, че коалицията е стабилна и няма никакви предпоставки за предсрочни избори. \"Няма как в коалицията всички да сме на един акъл и дори е подозрително всички да мислят едно и също. Това значи, че са се наговорили. При конфликт и размяна на реплики - това е по-честният формат\", подчерта той.  \nСпоред него е нужен баланс при акциза на бездимните цигари. Ако те са по-малко вредни, то не бива да имат същия акциз като тютюна за пушене, смята вицепремиерът и допълни, че в някои държави бездимните цигари имат 30% пазарен дял, но прогнозата е за 50%. \nДончев смята, че още е рано за оценка на европредседателството. Той очаква някои от по-дългите процеси, които са стартирали, да дадат оценка в бъдеще, като например европерспективата за Западните Балкани, многогодишната финансова рамка и кохезионната политика. За разлика от него обаче, премиерът Бойко Борисов и ресорният министър Лиляна Петрова не спират да се хвалят с успешното европредседателство.   \n \t\n", "date": "2018.07.11", "title": " Дончев не виждал трусове в коалицията, само вибрации"}
{"url": "http://www.duma.bg/node/170866", "text": "Хумболтовият съюз в България и Съюзът на учените в България изразяват своето несъгласие с приетия Правилник за прилагане на Закона за развитие на академичния състав (ЗРАС) в Република България. Ние считаме, че в значителната си част заложените в приетия правилник минимални национални изисквания към научната дейност на кандидатите за придобиване на научни степени и за заемане на академични длъжности във висшите училища и научните организации са нецелесъобразни, а обсъждането на проекта за Правилник за прилагане на ЗРАС е компрометирано, поради следните причини: \n1. Правилникът за прилагане на ЗРАС е приет с Постановление на МС No. 122/29.06.2018 г., три дни след като изтече срокът за изпращане на предложения за промяна и становища по неговото съдържание. В огромната си част предложенията, постъпили от академичната общност, са маркирани с \"НЕ СЕ ПРИЕМА\", без да е посочен ясен и аргументиран отговор защо не се приема. В мотивите за отказ е записано \"Показателите са обсъдени с всички заинтересовани страни след задълбочено обществено обсъждане\" (вж. публикуваната справка за отразяване на постъпилите предложения от обществените консултации на проекта  ). От тази формулировка не става ясно кога се е състояло такова \"задълбочено обществено обсъждане\" и кои са заинтересованите страни. Такъв отговор обезсмисля усилията на колективи от стотици български учени, подготвили, обсъдили и изпратили своите предложения, и показва, че \"обществената консултация\" е проведена формално, в условия на непрозрачност и без да се отчете реалното мнение на научната общност. \n2. С оценка \"НЕ СЕ ПРИЕМА\" са класифицирани предложения на водещи университети и научни институти, които биха допринесли за постигането на целите, заложени в Националната стратегия за развитие на научните изследвания в Република България 2017-2030, по-специално Специфична цел 5 (Устойчиво възстановяване на международните позиции на страната по количество и качество на международно видимата научна продукция), както и мярка 5.2.1 (Включване в системите за атестиране на показатели, отчитащи рейтинга на научните списания, в които са публикувани трудовете на научна институция/отделен изследовател за атестационния период). Не е отразено и предвиденото в Стратегията изискване критериите да са съобразени със спецификата на различните научни области и професионални направления. \n3. Подходът при определяне на минималните изисквания е в пълно несъответствие и с критериите и показателите за институционална оценка, съгласно Правилника за наблюдение и оценка на научноизследователската дейност, осъществявана от висшите училища и научните организации, както и на дейността на Фонд \"Научни изследвания\", публикуван в ДВ 54/29.06.2018. \nВ заключение, приетите в Правилника за прилагане на ЗРАС минимални критерии за академично развитие правят невъзможно постигането на целите на Националната стратегия за развитие на научните изследвания в Република България 2017-2030 и съблюдаването на Правилника за наблюдение и оценка на научноизследователската дейност, осъществявана от висшите училища и научните организации, както и на дейността на Фонд \"Научни изследвания\". \nПоради гореизложените причини предлагаме Правилникът за прилагане на ЗРАС да бъде върнат за корекция, като бъдат отчетени по същество предложенията, постъпили от научната общност. Председател на Хумболтовия съюз в България:  \nчл.-кор. проф. дн Илза Пъжева \nПредседател на Съюза на учените в България: \nпроф. дн Диана Петкова   \n \t\n", "date": "2018.07.11", "title": "Пак калпав документ, не чухте гласа на науката* "}
{"url": "http://www.duma.bg/node/170868", "text": "\n\"Едни си плетат кошницата с Китай, ние     рецитираме тъпи фрази от студената война\" \n- Проф. Гечев, каква е вашата най-обща оценка и изводите ви от проведения преди дни форум \"16+1\" в София, където център на вниманието бе Китай? Да очакваме ли \"рог на изобилието\" от китайски инвестиции, каквито информации се появиха? И в кръга на шегата и иронията: всичко това, от една страна - заплаха за мира и сигурността, каквато я нарече Цветан Цветанов ден преди форума. \n- Форумът \"16+1\" се провежда от 2012 г. на ротационен принцип, като всяка година домакин е някоя от бившите социалистически страни в Източна Европа. Той е израз на дългосрочната икономическа и политическа стратегия на Китай за изграждането на устойчиви мостове към ключови национални и регионални пазари. Само за около десет години китайският брутен вътрешен продукт беше удвоен и сега надхвърля 11 трилиона щатски долара, т.е. това е втората по големина национална икономика в света след САЩ. При сегашните темпове на растеж от около 7% годишно, те ще заемат лидерската позиция още в средата на следващото десетилетие. Днес Китай е най-големият износител на световния пазар и заема първо място по валутни резерви - около 3,5 трилиона долара!  \nЗа да поддържа достатъчно висок икономически растеж, тази страна трябва да осигури достъп до високо развити и платежоспособни пазари, какъвто е ЕС. Китайското ръководство провежда т.нар. паралелен подход в реализацията на своята стратегия. Те затоплят отношенията с Европейската комисия в Брюксел, но същевременно сключват двустранни договори с отделните страни, особено с тези в Източна Европа. Да, сигурно забелязвате принципа \"разделяй и владей\", но видимо срещу него нямат нищо против нито големите, нито малките страни от съюза.  \nКато една от по-малките страни, ние имаме интерес от този паралелен подход. Защото е ясно, че всички ключови решения на ЕК се вземат сега основно от и в интерес на две страни - Германия и Франция. Нашите интереси само по щастлива случайност могат да съвпаднат с техните. Затова в двустранните преговори имаме шанс да изведем напред нашите собствени интереси. Само че ние имаме да извървим дълъг път до използването на тези възможности.  \nНе е реалистично да се говори за някакъв скорошен \"рог на изобилието\". Миналата година африканска държава има по-големи инвестиции в България, отколкото Китай. И тъй като става дума за около пет милиона долара инвестиции през 2017 г., то очевидно това е бил дъждец от трохи. Главно заради това, че ние не сме предложили смислени инвестиционни проекти на китайците, за разлика от поляци, чехи, унгарци, сърби и дори от малката държавица Босна и Херцеговина. Несъмнено външнополитическият слугинаж на нашите управляващи и идеологическото заслепение ни държи на опашката на Европа. Едните си плетат кошницата с бързоразвиващите се пазари на Изток, а други рецитират тъпи фрази от времената на Студената война.  \nКой разсипа Близкия изток и Северна Африка? Кой е опасал света с военни бази? Да не би да са китайците? Така че нека просто да следваме политиката на \"началниците\" в ЕС, които говорят едно, а в областта на икономиката правят съвършено друго. Нашите управляващи погребаха българския \"Южен поток\", а немците тихичко си прокарват още две тръби за природен газ от Русия. Ние провалихме проекта \"Белене\", а Чехия, Финландия и Унгария тихичко си строят нови руски реактори. За нас не можело да имаме руска ядрена централа, но за Турция - основната армия на НАТО на Южния му фланг, може. Колко интересно! Та същото и с китайците. И тук сме на опашката, но дано да има някакво пробуждане на прагматизма и здравия разум. \n- Как ще коментирате изявленията на властта, че едва ли не чрез София Китай ще открива Европа и ще навлиза в нея, даже и специален център бе учреден за целта, начело с Лиляна Павлова. Знаем обаче, че Китай е приватизирал пристанището в Пирея, сключи и договор със Сърбия за 1 милиард долара за изграждане на високоскоростна железница, която да свързва Белград и Будапеща - т.е. не се ли оказваме леко заобиколени и изоставащи от този процес?   \n- По-скоро ние сами сме се поставили в положение на постоянна \"засада\". Какви инвестиционни инициативи и проекти беше представила досега българската страна на Китай? Никакви. Хората отпреди над две години увещават правителството да размрази проекта \"Белене\", защото са готови да инвестират в него по всички правила на пазарната конкуренция. Но нашите \"юнаци\" се страхуваха, че ще им дърпат ушите батковците от Брюксел и Вашингтон. А други страни и народи... развиваха двустранно сътрудничество за стотици милиони. И към вашите примери със Сърбия и Гърция можем да прибавим бързо развитие на сътрудничеството между Китай и страните от Централна Европа (Полша, Чехия, Словакия и Унгария) в областта на финансите и банкирането. Става дума за банкови представителства и банкови филиали, за съвместни дебитни карти в юани и в местна валута, за продажба на държавни ценни книжа на тези страни на китайския пазар и т.н. А в България с какво можем да се похвалим - с развитие на продажби на дребно в Илиянци. И сега - щели сме да станем единствен и едва ли не неизбежен ключов вход за Китай към Европа! Звучи много хубаво, но уви, нереалистично. Нека изчакаме реалните резултати от иначе добре организираното домакинство на срещата. \n- 75% от китайските пари за Централна и Източна Европа щели да са за България - поне така твърди шефът на ББР Стоян Мавродиев. Реалистично ли е да очакваме това, какъв е коментарът ви? \n- Доколкото разбирам, става дума за общо два милиарда долара, от които се твърди, че 1,5 милиарда щели да бъдат предоставени само на Българската банка за развитие. Би било страхотно, ама е доста съмнително и нелогично. Другите 15 страни да вземели средно по 30 милиона долара, сериозно? Първо, не е ясно за какъв период става дума. Защото, ако е за 10 години, със 150 милиона долара годишно няма да могат да се направят велики дела. Второ, известно е, че Китай е обявил 10 милиарда долара инвестиции за Източна Европа по програмата \"Един пояс, един път\".  \nКакто вече отбелязахме, няколко милиарда вече са инвестирани в другите страни. У нас те сигурно стигат за производство на традиционните китайски книжни фенери. Трето, става дума за кредитна линия, а не за преки инвестиции. Не е ясно какви са лихвите по тях, защото и без това сега лихвите по кредитите от европейски и други банки са рекордно ниски. В момента ББР няма нито административен капацитет, нито събрани проекти за реализацията на такива кредити. Вижте, и без това нашата банкова система се чуди как да реализира събраните близо 70 милиарда лева депозити. Какво ще променят още три милиарда лева? Тук по-скоро трябва да говорим за крупни инвестиционни проекти с китайско участие. Такъв проект несъмнено може да бъде ядрената централа в Белене. Ето това може да промени аутсайдерската позиция на България на европейската инвестиционна карта. \n- Сега освен за АЕЦ \"Белене\" се заговори също за изграждане на тунел под Шипка, довършване на магистралите ни без европейско финансиране... Тези очаквания и обещания не ви ли напомнят за едни други обещания и договорки - от посещенията на Борисов в Саудитска Арабия, Кувейт, Катар, откъдето още чакаме арабски инвестиции? \n- Би било чудесно, но след гръмките, но неизпълнени предишни розови видения е трудно да повярваме. Някакви Катарски фондове щяха да ни засипват с милиарди долари, но вместо това май ни съдят за стотици милиони заради завлечените им пари в съсипаната КТБ. Пак те щяха да ни карат втечнен природен газ, въпреки че и децата знаят, че нямаме и няма да имаме скоро съоръжения на пристанищата ни за разтоварване на такива танкери. Танците \"със саби\" в Саудитска Арабия бяха наистина екзотични и уж предвещаваха реки от петродолари към България. Но май са се загубили в пясъчните бури. Засега имаме само две камили в зоологическата градина. А за Кувейтската сага въобще не ми се говори. Това беше уникален дипломатически феномен в световната история. Българска правителствено-бизнес делегация организира инвестиционен форум в Кувейт. И на откриването му... не се появи нито един кувейтец. Изключителен резил. И как сега да вярваме, че ставаме европейска витрина на китайското икономическо чудо? Нека да изчакаме заглъхването на фанфарите и да видим какви са конкретните резултати.  \n- Не мислите ли, че Брюксел може да сложи спирачка в реализацията на съвместните проекти между Китай и Източна Европа? Все ще се намери някоя проблематична евроатлантическа ценност. \n- Напълно е възможно, но не е съвсем вероятно. Нашият ЕС се намира в доста деликатна ситуация. След кризата от 2007-2009 г. и особено след мигрантската вълна, в него протичат сериозни дезинтеграционни процеси. Водещи европейски политици и анализатори, както и членове на самата комисия, открито говорят за опасност от разпадане на съюза. \nСериозни предизвикателства има пред еврозоната, която още не се е справила с натрупаните диспропорции. В същото време Съединените щати фактически започнаха търговска война с основните си търговски партньори, в т.ч. с ЕС. Ето, митата за европейската стомана скачат с 25%, а на алуминия с 10%. Те стават непродаваеми на американския пазар. И това е само един пример, повишават се митата на редица други стокови групи. Тогава? Къде ще изнася ЕС, ако не иска да преживее тотален икономически срив? Единствено възможното направление за търсенето на пазарни компенсации са Китай, Индия и Русия. Сега Китай заема второ място, след САЩ, сред търговските партньори на съюза със стокооборот от над 500 милиарда долара. И този оборот има потенциала да се увеличи значително.  \nПо пътя на коприната могат да дойдат свежи капитали за инвестиции, тъй като зад китайската стена има натрупани огромни финансови резерви. В същото време нарастващата там средна класа предлага на европейския износ стотици милиони купувачи с нарастваща покупателна способност. Така че, от една страна, сме свидетели как Съединените щати фактически ограничават икономическото сътрудничество с Европа. От друга страна, пак заради САЩ, ЕС продължава да понася тежки последици от продължаващите санкции срещу Русия. Затварянето на вратата и към Китай ще бъде история с предизвестен край. С други думи, обречени сме да развиваме европейско-китайското икономическо сътрудничество. Въпросът сега е кой ще се адаптира най-бързо към новите реалности. Ще дам два жокера за размисъл. Първият е, че най-големите инвестиции на Китай досега са във Великобритания. Там преките китайски инвестиции са почти 21 милиарда щ.д. през 2017 г., което е два пъти повече от предходната 2016 г.! За цяла Европа тази сума през 2017 г. е 81 милиарда щ.д., бележейки растеж от 76% спрямо 2016 г.!  \nВторият жокер са страните от Вишеградската четворка. През 2017 г. унгарската банка OTP отвори свое представителство в Пекин, а Китайската индустриална и търговска банка получи пълен лиценз за операции в Чехия. Същата банка има клонове във Варшава (2012 г.), Будапеща(2014 г.) и Сърбия (2017 г.). През миналата година Унгария бе приета за акционер на Азиатската инфраструктурна и инвестиционна банка, а наскоро Румъния бе утвърдена за неин бъдещ член. Впрочем, само през 2017 г. китайските преки инвестиции в 16-те източноевропейски страни са се увеличили от един милиард щ.д. през 2015 г. на 16 милиарда щ.д. през 2017 г. Бих подчертал още един много важен факт: докато в годините след кризата от 2007-2009 г. търговският обмен между Китай и Западна Европа се свива, то той расте по отношение на 16-те страни от Източна Европа. Това допринесе в значителна степен за по-слабо изразените кризисни ефекти в нашия регион. \nНе бива да се подценяват и други позитивни ефекти за България от разширяване и задълбочаване на икономическото сътрудничество с Китай. Сега на Балканите се борят за надмощие две световни сили - Русия и САЩ, и една регионална - Турция. Включването на Китай ще диверсифицира поляризацията и би могло да охлади мераците на някои бивши регионални империи. Съвсем не е случайно, че засега най-големите китайски инфраструктурни инвестиции са в Босна и Херцеговина - над 3,5 милиарда долара, в Сърбия - почти два милиарда, в Албания - около половин милиард долара. Е, възможно ли е да се изведат смислени аргументи против заключението, че увеличаването на дела на международните инвестиции в наши енергийни и крупни инфраструктурни и индустриални проекти укрепва гаранциите за нашата национална сигурност?       \n    \n \t\n", "date": "2018.07.11", "title": "Договори с Китай ще са успех, но само фанфари не стигат"}
{"url": "http://www.duma.bg/node/170865", "text": "Две от емблематичните фигури на прехода направиха нещо като изповеди миналия месец в отделни интервюта за в. \"Галерия\" - Константин Тренчев и Евгений Бакърджиев. Наборите не спестиха някои горчиви истини за прехода и за себе си. \nИ все пак - интервютата не се получиха като разкаяния на грешници пред Божия наместник на земята. Някои може да ги смятат за праведници, но на кантара на историята се оказват грешници. Малко или много те доведоха България до тресавището в което тя е в момента. \nДа вземем демографията. Тя не е просто в криза, не е дори и в катастрофа - като етнос българите вече берем душа в интензивното на историята. Ако през 1989-1990 г. прескочихме 9-милионния праг, днес сме паднали до 7,1 милиона население. За цялата 2017 г. у нас са родени 57 175 бебета, а това е антирекорд от 1945 г. насам. Според родната, но и чужда статистика (ЦРУ, ЕС, Световната банка), средно на година се топим с по 50 000 души, или колкото средно голям наш град, на ден със 136, на час с по 6 души.  \nСтряскащо е откритието на етнолога доц. д-р Игнат Минков за демографската картина в трите етнически общности на държавата ни. При българския етнос има отрицателен прираст - коефициентът е минус 8,2 на 1000 души. Т.е. на всеки 1000 души българите намаляваме с 8,2-ма. При българските турци коефициентът е 2,7 - само че плюс. А при ромите коефициентът е цели 19,4 плюс - тоест на всеки 1000 души те се увеличават с 19,4 души. \nИ така, за 29 години нацията ни се е стопила с 2 милиона, това прави горе-долу 1/4 от населението - от ниска раждаемост, висока смъртност и миграция. Но още по-зловещи са перспективите. По данни на ООН в средата на века страната ни ще се срине до 5,1 милиона население, а към края - до 3,4 милиона души. Това са още два демографски погрома. Възможно ли е близо 9-милионна нация да понесе три демографски погрома за един век? Краят на века е след 60-80 години, а това са минути за часовника на историята. След тях българите ще станем третият етнос в сегашната ни територия - при запазване на демографските пропорции в трите общности. Пред нас ще са ромите и турците, както личи от данните на Игнат Минков. България окончателно ще се обезбългари. Дали изобщо ще има такава нация и държава с такова име? Това ще е гибелта на България.  Историята ще я прати в моргата си Ще ми се да попитам Тренчев и Бакърджиев - не се ли разпознават в тази картина? Тя не е ли рисувана и от тяхната мисъл, от техните ценности? Наскоро колегата Стоян Цонев онагледи във в. \"Земя\" как тъмносинята разруха от началото на 90-те години е ликвидирала земеделието в Силистренско и Добруджа - понеже \"заповедта на \"приятелите\" от САЩ беше \"от социализма да не остане камък върху камък\". СДС и ликвидационните му съвети опоскаха българското село, както вредители правят това със селскостопанските култури. Добре, камък върху камък от социализма не остана, но ето какво казват румънци, цитирани от автора: \"Вие в България нямате селско стопанство. Нямате животновъдство, нямате зеленчукопроизводство, нямате и консервна промишленост. Вашите земеделски кооперации произвеждат само зърнени продукти и не осигуряват работа за хората.\" Тъмносинята разруха действаше така не само в Добруджа, а и в цялата страната. \nА опоскването прогони българите да си търсят хляба в чужбина. Има села и райони, в които СДС и капитализмът не оставиха не само камък върху камък от миналото, но и българин до българин.  \nЕто защо СДС са Сатанински Демократични Сили И кел файда, че историята ги изхвърли на сметището си, след като със своята разруха заложиха демографския ни погром и задаващата ни се етническа гибел. А Тренчев и Бакърджиев са наистина знакови лица на тези сили, плюс всички ония, за които се сетите от онова време. Само че всички те са и знакови лица на разрухата. Да не би Тренчев да е бил против създаването на ликвидационните съвети, против унищожаването на АПК-та и кооперациите? Не обикаляше ли със седесарските орди по градове и села, за да сее тотална приватизация и съсипия? И сега, след близо 30 години, се оказва, че със седесарските орди не е оставил камък върху камък от оцеляването ни като народ и държава.  \nДа вземем и бедността на българина. По този показател сме на дъното в ЕС, което двамата набори няма как да отрекат. По данни на Евростат от април 2017 г. крайната бедност в България е била 35 на сто, а през 90-те тя е прескачала и 42-процентната отметка. Тези 35% са 2,5 млн. българи \"с тежки материални лишения\", които не могат да посрещнат неочаквани разходи. Това са все черни точки за българския дивашки капитализъм, в чиито основи бетон бъркаха и двамата господа. В свои изследвания проф. Васил Проданов вади от Евростат числото 48%, което представлява броя на българите, които страдат от социална депривация - не могат да си позволят пет от 13-те елементарни нужди като ходене на море, консумация на месо два пъти седмично, спешен и неотложен ремонт, поради което трябва да взимат кредит. На практика това означава, че  половината от българите мизерстват а при пенсионерите с такъв \"статут\" са 60%. През годините се появяваха немалко данни, че българинът се храни по-бедно и по-лошо след 10 ноември - по-малко месо, млечни продукти, плодове, зеленчуци. Нищо, че пазарът е пълен с тях. Неслучайно сме на последно място в Европа и по индекса \"Джини\" за социално неравенство. \nДа вземем здравеопазването - още повече, че Тренчев е медик. Омразният му социализъм бе създал здравна система, за която британски финансови консултанти са съветвали през 1996-1997 г. да не се пипа (според бившия зам.-министър на финансите Атанас Кацарчев). Според изследване от 2009 г. на \"Алфа рисърч\" 72,8% от запитаните българи са смятали, че здравеопазването при социализма е било много по-добро оттогава. И от сега, бих добавил. Но понеже за Тренчев и Бакърджиев от комунизма не е трябвало камък върху камък да остане, здравето на хората е трябвало да стане грижа на пазара - на покупко-продажбата. Здравето е изравнено с джапанките, които трябва да се шитнат. Пазарният фундаментализъм беше кръвообращението на тяхното мислене, а и изобщо на капиталистическите ортодокси, независимо дали ще ги наречете СДС, десница, либерали, ГЕРБ или атлантисти. \nТака, а сега резултатите от здравеопазването на дивашкия капитализъм:  \n- България е на първо място по смъртност в ЕС според Националната здравна стратегия 2014-2020. 160 на всеки 100 000 българи са покосявани от инсулт, докато средният показател за ЕС е над три пъти по-нисък - 51 души; \n- България е между страните с най-ниска продължителност на живота (след нас са Литва и Латвия); \n- през 2010 г. страната ни и Румъния са с най-голяма детска смъртност в ЕС - съответно 9,4 на 1000 деца и 9,8 на 1000 деца; \n- днес 20-25% от хората с ниски доходи не си купуват лекарства поради безпаричие, а над 1 млн. възрастни не се хранят нормално, защото нямат пари за протези, мостове или коронки.  \nМоже да продължим с образованието, престъпността, нравите, морала и други сфери, където недъзите определено са повече от позитивите. \nИ пак да попитам двамата седесари - не се ли разпознават в тези цифри и тенденции? И двамата здравата \"рендосват\" Иван Костов, но само той ли е виновен за демографския погром и за цивилизационния нокаут, от който не се знае дали ще се изправим, докато историята преброи до 10? Това нека не звучи в защита на тази личност, но очевидно нокаутът е предизвикан не само от нея. Да, няма да намерите подписите на Тренчев и Бакърджиев под решения и текстове, в които се говори, че българите трябва да мизерстваме, разболяваме, мигрираме и измираме. Но в крайна сметка те взимаха решения и предприемаха действия, които доведоха именно до това. В крайна сметка те бяха част от ценностите, силите и процесите, които ни доведоха до сегашното тресавище. Не изповядваха ли поголовната приватизация, включително и на работещи и перспективни държавни компании, чието разсипване е пряко свързано с демографския погром? Не бяха ли подгонили държавата отвсякъде, заради което сега пропищяваме, че оставаме без лекари от отворените граници, че затворници бягат посред бял ден или че \"станахме една никаква държава\" (по признанието на Тренчев)? Не жигосваха ли такива ценности за нормалните общества като контрола и реда, та сега не може да озаптим ученическата агресия, развилнелите се запалянковци и цигани, а също всекидневното нарушаване на правила и закони? Не се ли кълняха в свободата, не се ли дрогираха с нея, та сега не може да бъдат спрени порокът, извращенията, уродливостта на нрави и \"ценности\"?  \n\"Ще ги бием комунистите!\" С тази фраза съм запомнил изборния мениджър на \"синята идея\" Евгений Бакърджиев. Да, бихте, ама сега става ясно, че сте млатили страната си. В интервюто си той се вайка, че 11 години от влизането ни в ЕС още не можем да отлепим от последното място. И изобщо не му идва наум, че той има пръст в тази работа. Че европейският Евгений недоволства от седераския Евгений. \nВ интервюто Тренчев признава, че седесарите не са имали \"никакъв политически и управленски опит\", че \"бяхме някакви млади ентусиасти, които вкарваха прът в колелата и нищо повече\".  Сбирщина на Демократичните сили бих казал. \nДа, това тежко признание заслужава подобаваща оценка, ама нали навремето им се казваше, че нямат опит, че са просто ентусиасти и ще правят бели. Но не те искаха да чуят. Защо - от нарцистичност ли (за да влязат в историята), от меркантилност или идеализъм ли - не знам. Но ние сме затънали в тресавището. \nДори и да приемем, че двамата господа не са сред нарцисите и меркантилните, за кантара на историята това не е достатъчно. Без да са стреляли срещу някого, те си остават грешници. \nЕвгений Бакърджиев и... разрушаването на Мавзолея   \n \t\n", "date": "2018.07.11", "title": " Тъмносини грешници се правят на праведници  "}
{"url": "http://www.duma.bg/node/170906", "text": "Работещи в БНР излизат днес на общ протест, в който ще се включат журналисти, музикалните състави и техническите специалисти, съобщи председателят на Радиосдружение \"Подкрепа\" в БНР Дарина Григорова. Протестът е срещу ниските заплати,  на генералния директор Александър Велев, безпринципните назначения, обезкръвените откъм журналисти и специалисти звена. \nНа поредна разправа бе подложена вчера известната  , която Велев уволни преди 2 години, но съдът я върна на работа. Чиновничка в БНР й връчи едновременно заповед за възстановяване и друга - за пенсиониране. Според работещи в БНР, Велев се заканвал да не я пусне изобщо в сградата, но дошлите телевизионни екипи променили това решение.  \n    \n \t\n", "date": "2018.07.11", "title": "Националното радио излиза на протест  "}
{"url": "http://www.duma.bg/node/170903", "text": "11 национално представителни организации на хора са подписали писмо в защита на зам.-социалния министър Султанка Петрова. Това са НПО-тата, които обявиха за платен протеста на майките на деца с увреждания. Писмото бе разпространено вчера до медиите от ВМРО - партията на Петрова, която бе депутат в предишното Народно събрание. ДУМА припомня, че в понеделник БСП призова лидерите на \"Обединени патриоти\" да отстранят Петрова от правителството заради конфликт на интереси. Тогава покрай новината за смъртта на млад охранител, открит в шахта на бившия Партиен дом, се разбра, че семейна фирма на Султанка Петрова е наета да пази реконструкцията на сградата, където ще се премести Народното събрание. Левицата обяви за недопустимо съвместяването на частен бизнес с поста зам.-министър и настоя патриотите да я оттеглят от МТСП. \nВицепремиерът и лидер на ВМРО Красимир Каракачанов се опита да оправдае зам.-министърката, като обясни в телевизионно интервю, че когато през 2017 г. фирмата е наета за охрана на държавния строеж, \"Петрова не е била никоя\". Според него нямало конфликт на интереси. Същата теза защити и вицепремиерът Томислав Дончев. \nПисмото на 11-те НПО в защита на Петрова е адресирано до премиера Бойко Борисов, председателя на НС Цвета Караянчева, вицепремиерите Валери Симеонов и Красимир Каракачанов и социалния министър Бисер Петков. В него те настояват Петрова да остане на поста заради \"негативната ситуация\" в социалната сфера. \"Отстраняването на още един зам.-социален министър ще отложи прилагането на реформите за общността на хората с увреждания. Искането на оставка е натиск над специалист, зареден с енергия, желание и амбиция за промени в полза на хората с увреждания\", смятат НПО-тата. подписката се оглавява от Националния съвет за интеграция на хората с увреждания към МС.   \n \t\n", "date": "2018.07.11", "title": " ВМРО организира НПО в защита на Султанка Петрова"}
{"url": "http://www.duma.bg/node/170900", "text": "Няма причини за концесионирането на летище София, защото то е обект от националната сигурност, при това печеливш. Това коментира депутатът от ПГ \"БСП за България\" Теодора Халачева на среща с членове и симпатизанти на БСП в пловдивския район \"Централен\". Тя припомни, че ПГ на \"БСП за България\" внесе проект за отмяна на решението на правителството. Според Халачева има натиск за подобни решения, поради което те се прокарват тихомълком и на тъмно. \nПолитическата обстановка е динамична, а напрежението в обществото расте, подчерта тя. Халачева даде пример с нежеланието на управляващите да решат проблемите на родителите на деца с увреждания, както и липсата на сигурност за гражданите. Темата за сигурността касае всички и се простира от здравето до образованието на всеки българин, обясни тя. Халачева определи като абсурдно поведението на мнозинството в пленарната зала по време на дебатите по вота на недоверие. И този механизъм на опозицията е компрометиран, затова не е чудно, че доверието в НС е ниско, коментира тя. \n    \n \t\n", "date": "2018.07.11", "title": "Няма причини летище София да бъде отдадено на концесия"}
{"url": "http://www.duma.bg/node/170904", "text": "На пореден протест излизат работещи в Българското национално радио днес от 8,30 ч. Този път недоволството е общо и в него ще се включат журналисти, музикалните състави и техническите специалисти, съобщи председателят на Радиосдружение \"Подкрепа\" в БНР към КТ \"Подкрепа\" Дарина Григорова. \nПричината за протеста е липсата на прозрачност и ясни критерии при разпределението на бюджета на радиото и изключително ниското заплащане на труда на по-голямата част от работещите. Те искат да знаят какво се планира и какво се прави, както и какви са критериите за формиране на всички заплати в обществената медия. Преди месец музикалните състави на БНР за пореден път излязоха на протест, подкрепени от журналисти, с искане за справедливо заплащане. Музикантите в БНР взимат най-ниските възнаграждения сред сродните състави - средно 660 лв., долният праг е 570 лв. \nИма недоволство и срещу авторитарното управление на генералния директор Александър Велев и отказа от диалог между ръководството и работещите в БНР, срещу липсата на ясна визия за развитието на радиото и непрекъснатото назначаване на хора, които нямат пряко отношение към работния процес. За сметка на това има обезкръвени звена, в които липсват журналисти, тонрежисьори и други специалисти, обясни Григорова. \"Настояваме да ни бъдат представени данни колко души са назначени в БНР през последните месеци и на каква длъжност. Смятаме, че е крайно време институциите да погледнат сериозно на проблема, който от години тлее поради липса на адекватни и отговорни действия както от тяхна страна, така и от страна на ръководствата на БНР. Законодателите трябва да преразгледат принципите на финансиране на обществената медия, което е не просто информационен източник, а и фактор на българското образование, култура, традиции и с принос за имиджа на страната в чужбина\", се казва в позицията на радиосдружението.   \n \t\n", "date": "2018.07.11", "title": "БНР излиза днес на общ протест"}
{"url": "http://www.duma.bg/node/170890", "text": "Закриха ревматологичния сектор на областната болница във Велико Търново. Затварянето на целия сектор се наложило заради липсата на лекари. Останал е само един лекар. Според стандартите лекарите трябва да са най-малко двама. Това обясни директорът на Великотърновската болница д-р Стефан Филев. \nТова означава, че стотици пациенти ще бъдат принудени да пътуват до съседните области за преглед от специалист. \nРевматологът д-р Светла Копчева коментира, че с навлизането на биологичното иновативно лечение на ревматологичните болести НЗОК поставя определени изисквания за достъпа до това лечение. По думите й документите на пациентите трябва да се изготвят в болница, след което пациентите да ходят с тях при специализираните университетски комисии. Същото важи и за пациентите, които са с напреднала форма на ревматологично заболяване и трябва да бъдат хоспитализирани. \nЗакриването на сектора означава, че стотици болни от областта вече няма да могат да свършат това във Велико Търново. Ще се налага пациентите да пътуват до Плевен или София. \n    \n \t\n", "date": "2018.07.11", "title": "Ревматологията във Велико Търново затвори врати"}
{"url": "http://www.duma.bg/node/170873", "text": "Китайският лидер Си Цзинпин обеща пакет от $20 млрд. долара под формата на кредити и около $106 млн. като финансова помощ за близкоизточните държави, съобщиха медиите. \nВ Пекин пред представители на 21 арабски нации той добави, че това е част от плана петрол и газ плюс възобновяване на икономическия растеж в региона. \"Трябва да се отнасяме един към друг честно, да не се страхуваме от различията помежду ни, да не избягваме проблемите и да имаме широка дискусия по всеки аспект от външнополитическата стратегия и тази за развитието\", подчерта Си. По думите му Китай ще отдели $15 млн. долара за икономическото развитие на Палестина и още общо $91 млн. долара на Йордания, Ливан, Сирия и Йемен. \nАрабските държави играят важна роля в глобалната инициатива на Пекин \"Един пояс, един път\", свързващ Китай с Европа през Средна Азия и Близкия изток. \n    \n \t\n", "date": "2018.07.11", "title": "Пекин обеща $20 млрд. за Близкия изток"}
{"url": "http://www.duma.bg/node/170874", "text": "Кремъл нарече НАТО реликва от Студената война в навечерието на предстоящата среща на върха на държавните и правителствени лидери на алианса. \n\"Нашият подход към НАТО е добре известен: тя е продукт на Студената война конфронтацията\", заяви президентският говорител Дмитрий Песков. \"Това, което съюзът прави в дългосрочен план - напредване към нашите граници, разширяване на военната инфраструктура на НАТО към нашите граници - всеки път потвърждава същността на този съюз\", добави той. \nПесков реагира и на думите на сенатора Джон Кенеди, който след посещение в Москва в състава на делегация от Конгреса и сравни политическата философия в Русия с философията на мафията. \"Ние не носим розови очила и си даваме ясна сметка колко много американският политически елит се намира в плен на  стереотипите и под огромен вътрешен русофобски натиск\", каза Песков.     \n \t\n", "date": "2018.07.11", "title": " Кремъл: НАТО е конфронтация"}
{"url": "http://www.duma.bg/node/170875", "text": "Албанците са на първо място като брой нелегално пребиваващи в Европейския съюз, сочи информация на Евростат, на която се позовават медиите. През 2017 т. в ЕС са били открити 40 025 поданици на Страната на орлите. Те са живеели без документи. Техният брой е по-голям дори от този на сирийци, афганистанци и иракчани. \nВ периода от 2008 г. до 2017 г. бяха открити 415 900 албански граждани незаконно пребиваващи в ЕС. Според Евростат миналата година 31 000 албански граждани са били върнати в Албания, а година по-рано броят на депортираните е бил 43 000. \nПрез 2016 г. албанците са били първите в списъка по брой на депортираните, като се има предвид, че Албания е смятана за сигурна държава.    \n \t\n", "date": "2018.07.11", "title": "Топ нелегалните в ЕС са албанците"}
{"url": "http://www.duma.bg/node/170876", "text": "Британският премиер г-жа Тереза Мей назначи Джереми Хънт за нов министър на външните работи на мястото на подалия вчера оставка Борис Джонсън. Той направи това заради разногласията си с Мей относно преговорите между Лондон и Брюксел по \"Брекзит\". Хънт е член на кабинета от 2010-та - отначало като министър на културата, медиите и спорта до 2012-та, а след това министър на здравеопазването. Мей съответно назначи министъра на цифровите технологии, културата, медиите и спорта Мат Хенкок на мястото на Хънт. Съответно довчерашното ведомство на Хенкок бе оглавено от  главния прокурор Джереми Райт.  \nТереза Мей е изправена пред вътрешен преврат, след като депутатите от нейната Консервативна партия настояват за съревнование за лидерство, твърди в. \"Дейли експрес\". На двучасова среща Тереза Мей призова депутатите съпартийци да не предизвикват вот на недоверие в нейното лидерство, въпреки широкоразпространеното недоволство от нейните планове за \"Брекзит\". Тя се срещна с тях в понеделник вечерта след гръмките оставки на Борис Джонсън, а преди това и на министъра по \"Брекзит\" Дейвид Дейвис. Част от депутатите на партията искат вот на недоверие на кабинета. Но според вътрешни лица от Уестминстър засега се е измъкнала от вота. Това станало не на последно място заради огласения от Мей аргумент, че алтернативата на нейното управление е крайнолевият лейбъристки лидер Джереми Корбин. \n   \n \t\n", "date": "2018.07.11", "title": " Притисната, Мей размести министри "}
{"url": "http://www.duma.bg/node/170889", "text": "Изпълнителната агенция по лекарствата е публикувала списък с лекарствата, които са безопасни за приемане, въпреки че съдържат валсаран. Припомняме, на 6 юни от пазара бяха изтеглени 62 лекарства, използвани за лечение на артериална хипертония, скорошен миокарден инфаркт и сърдечна недостатъчност. Продажбата им бе спряна в цяла Европа. \nКато причина за това от Изпълнителната агенция по лекарствата посочиха, че тези медикаменти съдържат примес в активното вещество валсартан. Той се класифицира като вероятен канцероген. \nАктивното вещество е доставено в ЕС от Zhejiang Huahai Pharmaceuticals и е произведено в Китай. \nЕвропейската агенция по лекарствата препоръчва пациентите да не прекратяват лечението си с валсартан, докато не се консултират с фармацевт и лекар. : \n    \n \t\n", "date": "2018.07.11", "title": " Публикуваха списък с безопасни лекарства с валсартан"}
{"url": "http://www.duma.bg/node/170905", "text": "В течение на няколко часа вчера известната журналистка и водеща на предаването \"Неделя 150\" Лили Маринкова бе възстановена на длъжността шеф на програма \"Хоризонт\" със заповед на генералния директор на БНР Александър Велев и веднага след това - пак с негова заповед, бе пенсионирана. Малко след като оглави радиото преди 2 години, Александър Велев уволни Маринкова, понеже била навършила пенсионна възраст, макар че не й достигаха две години трудов стаж. Както е известно на всички в гилдията, реалната причина за разправата бе, че Лили Маринкова не е достатъчно сервилна към властта. Журналисти и общественици тогава с протестни писма до Велев искаха тя да бъде върната като водещ. \nВ началото на юли т.г. Върховният касационен съд възстанови знаковата журналистка на работа като неправомерно освободена. В БНР тръгна подписка, че тя липсва на слушателите и трябва да бъде възстановена като водещ на \"Неделя 150\". Сутринта вчера Маринкова дойде в радиото, където по предписание на адвоката си трябваше да връчи решението на съда лично на генералния директор Велев в присъствието на двама свидетели. На пропуска се яви началникът на отдел \"Човешки ресурси\" Ани Георгиева, която с подчертана любезност обясни, че генералният директор го няма, но че трябва да се оформят всички документи на Маринкова за възстановяването й на предишната позиция, да се обработи трудовата й книжка, да й се направят нови снимки и пропуск и пр. Двамата свидетели на Лили Маринкова не бяха допуснати в сградата, а Георгиева ги посъветва да не чакат да свърши описаната процедура по възстановяването, понеже тя можела да отнеме доста време. \nОказа се, обаче, че на Маринкова просто е била връчена заповедта за възстановяването и веднага след това - новата заповед за пенсионирането й, понеже за двете години, докато се водеше делото в съда, тя е навършила необходимата за излизане в пенсия възраст. През 2015 г. парламентът измени чл.328 (1), т.10 на Кодекса на труда и оттогава работодателят може да освободи работника или служителя при придобиване право на пенсия за осигурителен стаж и възраст. Според юристи този текст противоречи на основния принцип, че пенсионирането е право на работещия, а не задължение. \nАлександър Велев изобщо не се е появил при маневрите спрямо Маринкова вчера, и двете заповеди са връчени на известната журналистка от чиновничката. \nСамо преди ден УС на СБЖ излезе с остра декларация \"Спрете гаврата с българската журналистика\" по повод зачестилите случаи за разправа с журналисти и наглото внасяне в НС на законопроекта \"Пеевски\", обслужващ личните му интереси и унижаващ професията \"журналист\".   \n \t\n", "date": "2018.07.11", "title": "Нова разправа с Лили Маринкова  "}
{"url": "http://www.duma.bg/node/170901", "text": "Добра организация със слабо съдържание. Това е оценката, която ИБ на БСП дава на завършилото българско европредседателство на Съвета на ЕС. Председателство беше красива, но празна опаковка и вместо лидерство на Европа, то бе еднопартийно занимание и пиар на Бойко Борисов, заяви вчера лидерът на БСП Корнелия Нинова. Тя уточни, че социалистите са изчакали на мине и срещата 16+1, за да дадат обективната си политическа оценка. Нинова припомни, че още преди председателството БСП имаше екип към НС, който изготви предложенията на партията за програма и приоритети и те залегнаха в документ на НС. България не успя да бъде лидер, който да осигури разбирателство и да постигне компромис, и днес Европа е разделена, подчерта лидерът на БСП. Президентът беше изолиран, неправителственият сектор не беше ангажиран, т.нар. съвет на мъдреците не беше поканен, изреди тя. \n\"Ключовите думи на председателството бяха трите \"к\" - консенсус, конкурентоспособност и кохезия и девизът беше \"Съединението прави силата\". По отношение на първия след председателството ЕС стана по-разделен. Вместо съгласие и единодушие се получиха допълнителни различия и разломи между Западна и Източна Европа, между големи срещу малки\", отбеляза Нинова. \"Бяха дадени ярки примери и как се убива конкурентоспособността с предложенията да се намалят субсидиите за селскостопанските производители, които поставят българските в изключително неконкурентоспособна среда. По отношение на кохезията големият проблем на общия ни дом Европа са различията на държавите членки, защото бюджетът на ЕС предвижда тя да бъде намалена\", коментира Нинова.   \n\"Оценяваме като положително поставянето на дневен ред на темата Западни Балкани, изтласкването й напред и диалога с Европа, но темата за приобщаване и присъединяване отпадна от декларацията. Тя трябваше да бъде придружена с пътна карта, с конкретни ангажименти и ориентировъчни срокове за реализацията им. Такава пътна карта няма. По темата за Черноморския регион и Дунавската стратегия само президентът Радев направи нещо, но не и правителството\", напомни Нинова. \n\"Темата за отбрана и сигурност. Точно по време на българското председателство се направи по инициатива на Франция нов формат от 9 държави в Европа като група за военна интервенция. По какъв критерий се събират те, какво ще правят, защо без България, правителството и председателят на Европа мълчат\", възмути се Нинова. Тя отчете, че по темата Шенген също няма напредък, както и по отношение на европейския социален модел за правата на хората и по преодоляване на бедността. С предложението по пакета \"Макрон\" беше нарушен основният принцип на Европа за свободно движение на стоки, хора и услуги, напомни Нинова. Тя отбеляза като положителен напредък само решението да се увеличи финансирането и да се засили ролята на програмата \"Еразъм\", която се отнася до образованието на младите хора. \nНинова отчете, че БСП е направила единствената среща по време на европредседателството, на която се събраха законодателна и изпълнителна власт - срещата на КОСАК, организирана от ръководството на БСП и Кристиан Вигенин. \n \"За шестте месеца, през които България председателства Съвета на ЕС, в страната имаше 72 протеста. Самото му откриване бе съпътствано от 9 митинга на недоволни хора. Последваха протести на лекари от над 20 общински болници, бургаски граждани излязоха срещу обгазяването, блокиран беше международният път Е-79 от жители на Видин, на улицата излязоха работещи в образованието, родителите на деца с увреждания, противници на Истанбулската конвенция\", припомни Нинова. Според нея председателството не е могло да обедини народа и ще породи евроскептицизъм. Изводът е, че народът е недоволен, а бизнесът бяга от България, посочи Нинова. Тя изнесе данни, че за първите 4 месеца на годината от България са се оттеглили чуждестранни инвестици за 161 млн. евро. В същото време българският бизнес е увеличил инвестициите си навън и по този начин от страната са изтекли 72 милиона. Деница Златева: Мерилото за доверието към България ще е Шенган \nИстинското мерило за това, че България се ползва с по-голямо доверие след този 6-месечен период, може да е в конкретни резултати и един от тях е членството в Шенген, заяви зам.-председателят на БСП Деница Златева. \n\"След тезата на управляващите, че като ротационен председател трябва да бъдем обективен посредник и да търсим консенсус и затова загърбихме национални теми като влизането в Шенген и работа по премахване на механизма за сътрудничество, то австрийското председателство трябва да покаже, че това не е така. Ако наистина доверието у нас се е повишило, то би трябвало членството в Шенген да бъде разрешено на предстоящия съвет през октомври\", подчерта Златева.  \n\"Извън политическата оценка смятам, че в рамките на председателството, подготовката и реализацията му, трябва да отдадем заслуженото на екипите, които работиха по него. Изказваме благодарност на администрацията в София и в Брюксел, които денонощно бяха скрити зад светлините на прожекторите, на експертите, които успяха да проведат наистина и преговори в работни групи по отделните досиета\", заяви Златева и уточни, че това са огромни усилия и на  НСО, МВР и дипломатите.   \n \t\n", "date": "2018.07.11", "title": " Красива, но празна опаковка  "}
{"url": "http://www.duma.bg/node/170878", "text": "Русия и България либерализират транзитния превоз \nРуският премиер Дмитрий Медведев подписа указ, който предвижда осъществяването на транзитни превози без специално разрешение, предаде ТАСС. Това бе направено с цел либерализирането на транзитното преминаване през територията на двете страни. Досега превозът се осъществяваше само с подобно разрешение. Косово желае повече комуникация с Москва  \nКосово, сътрудничеството и Западните Балкани бяха сред основните теми, обсъдени от косовския президент Хашим Тачи и руския премиер Дмитрий Медведев на кратката им среща в Анкара, съобщиха косовски медии. Двамата бяха в турската столица за церемония по встъпването в длъжност на президента Реджеп Ердоган. \"Помолих премиера Медведев да работи за повече комуникация между нашите страни\", написа Тачи във фейсбук. \"Обсъдихме и последната фаза на диалога за нормализиране на отношенията между Косово и Сърбия и се съгласихме, че потенциалното споразумение ще доведе до дълготраен мир в Западните Балкани\", написа още Тачи. \nИндия с най-големия завод за мобилни телефони  \nКонцернът \"Самсунг\" откри завод за производство на мобилни телефони в индийския град Ноида, недалеч от столицата Делхи. На церемонията присъстваха премиерът Нарендра Моди и южнокорейският президент Мун Чже Ин. Заводът ще бъде с капацитет 120 млн. мобилни телефони и смартфони, което ще го превърне в най-големия в света.  Саудитките могат да бъдат нотариуси \nНа жените в Саудитска Арабия за първи път им е позволено да бъдат нотариуси и вече има 12 издадени разрешения за практикуване на професията, заявиха властите. Наскоро бе разрешено на саудитките да шофират. Модернизацията в страната е дело на принц Мохамед бин Салман, който се опитва да подобри имиджа на страната.  Ураган в Пуерто Рико остави 21 000 домакинства без ток \nНай-малко 21 000 домакинства и бизнес сгради са без ток заради урагана \"Берил\" в американския щат Пуерто Рико. Природното бедствие предизвика и свлачища. Властите са отворили 28 временни пункта с общ капацитет 100 000 нуждаещи се от подслон. През 2017 г. ураганът \"Мария\"взе десетки жертви в щата. \n \n     \n \t\n", "date": "2018.07.11", "title": "Кратки новини"}
{"url": "http://www.duma.bg/node/170879", "text": "Евросъюзът и НАТО подписаха ново споразумение за засилване на сътрудничеството. Документът беше подписан от председателите на Европейския съвет и Еврокомисията Доналд Туск и Жан-Клод Юнкер и генералният секретар на Алианса Йенс Столтенберг. Това е втората такава декларация между ЕС и НАТО. Първата беше подписана през юли 2016 г. \nТуск се възползва от възможността да изпрати лично послание до Тръмп, който трябва да пристигне в Брюксел за срещата на НАТО. \"Бих искал да се обърна директно към президента Тръмп, критикува Европа почти всеки ден. САЩ нямат и няма да имат по-добър съюзник от ЕС. Харчим за отбрана много повече от Русия и колкото Китай. Мила Америка, оценявай своите съюзници, в края на краищата нямате толкова много.\"  \nМеждувременно Йенс Столтенберг заяви, че НАТО ще обяви на предстоящата си среща поканата към Македония да се присъедини към пакта.      \n \t\n", "date": "2018.07.11", "title": " ЕС и НАТО засилват сътрудничеството"}
{"url": "http://www.duma.bg/node/170880", "text": "Българският евродепутат и лидер на ПЕС Сергей Станишев представи пред Комисията по вътрешни работи в Европарламента своя доклад, с който ЕП иска незабавно приемане на България в Шенген с всички граници морски, въздушни и сухопътни, съобщиха от пресцентъра на Станишев.  \n\"Сега въпросът отново трябва да бъде внесен за разглеждане в Съвета и България да положи всички усилия да използва тази възможност. По време на заседанието вчера поставих въпроса директно на вътрешния министър на Австрия Херберт Кикл, който беше гост на комисията, за да представи приоритетите на австрийското председателство. Той потвърди, че въпросът за членството на България и Румъния в Шенген ще бъде разгледан от Съвета на вътрешните министри през октомври\", гласи съобщението. Това развитие носи удовлетворение и оптимизъм, но също буди и опасения не просто дали, а какво решение ще вземат държавите членки - пълноправно членство или поетапно приемане. \"За първи път от седем години насам има ясен ангажимент от страна на Съвета за формално разглеждане на въпроса. Това е исторически шанс, който не бива да пропиляваме\", се казва в заключение на съобщението.   \n    \n \t\n", "date": "2018.07.11", "title": "Кандидатурата ни за Шенген ще се обсъжда през октомври"}
{"url": "http://www.duma.bg/node/170881", "text": "Президентът на Турция Реджеп Ердоган, който в понеделник пое и изпълнителната власт в страната си, обяви състава на новото правителство. \nНовият кабинет ще бъде от 16 министри вместо досегашните 23. Ердоган запазва само четирима от предишните министри. Закрива се министерството по европейските въпроси. В новия кабинет ще има две жени. \nПрави впечатление, че Ердоган повери най-важното министерство - на финансите и съкровищницата - на своя зет Берат Албайрак, досега министър на енергетиката и природните ресурси. След назначението на Албайрак за финансов министър турската лира отчете спад от почти 3% от стойността си. Часове по-рано Турция формално се отказа от фиксирания мандат за управителя на централната банка. \nЕрдоган се раздели с дългогодишни знакови министри - бившия вицепремиер и финансов министър Мехмет Шимшек, с икономическия министър Нихат Зейбекчи и транспортния министър Лютфи Елван. \nТрима министри запазват постовете си - Мевлют Чавушоглу като министър на външните работи, Сюлейман Сойлу като министър на вътрешните работи и правосъдният министър Абдюлхамит Гюл. \nДосегашният началник на генералния щаб Хулуси Акар ще бъде новият министър на отбраната. За първи път министерството на търговията ще бъде оглавено от жена - Рухсар Пекджан. \nМинистерството на труда и социалната сигурност се слива с министерството по въпросите на семейството, като начело на новото министерство също ще застане жена - Зехра Зюмрют Селчук. \nМинистър на културата и туризма ще бъде Мехмет Ерсой. Министър на енергетиката и природните ресурси ще бъде Фатих Дьонмез, на здравеопазването Фахреттин Коджа, на образованието Зия Селчук, на транспорта и инфраструктурата Мехмет Джахит Туран, на околната среда и градоустройството Мурат Курум. \nЗа пръв път Турция ще има вицепрезидент. Той се казва Фуат Октай - инженер по образование, специализирал в САЩ, понастоящем е постоянен секретар на Министерския съвет. \nЕрдоган подчерта, че обявеното от него правителство ще работи за благото на турския народ. Според новите правомощия президентът на Турция има свободата да назначава и освобождава министрите. \nСнощи Ердоган направи и първото си посещение в чужбина след изборите. Той посети признатата само от Анкара Севернокипърска турска република в окупираните територии на Кипър. Официалната визита продължи около 2,30 часа, по време на които Ердоган се срещна с лидера на кипърските турци Мустафа Акънджъ и т.нар. министър-председател Туфан Ерхюрман.   \n \t\n", "date": "2018.07.11", "title": " Ердоган назначи зет си за финансов министър  "}
