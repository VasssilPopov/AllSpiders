{"url": "http://duma.bg/node/149320", "text": "\"БСП ще внесе вот на недоверие през есента. И гражданите ще осъзнаят през есента, че това правителство не работи\", заяви вчера в телевизионно интервю депутатът  от БСП Антон Кутев. Той поясни, че \"вот на недоверие се иска не като приумица на БСП, а когато го искат гражданите. \nПричините ще бъдат високата престъпност и тлеещият етнически проблем\". \"Сега, ако бъде поискан с тази конфигурация в парламента, той няма как да успее. Прогнозата ми за предсрочен вот е най-късно 2019 г.\", обясни депутатът. \"Надявам се скандалът с НДК да не застраши европредседателството. Защото, когато става дума за корупция, западняците са много чувствителни. Може и да е грешка, че Деница Златева не е уволнила Боршош, но тя го е направила, за да не забави още повече ремонта. И сега от ГЕРБ си измиват ръцете с нея. Не очаквам да се стигне до съд за НДК и Боршош\", каза Кутев.   \n", "date": "2017.07.17", "title": "Антон Кутев: Наесен внасяме вот на недоверие"}
{"url": "http://duma.bg/node/149294", "text": "Днес Градската организация на БСП в София организира дискусия, посветена на предстоящите промени в Закона за устройството и застрояването на Столична община, които ще бъдат представени от главния архитект на София Здравко Здравков. \nВ дебатите вземат участие представители на Съюза на архитектите в България, Камарата на архитектите, Камарата на строителите в България, НТС по строителство в България, Съюза на българските художници, Камарата на инженерите в инвестиционното проектиране и Камарата на енергийните одитори, както и общинските съветници и депутати от БСП.  \nСъбитието ще се състои от 16 до 18 часа, в зала 1 на Централния дом на архитекта на ул. \"Кракра\" №11. \nДепутатите от \"БСП за България\" Богдан Боцев и Тома Томов ще проведат приемна в Гоце Делчев. Тя ще се състои на 17 юли, понеделник, от 16 ч. в залата на общината, която се намира на партерния етаж.  \nПреди това Боцев ще проведе приемна в община  Хаджидимово от 9,30 часа, която ще се проведе в залата на общинския съвет.  \nНа 17 юли от 17 ч. в клуба на БСП на пл. \"Христо Ботев\" № 1 в град Вълчи дол ще има приемна на депутатите от \"БСП за България\" проф. Анелия Клисарова и Иван Иванов.  \nНа 18 юли,вторник, от 15 до 17 часа депутатът от левицата Петър Витанов и общинският съветник Николай Николов  ще бъдат на разположение на софиянци в постоянната приемна на ул. \"Леге\" щ10, етаж 1. Желаещите могат да се запишат предварително на телефон 02/987 20 86.   \n", "date": "2017.07.17", "title": "Предстоящо"}
{"url": "http://duma.bg/node/149295", "text": "Обща приемна проведоха в Кресна депутатите от \"БСП за България\"  Богдан Боцев, Тома Томов и Николай Бошкилов. Жителите й поставиха пред тях въпроса, свързан с бившето военно поделение. \"Общината има инвеститорски интерес към терените му, но той не може да се реализира, ако собствеността не бъде прехвърлена от МО на местната власт\", каза Боцев. Депутатите са поели ангажимента да разговарят с военния министър и да се намери решение за реализиране на идеята. \nХората се оплакаха от недостатъчния щат на полицейския участък. \"Полицаи има само през деня. Ще поставим този въпрос пред началника на РДВР Благоевград и вярвам, че ще успеем да намерим вариант\", категоричен бе Боцев. \nПо време на приемната бе поставен и въпрос, касаещ безопасността на пътя за Кулата, който минава през Кресна. Отпуснати са 400 000 лв. за маркировка, пътни неравности, ограничаващи скоростта и сигнализация. \"С парите са поставени само няколко пътни знака и 2 неравности на пътя за ограничаване на скоростта. Важно е да се вземат всички възможни мерки за осигуряване на безопасността на пътя, тъй като е натоварена и рискова отсечка с висока концентрация на ПТП\", подчерта Боцев и допълни, че по този проблем ще се проведат разговори с ръководството на АПИ.   \n", "date": "2017.07.17", "title": "Богдан Боцев, Тома Томов и Николай Бошкилов проведоха обща приемна в Кресна"}
{"url": "http://duma.bg/node/149296", "text": "Депутатът от \"БСП за България\" Вaлeнтин Лaмбeв yчacтвa в Чeтвъpтaтa лятнa eвpocpeдизeмнoмopcкa aкaдeмия, opгaнизиpaнa oт Бългapcкoтo yчилищe зa пoлитикa “Димитъp Пaницa”. Учacтиe във форума взeхa народни представители, члeнoвe нa paзлични пoлитичecки пapтии и гpaждaнcки opгaнизaции oт Мapoкo, Tyниc, Йopдaния, Ливaн, Египeт и Бългapия. Тe cпoдeлихa oпит пo вoдeщaтa тeмa нa тaзгoдишнoтo издaниe “Рaдикaлизaция и eкcтpeмизъм в Евpocpeдизeмнoмopcкия peгиoн и poлятa нa гpaждaнcкoтo oбщecтвo в paзpaбoтвaнeтo нa ycпeшни cтpaтeгии зa пpoтивoдeйcтвиe”. \n“Общият ни извoд e, чe e нeoбхoдимo зacилeнo cътpyдничecтвo мeждy вcички cтpaни oт Сpeдизeмнoмopcкия peгиoн зa нaмaлявaнe нa тepopиcтичнитe зaплaхи. Възмoжнитe peшeния ca нaмaлявaнe нa бeднocттa и нepaвeнcтвoтo нa бoгaтcтвoтo в тeзи дъpжaви, oбpaзoвaниe и зacилвaнe нa cътpyдничecтвoтo и интeгpaциятa мeждy тeзи дъpжaви и ЕС”, заяви Лaмбeв.  \nСepтификaтитe зa зaвъpшeнaтa aкaдeмия бяха връчени на участниците от вицeпpeзидeнта Илиянa Йoтoвa.   \n", "date": "2017.07.17", "title": "Вaлeнтин Лaмбeв зaвъpши пpecтижнa aкaдeмия зa дъpжaвници oт 6 cтpaни"}
{"url": "http://duma.bg/node/149297", "text": "Янаки Стоилов, член на НС на БСП, и Петър Витанов, депутат \"БСП за България\", взеха участие в \"Диалог между политическите партии от Централна и Източна Европа и Китай 2017 г.\", проведен в Букурещ, Румъния. Основни теми на срещата бяха Инициативата за сътрудничество между Китай и страните от ЦИЕ (16+1) и  Инициативата \"Един пояс, един път\". По време на дебатите Стоилов отбеляза, че диалогът с Китай, освен между съответните държави и партии, се развива в наднационален и местен аспект. Според него контактите \"лице в лице\" на хора в различни области на обществения, стопанския и културен живот са най-здравата и трайна връзка, която гарантира устойчивост и развитие на отношенията. Стоилов посочи като пример създаването на китайско-български академичен център. Обменът на студенти, преподаватели между Китай и България, включително чрез програмата \"Еразъм+\", ще развият сътрудничеството в областта на образованието и науката, категоричен е той. \n\"България е най-пряката дестинация за един от железопътните \"маршрути на коприната\" за бърз и сравнително евтин превоз на стоки между Азия и Европа. Въпросът към българската страна и нейното правителство е - ще намери ли България съвременния път на коприната?\", попита Стоилов. \nВитанов постави акцент върху важността на диалога в засилване на сътрудничеството, основано на взаимно разбирателство и доверие.   \n", "date": "2017.07.17", "title": "Социалисти участваха в \"Диалог между политическите партии от Европа и Китай\""}
{"url": "http://duma.bg/node/149298", "text": "Народният представител от \"БСП за България\" Елена Йончева помогна на граничарите да заловят група хора, опитващи се да преминат държавната ни граница край Свиленград. Известната журналистка е била на място с бивш служител на МВР. На място били изпратени гранични патрули, които са заловили след сигнал на Йончева 15 нелегални мигранти - 4 мъже, 4 жени и 7 деца. При ареста бежанците са заявили, че са сирийски граждани. \nОбразувано е досъдебно производство и продължава работата за изясняване на обстоятелствата по случая. \nПрипомняме, че Йончева нееднократно предупреждаваше от трибуната на парламента, че границата ни е незащитена и създава условия за преминаване на нелегални мигранти. Преди повече от месец депутатката внесе в Главната прокуратура сигнал за нередности при изграждане на оградата по границата. Според нея има правителствено решение оградата да е двуредова, а охранителните камери на много места не работели.  \nТя обаче бе изпреварена от вицепремиера Валери Симеонов, който обвини Йончева, че разпространява информация, с която може да навреди на държавата и застрашава националната сигурност. Той внесе сигнал до главния прокурор за изказванията на народния представител от БСП. Той се отнася до две телевизионни участия на Йончева и изявления пред журналисти на брифинг в НС, в които тя уточнява конкретни гранични пирамиди, между които загражденията са най-лесни за преминаване. \nГоворителят на ПГ на „БСП за България“ не скри изумлението си от факта, че е дадена на прокуратурата за разгласяване на държавна тайна, понеже разказала какво пише в доклада на инспектората на Министерския съвет, който бил публичен. Йончева определи обвинението на Валери Симеонов като абсурдно. Тя подчерта, че цитираната информация е публична. \"Тя е оповестена в резултат на мой въпрос за сигурността на българската граница по време на блиц контрола на 3 май 2017 г. Стенограма от блиц контрола с оповестения доклад на Пламен Узунов е публикувана на интернет страницата на Народното събрание\", заяви народният представител. \nСмятам, че защитавам националната сигурност, защото давам публичност на това, че от три години един важен сектор на границата не работи, категорична е Йончева. Тя изрази увереност, че след като Валери Симеонов вижда, че е застрашена националната сигурност, в крайна сметка ще вземе мерки и охранителните камери най-после ще заработят. Не аз съм заплаха, а това, че има проблем на границата, коментира Йончева.   \n", "date": "2017.07.17", "title": "Елена Йончева помогна за залавянето на нелегални мигранти"}
{"url": "http://duma.bg/node/149312", "text": "Най-малко четирима са ранени след инцидент с два автомобила и линейка на магистрала \"Тракия\" в близост до Ихтиман. Линейката е пристигнала, за да окаже помощ на пътниците в първия автомобил, катастрофирал в платното в посока София. Минути, след като пристигнала на мястото, в нея се врязала трета кола. Пострадали са 5 души - шофьорът на първия автомобил, както и екипът на линейката. Всички са без опасност за живота. \nКъм мястото са изпратени още три екипа на Спешна помощ от Елин Пелин и два от София. Всички пострадали се транспортират към столичната болница \"Св. Анна\". \nЕдин човек е пострадал при верижната катастрофа край село Бучин проход.   \n", "date": "2017.07.17", "title": "Автомобил блъсна линейка, оказваща помощ в друга катастрофа на \"Тракия\""}
{"url": "http://duma.bg/node/149313", "text": "Въпреки усилията на лекарите от русенската болница, в събота около 21 ч. почина 18-годишният Алекс от Бяла. \nВ продължение на осем дни Алекс се бори за живота си, след като бе ударен по главата след спор за цигара пред дискотека в град Бяла. В резултат на тежката черепно-мозъчна травма младежът изпадна в кома. В сряда Алекс излезе от комата, но все още с опасност за живота. Въпреки денонощните усилия на лекарите, травмата се оказа фатална. \nЗаради трагедията кметът на община Бяла обяви двудневен траур и отмени всички културни събития в града. Очаква се прокуратурата да преквалифицира обвинението на 32-годишния нападател Валентин Маринов от причиняване на средна телесна повреда в непредумишлено убийство.   \n", "date": "2017.07.17", "title": "Почина 18-годишният Алекс от Бяла"}
{"url": "http://duma.bg/node/149314", "text": "Драги ми Валери, бедни ми Симеонов, прочетох прочувственото Ви обръщение към мен. Ако бяхте спрели до \"бедна ми Козета\", т.е. до мен, щях да го подмина без внимание. Но когато ругаете \"обкръжението ми от млади депутати\" и моята партия, няма как да не коментирам някои факти. Казвате \"в живота си винаги съм служил на собствената си съвест\". Колко съвести имате? Аз познавам няколко. Сегашната, с която ругаете БСП. Друга, с която веднага след изборите дотърчахте в кабинета ми в парламента, за да ме убеждавате да направим тройна коалиция с ГЕРБ и вас. Тогава Ви отговорих - служа на принципи и правила и предложението Ви не се вписва в моята представа за тях. Трета, с която за втори път дойдохте леко изнервен в кабинета ми, да не би БСП и ГЕРБ да направим коалиция и Вие да изпаднете от властта. Отговорих Ви по същия начин - за принципите в политиката. Много съвести имате, драги ми Валери. И в различен момент вадите различната.  \nКазвате, че с \"обкръжението ми от млади депутати сме ударили дъното\". Чета някакви изследвания тези дни. Даже от агенции, на които не сме любимци. Казват, че БСП има 20% - 21% подкрепа в момента. Ако това е дъното, дали има нещо под него, клети ми Симеонов? Сигурно има, защото същите агенции определят подкрепата за вас на 6-7%. Копайте - нагоре. И когато се засечем, ще поговорим пак.  \nКазвате, че постъпваме подло, защото искаме да спасим едно историческо място от разруха. Но изказвайки се за него, споменавате една телевизия. Чух, че го искате, за да разположите там предавателите си. Само че това е великият връх Хаджи Димитър, а не \"великата стена\" на българо-турската граница.  \nКазвате, че не правите това, което Ви нареди премиерът. Очевидно обаче, той прави това, което му наредите Вие. Накрая ми остава една горчилка от тъжната политическа действителност у нас. Гласуваш за едно, а идва друго. Гласуваш за Борисов, управлява те Валери Симеонов. Гласуваш за 300 лв. минимална пенсия, получаваш 180 лв. Но вярвам, че това ще се промени. И свързвам тази вяра с БСП.   \n", "date": "2017.07.17", "title": "Искаме Бузлуджа, за да я спасим от разруха, а Вие - за да разположите предаватели на телевизията си"}
{"url": "http://duma.bg/node/149315", "text": "Европредседателството не е сгради, а преди всичко послания и уменията на България да постига баланс, съгласие, консенсус и солидарност между европейските държави. Това заяви вицепремиерът и министър на външните работи Екатерина Захариева пред НТВ. По думите й парите, отпуснати за НДК, са за европредседателството на България. \"Надявам се скандалът да не измести истинския дебат по време на председателството ни. Нека да оставим органите да си свършат работата и ако има злоупотреби, да се разследват. Важно е да се установи дали има злоупотреби и от кого, защото това ще затвори темата\", каза Захариева. Според нея още от преди казуса с НДК в публичното пространство се говорело колко ще струва и какви мерки за сигурност ще се предприемат. \"В същото време нямаше толкова много дебат по целите, които си поставяме по приоритета на председателството\", обясни тя. По думите й страната ни почти изцяло е готова с програмата. \"Разбира се, тя ще бъде финализирана в края на годината\", каза Захариева и допълни, че това не е заради закъснение, а защото така вървят председателствата. \nПо повод Договора за добросъседство между България и Македония с новото правителство там, тя обясни, че очаква да бъде подписан. \nВъв връзка със скандалите около НДК и българското председателство на ЕС, преди дни ресорният министър Лиляна Павлова обяви, че приоритетите били наречени три \"К\". Това били консенсус, конкурентоспособност и кохезия, като в първото послание за консенсус са важните теми, които си поставяме - търсене на консенсус, подкрепа и най-вече европейска перспектива за Западните Балкани. Второто послание било консенсус по темата сигурност и миграция, третото е търсенето на консенсус в политиките, политиките за правосъдие, справедливост, ефективност, както и темата за макрорегионалните стратегии и синергията, която трябва да направим в подхода за Дунавския и Черноморския регион.   \n", "date": "2017.07.17", "title": "Европредседателството не било сгради, а послания, обяви Екатерина Захариева"}
{"url": "http://duma.bg/node/149316", "text": "Респектът от смелостта и мъдростта на Левски е непоколебим и неподвластен на времето. Това посочва в поздравителния си адрес президентът Румен Радев по повод Деня на отворените врати в Националната библиотека за 180-годишнината от рождението на Апостола на свободата Васил Левски и представянето на оригиналното му тефтерче. \n\"Най-съкровеното място и най-искрената обич и признателност към български национален герой са отредени за Апостола на свободата в сърцето и ума на всеки наш сънародник\", заявява държавният глава. По думите му образът на Дякона е израснал до най-харизматичния народен лидер, притежаващ силата на обединител на българската нация в години, разпрострени в три разнолики столетия. \"Всеки ред и всяка дума от достигналите до нас писма и документи на Апостола са равносилни на светини, защото са съкровен знак на светлия ум, характер и мечти, които спасиха свободата на духа и постигнаха силата на държавността ни\", подчертава в поздравителния адрес държавният глава. \n\"Левски е достойнството на България\". Това каза академик Антон Дончев при официалното откриване на събитията в Деня на отворените врати в Националната библиотека по повод 180-годишнината от рождението на Васил Левски. Той сподели, че търсил думата, която би могла всъщност да използва. Появила се дума, която сериозно изразява тази същност - иконата на България, каза академик Дончев, но той е намерил друга, която мисли, че също изразява същността на Левски - думата \"достойнство\". \"Достойнството е гръбнакът на личността и на обществото - гръбнакът\", подчерта Антон Дончев. \nОт сутринта Националната библиотека \"Св. св. Кирил и Методий\" организира свободен достъп до изложбеното пространство, където жителите и гостите на София могат да видят отблизо оригиналното тефтерче на Апостола и да присъстват на съпътстващите събития. \nДва дни преди отбелязването на 180-ата годишнина от рождението на Апостола, в Националната библиотека се организира Ден на отворените врати. Оригиналът на тефтерчето на Левски е на ключова позиция, изнася се за четвърти пореден път. \"Често ме питат защо имаме толкова консервативно отношение към тефтерчето на Левски. Аз по-скоро го възприемам като отговорност пред поколенията, свързано е с неговото опазване и затова, по тази причина, ние си позволяваме да го изнесем от трезора на БНБ толкова рядко\", каза директорът на Националната библиотека доц. Красимира Александрова. \nОттам увериха, че са подготвили електронно издание, над което работят повече от година. \nСъбитията се провеждат под патронажа на Румен Радев, президент на Република България. В приветствен адрес от премиера Бойко Борисов се отбелязва, че Васил Левски остава символ на абсолютната безкористност и саможертва в името на свободата и за установяването на чиста и свята република.   \n", "date": "2017.07.17", "title": "Респектът от смелостта на Левски е неподвластен на времето"}
{"url": "http://duma.bg/node/149317", "text": "Предстои премахването на 14 незаконни жилищни и 7 стопански постройки и 4 навеса в кв. \"Лозница\" в Асеновград, съобщават от пресцентъра на общината. През последната седмица Общинската комисия по установяване на незаконното строителство състави 16 констативни акта, в които са описани постройките. \nМеждувременно от Инициативния комитет на протестиращите в Асеновград заявиха, че жителите на града очакват обещанията на общинското ръководство и на полицията да се изпълнят в срок, защото в противен случай ще възобновяват протестите. Едно от дадените обещания е спазено и вече е осигурена охрана за гребците в Асеновград. \nПредстои премахването на незаконните постройки, като вече са връчени предписани мерки за доброволно премахване. След изтичане срока по законовата процедура ще последва издаване заповед от кмета на общината за премахването им. Предстои заповедта да се обяви на лицата, извършили незаконното застрояване, като отново им се дава правото в определен кратък срок доброволно да премахнат постройките. След прилагане на тези изрични законови процедурни срокове община Асеновград ще предприеме действия по премахването на незаконното застрояване. \nВъв връзка с поставените забранителни табели за каруци, с писмо на кмета на общината д-р Емил Караиванов до Районното управление на МВР в града се обръща внимание за необходимостта от предприемане на действия за контрол и санкциониране на нарушителите на тези забрани. \nЕдно от обещанията на общината вече е изпълнено и вече е осигурена охрана за гребците в Асеновград, коментира Йордан Тодоров от Инициативния комитет на протестиращите в Асеновград и баща на едно от децата, които бяха нападнати при сблъсък между цигани и членове на отбора по кану-каяк край язовир \"40-те извора\". \"Ние заявихме, че ако до 15 дни няма видими резултати и напредък, ще възобновим протестните си действия. Вече е изминала седмица\", посочи Тодоров. Очаква се идната седмица протестиращите отново да се срещнат с вицепремиера Валери Симеонов, за да се обсъди постигнатото до момента и предстоящите стъпки.   \n", "date": "2017.07.17", "title": "Бутат незаконни ромски къщи в Асеновград"}
{"url": "http://duma.bg/node/149282", "text": "Най-честата причина за смърт на работното място е \"притискане, премазване, смачкване\". Това установяват инспектори от ГИТ. Те поясняват, че при подобна ситуация в София загина служител на фирма, след като влезе в помещение, в което се режат тръби от работници на друг работодател. За предотвратяване на злополуката било необходимо само ограничаване на достъпа до входа на помещението по време на дейността по рязането. \nДо трудови злополуки води не само липсата на оценка на риска или нейната непълнота, но и незапознаването на работещите с тях, коментират инспектори от ГИТ. Те поясняват, че във фирмите не се организират качествени инструктажи и обучения, а персоналът не е готов да реагира адекватно при определени рискове. Резултатите от контрола показват, че много често мерките за безопасност са разписани в програма, но не се изпълняват веднага. \nВтората причина за тежкия травматизъм е падане от височина. Всяка от тези злополуки би била предотвратена, ако обектите се обезопасяват според законодателните изисквания, както и ако се използват личните предпазни средства, обясняват от ГИТ. Има случаи, макар вече по-рядко, в които работодателите не осигуряват лични предпазни средства. Например работник загина, след като коланът, с който се е обезопасил при работа на височина, се къса. При проверката се установява, че коланът е саморъчно направен, тъй като работодателят не му е осигурил такъв. Инспекторите по-често установяват, че работещите не ползват предоставените им предпазни средства.  \nПоражение от електрически ток е третата причина за смърт на работното място. Най-често се установява, че квалифицирани работници започват работа по ел. инсталации, без преди това да е изключено напрежението или без да е извършена проверка за отсъствие на напрежение по съоръжението.  \nЗатрупване от земни маси е още една причина за тежки трудови злополуки. С приключването на масовото строителство на големи инфраструктурни обекти подобни инциденти се срещат по-рядко. Удар от падащ предмет също води до смърт при трудовите злополуки.  \nВъпреки трайно установената тенденция за намаляване на общия брой трудови злополуки на работното място, експертите на ИА ГИТ са обезпокоени, че в голямата си част тежките трудови инциденти, които са регистрирани, са били напълно предотвратими, ако се изпълняват своевременно нормативните изисквания за осигуряване на безопасност и здраве при работа, сочи анализ на причините за трудовите злополуки от 2014 г. досега.  \nЗа първите 6 месеца на 2017 г. ИА ГИТ  извърши над 23 700 проверки в 21 260 предприятия с почти 1 млн. заети в тях. Констатираните нарушения са 105 840. От тях 52 560 са свързани с осигуряването на здравословни и безопасни условия на труд и 52 530 по трудови правоотношения. \nСумата на изплатените след намесата на ИА ГИТ възнаграждения е 10.1 млн. лв. \n Инцидентите намаляват По данни на НОИ за първото полугодие на годината на работното място са станали 1089 злополуки при 1107 през м.г. При смъртните е отчетен ръст на инцидентите на работното място от 27 през 2016 г. на 31 през 2017 г. Ръстът е за сметка на сухопътния транспорт, където злополуките са свързани с пътнотранспортни произшествия.   \n", "date": "2017.07.17", "title": "Притискане и премазване са най-честите причини за смърт на работното място"}
{"url": "http://duma.bg/node/149278", "text": "От 17 юли започва подаването на заявления-декларации за отпускане на енергийни помощи за отоплителния сезон 2017/2018 и ще продължи до 31 октомври. \nЗанапред заявлението-декларация вече ще се подава по настоящ, а не по постоянен адрес. Целевата помощ за отопление с парно ще се дава в брой на хората, които имат право на нея. Досега за тези потребители държавата превеждаше сумите директно на топлофикациите. Единствено тези, които ще използват твърдо гориво през зимата могат да избират на кого да бъдат преведени парите - на тях или на фирмата, която ги снабдява с дървата за огрев. Това трябва изрично да е посочено в заявлението. Хората, които ще се отопляват на ток, трябва да подадат справка за актуален клиентски или абонатен номер на електромер. \nРедът, по който ще се приемат заявленията не се променя. \nКъм заявлението кандидатстващите за помощ за топло представят и документи за брутен доход. Към тях спадат пенсиите, заплатите, рентните плащания от селското, горското и водното стопанство, както и стипендиите или получените плащания за извършени услуги. Към комплекта с документи се прибавят и експертните решения на ЛКК, ТЕЛК, Детска експертна лекарска комисия или НЕЛК, ако кандидатстващият за енергийна помощ има такива. \nЦелевата помощ се отпуска за 5 пет месеца.  \nПовишението на пенсиите от 1 юли няма да попречи за получаване на енергийни помощи от възрастните, които досега са имали право на тях. Промяна в наредбата, която регламентира помощите, предвижда правоимащите да кандидатстват в социалните служби и по настоящ адрес. Досега това се правеше само по постоянен адрес.   \n", "date": "2017.07.17", "title": "Започна приемът на заявления за помощи за топло"}
{"url": "http://duma.bg/node/149279", "text": "Жителите на луковитското село Ъглен гласуваха на местен референдум в края на миналата седмица категорично против разкриването на каменна кариера в района. При 66% активност, или 447 гласували жители, няма нито една действителна бюлетина \"за\". Допитването се проведе по решение на Общинския съвет в Луковит, а решението за него бе взето след внесена жалба от инициативния комитет в Ъглен. \nЖители на гоцеделчевското село Ново Лески пък блокираха вчера пътя към Гърция заради разкриването на мраморна кариера в близост до къщите им. Те твърдят, че тя ще замърси въздуха, природата и се намира твърде близо и до минерален избор. Организаторите на протеста заявиха, че решението е взето в последните дни на кабинета Орешарски и потвърдено в петък от сегашния кабинет. Те са го обжалвали неуспешно пред ВАС, но въпреки това смятат, че не всички документи на инвеститора са изрядни.   \n", "date": "2017.07.17", "title": "В Ъглен и Ново Лески не искат кариери"}
{"url": "http://duma.bg/node/149280", "text": "Жители на община Септември отново излязоха вчера на протест срещу действията на кмета Марин Рачев. Те откриха символично недовършената детска площадка в квартал \"Гарата\" на село Варвара и ще питат кмета къде са парите, предвидени за нея. Недоволните припомнят, че на 11 януари т.г. Рачев сключил договор за построяване на детски площадки в общината на стойност над 250 хил. лв., в който има клауза за 100% авансово плащане. Изпълнителят е избран и договорът с него е подписан за рекордните 10 работни дни. \nЧленовете на Инициативния комитет \"Да спасим Община Септември\" настояват да получат пълна информация за изпълнението на договора, който се финансира изцяло с публични средства, и кои детски площадки на територията на общината са построени или предвидени за построяване. \n    \n", "date": "2017.07.17", "title": "Жителите на две населени места излязоха на протести"}
{"url": "http://duma.bg/node/149281", "text": "Със сигурност ще има директори на болници, които ще бъдат дадени на прокурор, обяви зам.-министърът на здравеопазването д-р Мирослав Ненков. Той даде пример с директора на Ортопедичната болница в столичния квартал \"Горна баня\", който поискал от МЗ 70 хил. лв. за спешни ремонти, но проверка на МЗ показала, че той вече е получил оферти за ремонтните работи и те са на стойност 20 хил. лв. Директорът е уволнен. \nВ момента се подготвят документите за 164 хил. лв., които ни отпуска безвъзмездно ЕС за оборудване и ремонти на спешните центрове, заяви Ненков. По думите на Ненков те ще бъдат подадени в края на тази или началото на идната година. \nПрипомняме, че в края на миналата седмица здравният министър Николай Петров посети МБАЛ \"Проф. д-р Параскев Стоянов\" в Ловеч, за да съобщи лично на персонала постигнатото от МЗ за оздравяване на болницата. На медиците ще бъдат изплатени оставащата част за февруари и целите възнаграждения за март и април. Постигната е договореност да бъдат вдигнати запорите върху сметките на болницата, договорено е и дарение на лекарства. Лечебното заведение в областния град ще може и да изтегли и банков кредит с договорени преференциални лихви. На болницата в Ловеч ще бъде предоставен заем от софийската болница УМБАЛ \"Св. Иван Рилски\". \n\"Прокуристът в болницата ще прегледа и разходите на клиниките, за да е ясно кои как работят. За първи път срещам случай с губеща офталмология. При вас тя е на загуба с 30 хил. лв.\", обясни министър Петров.   \n", "date": "2017.07.17", "title": "Ще дават болнични директори на прокурор"}
