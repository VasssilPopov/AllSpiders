{"url": "http://duma.bg/node/154607", "text": "* БСП ще покаже кадрите на Елена Йончева за състоянието на граничната ограда пред европейските посланици. Всички депутати от \"БСП за България\" стават \"съучастници\" в разкритията й. Нинова обеща да информира Борисов кога и къде да дойдат да ги арестуват. * Държавата въвежда цензура, оградата се чупи и пада, категорична е журналистката * Кое е заплаха за националната сигурност - корупцията или правото да казваш истината за нея, пита лидерът на социалистите   \n", "date": "2017.10.20", "title": " БСП: Незабавна оставка на Валентин Радев и Валери Симеонов!"}
{"url": "http://duma.bg/node/154602", "text": "Оградата с Турция пада, чупи се, през нея минават буквално за минути по 40 души. Това съм го виждала и съм го снимала. През оградата преминават по-бързо, отколкото автобус с бежанци, които биха минали през КПП. Това заяви депутатът от БСП Елена Йончева, чийто интерес към способноситите ни за охрана явно притесни управляващите. \"От три месеца правя разследване като журналист и депутат за качеството на оградата, за която са отпуснати почти 200 млн. лв. Не е реализиран първоначалният проект, одобрен от МВР, за което имаме документи, а е реализиран друг\", алармира тя за пореден път. \nСамо преди дни Йончева е била край Малко Търново - искала да документира съществуването на огромен ров, който е налице вече две седмици. \"Беше ми казано първоначално, че се извършват оперативно-издирвателни дейности и не мога да бъда допусната. След много тежък разговор с Гранична полиция ми беше даден достъп до това място\", разказа тя. \nДепутатът напомни, че БСП е внесла сигнал в прокуратурата заради съмнения за тежки корупционни практики, свързани с изграждането на оградата. Йончева се възмути, че всяко бъдещо разследване по темата за границата се превръща в цензура. Според нея с решението си да въведе оградата в списъка на стратегически обекти за националната сигурност той инкриминира разследването на корупцията и въвежда цензура. \"Прави впечатление решението на МС да се засекрети оградата при положение, че тя вече се снима откъде ли не. Според мен се цели именно да не се излъчват тези кадри\", смята Йончева.  Властите официално признаха, че оградата по границата с Турция е компроментирана. Вината за щетите бе прехвърлена на метеорологичните условия. Оказва се, че пороите от края на септември са я подкопали, а на места са се отворили дупки с размер два на пет метра. \n\"Ситуацията с нанесените от бедствието щети е овладяна. Съоръжението е критично важен обект за сигурността както на България, така и на Европа, и политически спекулации по темата са неуместни при разрешаване на възникналия проблем\", замазват от Министерския съвет. По думите им ремонтите на съоръжението били на етап приключване и се очаква охраната на границата да се върне към нормален режим в най-скоро време. Екипи на Гранична полиция дежурят в района на засегнатите от бедствието участъци, посочват от МС. За повече достоверност те допълват, че в Малко Търново бе обявено бедствено положение заради поройните дъждове в периода 21-30 септември. Дори се дава статистика за количеството валежи, паднали в района. Декларацията на БСП разбуни духовете в парламента. Зам.-председателят на ГЕРБ Цветан Цветан обвини Корнелия Нинова, че говори небивалици и й препоръча при наличие на доказателства да сезира компетентните органи. Той опита да пренасочи вниманието към обещанията на правителството за допълнителни средства в различни сфери. Имам чувството, че и сняг да завали сега, ще бъде поискана оставката на Валери Симеонов, коментира лидерът на ПГ на \"Обединени патриоти\" Волен Сидеров. Според него било тенденциозно да се иска само оставката на вицепремиера при условие, че има решение на МС. \"Елена Йончева правила мистериозен филм, за който не е ясно кога и къде ще се излъчи, но всички са поканени, включително да бъдат арестувани 80 депутати от БСП. Никой няма да бъде арестуван, а в тази зала единствените арестувани сме били аз и Десислав Чуколов\", изцепи се Сидеров. \nМалко по-късно военният министър Красимир Каракачанов обяви, че оградата по границата отдавна била стратегически обект. По думитe му поне от две години тя е такава с промени в Закона за отбраната и въоръжените сили, за да може законово военните да се включат в охраната. Той добави, че нямало заплаха за националната сигурност, ако журналист показва ситуацията по границата, но била такава, ако умишлено го прави политик. \nДен по-рано телевизя Би АЙ Ти се похвали, че има кадри на огромните дупки под оградата на границата. Няма как да ги покажем, защото може да бъдем подведени под наказателна отговорност, заяви медията още преди решението на МС да бъде обнародвано в \"Държавен вестник\". Бе цитиран и Огнян Герджиков, който се подвизава като шеф на Консултативния съвет по законодателството към НС. \"Решенията на МС влизат в сила незабавно, освен ако в самите тях не е посочен някакъв друг срок. Следователно, това решение е действащ акт, който ограничава всички нас да публикуваме материали за тази ограда, свързана с националната сигурност\", подкрепи той новия си работодател. \n    \n", "date": "2017.10.20", "title": "Оградата с Турция пада"}
{"url": "http://duma.bg/node/154603", "text": "За незабавните оставки на вътрешния министър Валентин Радев и вицепремиера Валери Симеонов настояват от БСП. Корнелия Нинова обясни, че искат отзоваването на Радев, защото е внесъл предложението границата да бъде обявена за обект на националната сигурност. Тя попита какво налага това точно в този момент. Лидерът на БСП заподозря, че с този ход управляващите се опитват да попречат на разследванията на народния представител от \"БСП за България\" журналистката Елена Йончева. \nНинова алармира, че след решението на МС депутатите вече не могат да подлагат състоянието на граничната ограда на парламентарен контрол. \"Контролните органи в България и европейските могат ли да получават информация за изхарчените пари, потоците на мигрантите? Питаме - репортажът от Би БИ СИ, който казва, че \"корумпирани представители на българските власти помагат на мигранти да преминат през границата с Турция по пътя към Европа\", това също ли е нарушение вече и заплаха ли е за националната ни сигурност този репортаж\", добави тя. \nНинова подчерта, че 3 месеца Йончева снима, говори със свидетели и събра документи, които уличават в корупция длъжностни лица. Засне в реално време преминаване на организирани групи мигранти и този филм показва паднала ограда, отворени шахти, безконтролно преминаване със стълби или под оградата, добави тя. Според нея точно това е причината за решението на управляващите да засекретят границата. \nБСП ще покани всички европейски посланици и ще им предоставим кадрите от филма на Йончева, ще им представи и документите, които уличават правителството в корупция. \"От името на ПГ на \"БСП за България\" обявявам, че всички ставаме съавтори на кадрите, документите и филма. Ще го излъчим и сме готови да понесем отговорност. Г-н Борисов, ще ви информираме специално кога и къде ще бъде излъчен този филм и очакваме да изпратите да ни арестуват 80 депутати от БСП\", закани се Нинова. БСП обяви и гражданска подписка за \"съучастници\" в предполагаемото престъпление, свързано с филма за разследването на границата. \nЙордан Цонев от ДПС се възмути, че не са успели да чуят половината от декларацията заради шума. \"Тези неща са изключително важни за българските граждани. Те са продължение на онова признание, на онази активистка на националистите, която сключи споразумение със съда, признавайки си, че е участвала в канал на мигранти. Ето го пътя на този канал. Разбирате ли, че коалиционните ви партньори са в тази игра\", попита Цонев. \nВ късния следбяд вътрешният министър спешно обяви, че оградата по границата е готова. Изградихме вече напълно 100% инженерното възпрепятстващо съоръжение, похвали се Валентин Радев. \"Сега се опитваме да го надграждане и сме продължили, сега всъщност възстановяваме част от системите, които не работеха. Продължаваме, включително с европейските средства, тази европейска помощ за надграждане със съответните датчици, сензори, камери, каквото е необходимо за нашата ограда\", твърди той. \nЗа незабавните оставки на вътрешния министър Валентин Радев и вицепремиера Валери Симеонов настояват от БСП. Корнелия Нинова обясни, че искат отзоваването на Радев, защото е внесъл предложението границата да бъде обявена за обект на националната сигурност. Тя попита какво налага това точно в този момент. Лидерът на БСП заподозря, че с този ход управляващите се опитват да попречат на разследванията на народния представител от \"БСП за България\" журналистката Елена Йончева. \nНинова алармира, че след решението на МС депутатите вече не могат да подлагат състоянието на граничната ограда на парламентарен контрол. \"Контролните органи в България и европейските могат ли да получават информация за изхарчените пари, потоците на мигрантите? Питаме - репортажът от Би БИ СИ, който казва, че \"корумпирани представители на българските власти помагат на мигранти да преминат през границата с Турция по пътя към Европа\", това също ли е нарушение вече и заплаха ли е за националната ни сигурност този репортаж\", добави тя. \nНинова подчерта, че 3 месеца Йончева снима, говори със свидетели и събра документи, които уличават в корупция длъжностни лица. Засне в реално време преминаване на организирани групи мигранти и този филм показва паднала ограда, отворени шахти, безконтролно преминаване със стълби или под оградата, добави тя. Според нея точно това е причината за решението на управляващите да засекретят границата. \nБСП ще покани всички европейски посланици и ще им предоставим кадрите от филма на Йончева, ще им представи и документите, които уличават правителството в корупция. \"От името на ПГ на \"БСП за България\" обявявам, че всички ставаме съавтори на кадрите, документите и филма. Ще го излъчим и сме готови да понесем отговорност. Г-н Борисов, ще ви информираме специално кога и къде ще бъде излъчен този филм и очакваме да изпратите да ни арестуват 80 депутати от БСП\", закани се Нинова. БСП обяви и гражданска подписка за \"съучастници\" в предполагаемото престъпление, свързано с филма за разследването на границата. \nЙордан Цонев от ДПС се възмути, че не са успели да чуят половината от декларацията заради шума. \"Тези неща са изключително важни за българските граждани. Те са продължение на онова признание, на онази активистка на националистите, която сключи споразумение със съда, признавайки си, че е участвала в канал на мигранти. Ето го пътя на този канал. Разбирате ли, че коалиционните ви партньори са в тази игра\", попита Цонев. \nВ късния следбяд вътрешният министър спешно обяви, че оградата по границата е готова. Изградихме вече напълно 100% инженерното възпрепятстващо съоръжение, похвали се Валентин Радев. \"Сега се опитваме да го надграждане и сме продължили, сега всъщност възстановяваме част от системите, които не работеха. Продължаваме, включително с европейските средства, тази европейска помощ за надграждане със съответните датчици, сензори, камери, каквото е необходимо за нашата ограда\", твърди той.   \n", "date": "2017.10.20", "title": "БСП поиска оставката на Валентин Радев и Валери Симеонов "}
{"url": "http://duma.bg/node/154604", "text": "Мъж на 28 години е пострадал тежко при взрив в бившия металургичен комбинат \"Кремиковци\" край София. Сигналът за производствената авария е подаден в 12,40 ч. На място веднага е пристигнал екип на полицията и представители на Инспекцията по труда. От МВР отказаха да съобщят каква точно дейност се е извършвала по време на инцидента. \nМъжът е приет в спешното отделение на УМБАЛ \"Св. Анна\". Част от дланта на лявата му ръка е откъсната, има и множество рани от осколки в областта на гърдите и корема. Състоянието му е стабилно. В момента се намира в реанимацията на болницата.   \n", "date": "2017.10.20", "title": " 28-годишен пострада при взрив в \"Кремиковци\""}
{"url": "http://duma.bg/node/154605", "text": "Корнелия Нинова изпрати вчера открито писмо до лидерите на парламентарно представените  партии с предложение да се изпрати искане от Специализирания наказателен съд за публично оповестяване на имената на политиците, получавали нерегламентирано пари от КТБ. Лидерът на БСП отбелязва, че вече е искала тази информация, но е получила отказ. \n\"Не желая ние, като политици, да се месим в работата на независимата съдебна власт, но в името на прозрачността и борбата с корупцията по високите етажи на властта, се обръщам към Вас да обединим усилията си за разкриване на истината има ли политическа намеса и зависимости в най-голямата финансова измама в най-новата история на България. Моля при съгласие от Ваша страна, да подпишем общо писмо до Специализирания наказателен съд за публично огласяване на имената на политиците\", пише Нинова. \nПрипомняме, че на проведеното на 17 октомври КСНС лидерът на БСП сподели идеята си, но планът й бе посрещнат от останалите участниците в заседанието с мълчание. Когато Специализираната прокуратура приключи разследването по КТБ, прокурорът обяви, че има политици, които са получавали нерегламентирано пари оттам, заяви тогава Нинова и се закани да осветли случая.   \n", "date": "2017.10.20", "title": " Корнелия Нинова с писмо за КТБ до лидерите на партиите в НС"}
{"url": "http://duma.bg/node/154606", "text": "С ироничен въпрос \"Страхувате ли се от нас?\", руското външно министерство се обръща към депутата от ГЕРБ Красимир Велчев, който е съпредседател на групата в НС за приятелство с Русия. Това пише Департаментът по информацията и печата на министерството на външните работи на Руската федерация по повод приетия от Народното събрание доклад \"За състоянието на националната сигурност на Република България през 2016 г.\", в който Русия е определена като една от заплахите за България. Според руснаците обявяването на Москва като заплаха рязко противоречи на декларираните от правителството на Бойко Борисов намерения да развива отношенията с Руската федерация в търговско-икономическата, енергийната и културно-хуманитарната сфера. \n\"Учудващо е, че такива откровено русофобски документи се утвърждават от парламент, в който почти половината депутати, 116 от 240, влизат в Групата за приятелство с Русия (бел. ред. според сайта на НС в групата влизат 120 народни представители). Изглежда, че участието в нея на отделни парламентаристи не е признак за конструктивно и прагматично отношение към нашата страна. В частност съпредседателят на тази група депутатът от ГЕРБ Красимир Велчев е гласувал \"за\" приемането на доклада. Бихме искали да запитаме, г-н Велчев, вие страхувате ли се от нас?\", пише в коментара. \n\"Обърнахме внимание, че именно благодарение на незначителното мнозинство гласове на управляващата партия \"Граждани за европейско развитие на България\" документът е бил утвърден. Подчертаваме, че определянето на нашата страна като заплаха по никакъв начин не отговаря на настроенията на местното население. Според проведено наскоро от българска социологическа агенция проучване 85% от запитаните не намират в руската външна политика никакъв риск за България. Откъде тогава се появяват такива пасажи? Ако са подсказани от западните партньори, то те явно се опитват да навредят на българо-руското многопланово взаимоизгодно сътрудничество\", твърди руското дипломатическо ведомство. \n\"Русия има други представи за приятелството. Ако ще дружим, то трябва да е искрено\", завършва документът.     \n", "date": "2017.10.20", "title": " Москва пита Красимир Велчев дали се страхува от Русия "}
{"url": "http://duma.bg/node/154592", "text": "Съсловната организация на медицинските сестри заплаши с национална стачка, ако при приемането на бюджета за следващата година не се предвиди адекватно финансиране за дейностите по здравни грижи. Исканията на сестрите са от десетина години, затова те предупреждават, че ако не бъдат чути, като крайна мярка ще излязат на национална стачка, която ще парализира здравния сектор. \nМедицинските сестри настояват за стартова заплата от 3 минимални заплати, т.е. около 1500 лева през следващата година. Освен това искат да се приемат стандарти с ясен регламент за необходимия брой медицински сестри, акушерки, фелдшери, рехабилитатори, медицински и ренгенови лаборанти спрямо пациентите. \nЗа последно увеличение на заплатите на медицинските сестри беше заложено в колективния трудов договор в здравния сектор в края на 2016 г. Тогава възнаграждението на старшата медицинска сестра се увеличи от 560 на 720 лева. В момента средната възраст на сестрите е 53 години, а за последните 10 години близо 10 хиляди медицински сестри и акушерки са напуснали страната. На един лекар се пада по-малко от една сестра, в цялата страна работят 25 714 медицински сестри, а през 1990 г. те са били 56 000. Според съсловната организация за нормалното функциониране на системата са нужни още 35 000 специалисти по здравни грижи. \n\"Повече от 80% от завършилите студенти в направление \"Здравни грижи\" няма да упражняват професията си поради мизерно заплащане, неблагоприятни условия на труд, неуважение и прояви на насилие при изпълнение на служебния дълг, своеволия от страна на работодателите и липса на ясни критерии и стандарти за качествено изпълнение на здравните грижи, така необходими на българското общество\", се казва в писмото до институциите, подписано от председателя на организацията Милка Василева. \n    \n", "date": "2017.10.20", "title": " Медицинските сестри заплашват с национална стачка"}
{"url": "http://duma.bg/node/154593", "text": "КНСБ организира национален протест на 27 октомври в столицата. Основните искания са за повишаване на доходите в бюджетната сфера с поне 10 на сто и на заплатите в реалната икономика, както и за запазване на класа за стаж и опит. Шествие и митинг ще има пред сградата на правителството и пред седалището на Асоциацията на индустриалния капитал. Очакват се около 6000 протестиращи. \nТова стана ясно вчера след решение на Координационния съвет на синдиката. По-рано същия ден се състоя пресконференция, на която бяха коментирани и промени в бюджета на ДОО 2018. Както вече стана ясно, първите дни от болничните ще бъдат орязани - фирмите ще продължат да ги плащат, но в намален размер - вместо сегашните 70 на сто от среднодневното брутно възнаграждение, ще се изплащат само 50 на сто. Сред промените, заложени в бюджета на ДОО за 2018 г., е и намаляването на обезщетението за безработица, изтъкна лидерът на синдиката Пламен Димитров. Сумата от сегашните 7 лева ще стане 9, но се въвежда изискване за по-дълъг осигурителен период - човек трябва да се е осигурявал поне 12 месеца в последната година и половина, а не 9 месеца, както досега. Освен това максималното обезщетение ще се полага само при стаж над 15 години, а не при 12, както е сега. От КНСБ оспорват изцяло тази рестрикционна мярка, тяхното виждане е обезщетението да стане 60 на сто от заплатата - около 15 лева. Становището на конфедерацията ще бъде представено в понеделник на Надзорния съвет на НОИ.  \nБългарският пазар на труда наистина е изправен пред липсата на квалифицирана работна сила, бе подчертано на пресконференцията, където бе представен анализ за възможностите за законна работа у нас на чужденци от трети държави. През 2016 г. общо наетите от страни извън ЕС са 857 работници, а само за първите 9 месеца на т.г. те са 3898. Промените в Закона за трудовата миграция и трудовата мобилност, които улесняват достъпа на чужди граждани до нашия пазар на труда, доведоха до увеличаване на подадените декларации от работодателите за наемане на чужденци, сочат данните на синдиката, изнесени от Атанаска Тодорова, главен експерт по заетостта. \nРегистрираните сезонни работници до 90 дни са най-вече от Украйна - 2691, Молдова - 133, Турция - 71. Има и наети от Русия, Македония, Армения, Беларус, Индия, Грузия, Тайланд. Разрешения за трудова заетост по различни механизми са предоставени на инженернотехнически персонал, консултанти, преподаватели и спортисти. При проверки за работата на чужденците Главната инспекция по труда е констатирала 217 нарушения, съставени са 135 акта. Сред най-честите нарушения са липса на разрешение за работа или на регистрация в Агенцията по заетостта, има и случаи на полагане на труд от незаконно пребиваващи у нас чужди граждани от трети държави. Според шефката на синдикат \"Туризъм\" Таня Джилянова в сектора масово се укриват доходи. \nКНСБ е против предлаганите промени от ГЕРБ, според които например синя карта може да вземе всеки, пребиваващ в България, дори и да е на почивка. Това е отваряне не само на нашия пазар, но и на пазара на ЕС, алармират от синдиката. Най-малко заради заплахата от дъмпинг, допълват оттам.     \n", "date": "2017.10.20", "title": "КНСБ прави национален протест на 27 октомври "}
{"url": "http://duma.bg/node/154594", "text": "Над 600 ученици от по-малките населени места в община Русе са лишени от правото на безплатни карти за градския транспорт. Родителите са готови на протест, а от общинската администрация вече са изпратили писмо до Министерството на образованието по този проблем. Той е породен от писмо на МОН, което информира кметовете на общини, че няма да осигурява безплатни карти за обществен транспорт на учениците от 1 до 12 клас, ако това пътуване не е до най-близкото училище. Така вместо в гимназия в Русе, децата от малките населени места ще трябва да учат в Сливо поле, Две могили, Бяла или Ветово, ако семействата им не могат да си позволят карти за градския транспорт.   \n", "date": "2017.10.20", "title": "600 ученици от Русенско остават без безплатни карти "}
{"url": "http://duma.bg/node/154595", "text": "Областният управител на Стара Загора Гергана Микова оспори промяната на Общия устройствен план на града в частта му за парк \"Бедечка\". Микова е завела дело пред Административния съд срещу решението на Общинския съвет за промяна на плана. Мотивът й е, че тя е незаконосъобразна. Според нея одобреният от съветниците проект за изменение  е различен от този, за който беше проведено общественото обсъждане на 20 януари. \nСпоред председателя на Общинския съвет Таньо Брайков и кмета Живко Тодоров решението отговаря на всички изисквания на Закона за местната власт и на Закона за устройство на територията. Над десет собственици на земи в парк \"Бедечка\" също атакуват пред съда решението на Общинския съвет. \nС решението на общинарите от края на септември се запазва зелената зона на север, но се разрешава строителството в южната част на парка.  \n    \n", "date": "2017.10.20", "title": "Областният управител на Стара Загора оспори решението за \"Бедечка\""}
{"url": "http://duma.bg/node/154596", "text": "Апелативният съд освободи вчера полицейския началник от Пловдив, обвинен в подкуп и закрила на престъпления, свързани с телефонни измами. Началникът на Охранителна полиция към Трето РПУ Стоян Петров бе пуснат от ареста, след като съдът реши, че няма обосновано предположение за извършеното престъпление, предмет на обвинителния акт. \nПрокуратурата твърди, че разполага с доказателства срещу Петров за подпомагане на телефонни измамници. Конкретното обвинение е за получен подкуп от 300 лв. като дял от последната ало измама за 1300 лв. \nС мотива, че лицата не били разпознаваеми, съдът отхвърли видеозаписи на срещите на Павлов с телефонни измамници пред полицейското управление в Пловдив. Според прокуратурата обаче доказателствената стойност трябва да се търси в поредността на кадрите, защото тя съвпада с показанията на двамата свидетели за срещи с Павлов. Съдът препоръча на държавното обвинение да прецизира текстовете в закона, по които да предяви обвинение. \nДУМА припомня, че преди дни окръжният прокурор Румен Попов заяви, че Стоян Павлов е консултирал и подпомагал телефонни измамници, извършили серия от 21 телефонни измами на възрастни хора, от които са откраднали над 180 000 лв. В хода на разследването се появи и връзката на полицейския шеф с бандата, за посредник е сочен негов близък приятел - Димитър Рангелов, който е неоткриваем и до момента.     \n", "date": "2017.10.20", "title": " Съдът освободи полицейския шеф, замесен в измами"}
{"url": "http://duma.bg/node/154524", "text": "На прочутия български борец Боян Радев се приписва изразът \"Храната прави борбата\". Дълбокият философски смисъл на тези думи се крие във факта, че няма как да се постигат каквито и да било резултати, ако липсват сили и стимул. Всъщност успява не по-ситият, а този, който изпитва глад за победа. Затова нека с някои любопитни факти за кулинарията поне малко изострим апетита и захраним мозъка си с важна информация, свързана с яденето във всичките му форми. \nИзследване на американски експерти сочи, че когато в ресторанта ненатрапчиво звучи класическа музика, посетителите правят поръчка за около 50 долара. Но щом в заведението пуснат хитове на Бритни Спиърс, сумата, която гостите плащат за консумираните ястия, рязко намалява. Храненето в пълна тишина пък води до сметки близки или по-малки от 30 долара. \nЕдна от най-необичайните супи в Китай е \"Лястовичи гнезда\". Скъпоструващото и екстравагантно ястие се смята за храна на императорите и е изключително популярно във всички реномирани ресторанти. За да се задоволи голямото търсене на деликатеса, днес са нужни няколко тона гнезда. Но не бива да се пренебрегва красноречивият факт, че едва 10 грама тежи \"родната къща\" на птиците бързолети (именно те, а не лястовичките страдат от претенциите на гурме ценителите). А за да се опита прочутата супа, вече не е необходимо да се лети чак до Поднебесната империя: сервира се също в скъпите заведения на Париж, Лондон, Ню Йорк, Москва и т.н. \nВ началото на ХIХ век и във Франция, и в Англия стридите се смятат за храна на бедните, които нямат пари за месо. Но безконтролният улов на този вид миди води до рязкото намаляване на количеството им в природата. И съответно - до поскъпване и превръщане в деликатес, който могат да си позволят само по-заможните. \nПопулярният и днес в Русия и в бивши съветски републики варен салам, наричан \"Докторски\", е създаден през 1936 г. Името на месния деликатес всъщност има пряка връзка с първоначалното му предназначение: \"да се подобри здравето на хората, засегнати от тиранията на царския режим\". Явно тази благородна мисия изобщо не е лесна, щом продължава вече над осем десетилетия. \nИзвестният по цял свят десерт - халвата, се прави още от V в. пр. н.е. - от времената на персийските войни. Майсторите сладкари ревностно пазят рецептите на лакомството, чиято основна маса се състои от смлени сусамови семена (тахан), захар (понякога и пчелен мед) и вкусови добавки. Слагат се още фъстъци, орехи, какао, бадеми и т.н. В България се прави по-често от слънчогледов тахан. Също така се използва пшенично, царевично и оризово брашно или грис, както плодове и мляко. Има стотици разновидности, популярни в Индия, Централна Азия, Северна Африка, Югоизточна Европа, на Балканите и при евреите. \nЛюбопитно е, че повечето пасажери в самолетите отбелязват, че сервираната там храна е с по-различен вкус. Специалистите обясняват този феномен с нивото на шум, което се създава на голяма височина от двигателите на машината. Именно затова ястията се струват на хората по-малко солени или сладки, но пък се възприемат като по-хрупкави. \nС помощта на изследване на произведения от художествени галерии и частни колекции бе доказано, че през последните хиляда години количеството консумирана от хората храна нараства все повече и повече. За целта експертите проучват безброй картини, създадени по мотивите на \"Тайната вечеря\". Учените анализират съотношението на ястията в съдовете и телата на апостолите и изчисляват, че размерът на основното постепенно е нараснал с 69%, чиниите са по-обемни с 66 на сто, а хлябът е по-голям почти с четвърт от времето на Леонардо да Винчи. Колкоо и сериозно да се отнасяме към храната, все пак е добре, поне от време на време, да гледаме на нея с чувство за хумор. Ето и някои примери, дадени от известните писатели, режисьори, певци и кулинари. \n* Никога не яж повече, отколкото можеш да повдигнеш. (Мис Пиги) \n* Единственото време за ядене на диетична храна е, докато чакаш пържолата да се опече. (Джулия Чайлд) \n* Аз винаги готвя с вино. Понякога дори го добавям към храната. (У. Фийлдс) \n* Най-добрата подправка към храната е гладът. (Сократ) \n* Нека храната ви бъде лекарство и лекарството - храна! (Хипократ) \n* Няма любов, по-искрена от любовта към храната. (Джордж Бърнард Шоу) \n* След хубава вечеря човек може да прости на всеки, дори на собствените си роднини. (Оскар Уайлд) \n* Нищо нямаше да бъде по-досадно от храненето и пиенето, ако Господ не ги бе създал като удоволствие и необходимост. (Волтер) \n* Човек не може да мисли, обича или спи хубаво, ако първо не е вечерял хубаво. (Вирджиния Улф) \n* Стомахът на просветения човек има по-добри качества от доброто сърце: чувствителност и благодарност. (А.С. Пушкин) \n* Животът е комбинация от магия и паста. (Федерико Фелини) \n* Едно от най-чудесните неща в живота е, че периодично трябва да прекратяваме дейността, с която сме се захванали, за да посветим своето внимание на храненето. (Лучано Павароти) \n* Супата е просто начин да се откажете от основното ястие. (Джей Лено) \n* Моите слабости винаги са били храната и мъжете - в този ред. (Доли Партън) \n    \n", "date": "2017.10.20", "title": "Храната прави борбата, или кулинарията като глад за победа  "}
