{"url": "http://duma.bg/node/149841", "text": "Томислав Дончев като принципал е одобрил промяна в устава на \"Национален дворец на културата - Конгресен център София\" ЕООД, с която е благословил Мирослав Боршош да одобрява безлимитни харчове за НДК. Това е станало през 2015 г. Дотогава шефът на двореца е имал право да се разпорежда самостоятелно само със средства до 50 хил. лв. Всичко над тази сума е трябвало да мине през одобрението на Съвета на директорите. Корнелия Нинова попита вчера дали над вицепремиера не е имало натиск \"отгоре\" и заподозря Бойко Борисов в намеса. \nС 10 на 9 гласа парламентарната комисия за НДК прие доклад, в който се посочва, че са налице \"съмнения за извършени нарушения\". БСП и ДПС гласуваха \"против\", защото много от съмненията не са изяснени.     \n", "date": "2017.07.26", "title": " Томислав Дончев разрешил на Боршош да харчи без лимити  "}
{"url": "http://duma.bg/node/149829", "text": "Приблизително 100 000 лв. смята да пръсне държавното акционерно дружество \"Мини Марица изток\" ЕАД и да се сдобие с лимузина. Това показа проверка в портала за публикуване на обществени поръчки. От документацията става ясно, че автомобилът ще се използва за \"управлението на работния процес на \"Мини Марица изток\" ЕАД\". \nАвтомобилът трябва да е поне с 190 к.с. и дизелов двигател. Задвижването ще е 4x4 с електронно разпределение на въртящия момент между предния и задния мост. Интериорът трябва да е тъмен, с кожена тапицерия, отговаряща на цвета на автомобила. \nПрипомняме, че през 2016 г. дружеството отчете печалба от 1,102 млн. лв., което е с 58% по-малко спрямо предходната 2015 г. \n    \n", "date": "2017.07.26", "title": "Държавното \"Мини Марица изток\" си поръчва лимузина за 100 хил. лева"}
{"url": "http://duma.bg/node/149830", "text": "Подгласникът на Цецка Цачева от президентските избори Пламен Милушев оглави ГЕРБ в Добрич, след като цялото ръководство се компрометира след т.нар. афера със суджуците. \nЗам.-шефът на ПП ГЕРБ и председател на парламентарната група на партията Цветан Цветанов лично съобщи на място решението на ръководството на партията за местната структура.  \nЗаради обвиненията срещу депутата Живко Мартинов, лидерът на ГЕРБ Бойко Борисов разпореди да бъде освободено цялото ръководство на партията в региона. Новият председател е роден в община Генерал Тошево. Той е български вицеадмирал от Военноморските сили, а в периода 2009 - 2011 г. е командир на ВМС.  \n    \n", "date": "2017.07.26", "title": "Вицето на Цачева оглави ГЕРБ в Добрич"}
{"url": "http://duma.bg/node/149831", "text": "Депутатът от ГЕРБ Живко Мартинов е упражнявал натиск върху свидетели по разследването срещу него по аферата с рекета чрез суджуци, кайма и филе \"Елена\", по-известно като \"Суджукгейт\". Той се опитвал да ги притиска да не говорят пред разследващите органи. Това обяви говорителят на главния прокурор Румяна Арнаудова. Прокурорката и екип от магистрати от звено \"Антикорупция\" са в Добрич, за да проведат разследване и да защитят свидетелите на обвинението. Арнаудова се надява да бъдат привлечени още свидетели, които се страхували да отидат до София. Тя определи като прецедент излизането от столицата на Бюро \"Защита на свидетелите\", но до момента никой от информаторите на обвинението не е поискал защита от МВР или от бюрото. Ако такава бъде пожелана от тях, ще я получат, увери Арнаудова. \nДосега са разпитани трима свидетели, а в момента се разпитват други трима, предстои разговор и с други. \nГоворителят на прокуратурата обяви, че Мартинов е оказвал натиск на бивши служители на МВР. Те били уволнени по негова заповед, тъй като отказали да прикрият катастрофа на заместник-министър, след която има две жертви. Депутатът опитал да окаже натиск и на окръжния прокурор на Добрич. Окръжният прокурор ще бъде разпитан  най-вероятно другата седмица, тъй като е в отпуск. Арнаудова обясни, че магистратите се притесняват, защото има индикации за упражняване на натиск по отношение на лицата, подали сигнали по случая с депутата, и изразили опасения пред наблюдаващия прокурор, че може да им се случат \"сравнително неблагоприятни неща\". Обстоятелствата бяха определени и като съвпадение на събития, но това е дало основание да се потърси помощ и защита на свидетелите. \nПрокуратурата има информация, че са започнали масирани проверки на фирмите на някои от свидетелите. Имало и умишлено затворена пицария със заповед на директора на Областната дирекция на Българската агенция по безопасност на храните в Добрич. Административният съд в града е отменил заповедта като незаконосъобразна, което прокуратурата определя като индикация за упражняване на натиск. Арнаудова отбеляза, че всичко това е свързано с престъпления, за които е образувано досъдебно производство. Тя припомни, че освен изнудването за суджуците, Мартинов е разследван за престъпления против правосъдието, против реда на държавното управление и против личността. Скандалният народен представител напусна парламента Депутатът от ГЕРБ Живко Мартинов, който се прочу като главен герой в \"Суджукгейт\", напуска парламента. Новината обяви шефът на групата на ГЕРБ в Народното събрание Цветан Цветанов на пресконференция в Добрич. Мартинов бе добрички народен представител и един от лидерите на местната организация. \nДУМА припомня, че депутатът от ГЕРБ беше привлечен като обвиняем по дело за рекет, защото, използвайки името на премиера Борисов, поискал от фирма 4 тона суджук, 60 кг кайма и филе \"Елена\". Заради случая, в петък главният прокурор Сотир Цацаров поиска имунитета му и Мартинов се отказа доброволно от него. \nЗаявлението за напускането на Мартинов ще бъде гласувано на днес. След това на мястото на Мартинов би трябвало да влезе т.нар. феномен 11/11 - Стелиян Митев. Той обаче също е обвиняем от април т.г. за престъпления по служба. Като директор на една от най-големите дирекции в земеделското министерство - \"Поземлени отношения и комасация\", той предоставил на две фирми част от плажа в Кранево, които са извършили незаконно строителство. Сред тях е фирмата на баща му.     \n", "date": "2017.07.26", "title": "Депутатът от ГЕРБ със суджука притискал и свидетели  "}
{"url": "http://duma.bg/node/149832", "text": "Големият наш сценарист, писател, публицист антифашист Анжел Вагенщайн получава наградата на НС на БСП за политическа журналистика и публицистика \"Георги Кирков - Майстора\" за 2017 г. Тази година е и юбилейна - на 15 август се навършват 150 години от рождението на основателя на социалистическия печат Георги Кирков.  \nАнжел Вагенщайн бе номиниран от ДУМА и е отличен с решение на специалната комисия за наградата, утвърдено от ИБ на БСП вчера - за неговата цялостна обществено-политическа и антифашистка дейност, за огромното му творчество на филмов сценарист, писател, есеист, за публичните му изяви от трибуната на НС, за цялото му творчество, белязано с неотклонна преданост към левите идеи и социалните ценности, заредени с категорично пристрастие към горещите теми на деня и към поуките на историята. Наградата му се присъжда и във връзка с предстоящото навършване на 95 години, от които 76 той е член на БКП/БСП. Другите номинирани бяха Адриан Димитров, Елена Йончева, Живодар Душков, Иван Гранитски и Петър Волгин.    \nИБ на БСП утвърди вчера и предложението на комисията досегашната студентска стипендия на името на основателя на ДУМА Стефан Продев във връзка с отбелязването на 90-годишнината от рождението му да се преобразува в награда за млад журналист и публицист до 35 години. ИБ на БСП прие предложението на комисията по наградите да се активизират контактите с художествената и научната интелигенция и да бъдат учредени награди на НС на БСП и на парламентарната група на БСП съвместно с творческите съюзи за стимулиране на изявени представители на науката и културата.    \n    \n", "date": "2017.07.26", "title": "Анжел Вагенщайн отличен с наградата \"Георги Кирков - Майстора\""}
{"url": "http://duma.bg/node/149833", "text": "Категорична заявка, че ще продължи битката си с паралелната държава и задкулисието, направи Корнелия Нинова. Коментарът й дойде след въпрос, свързан с медийните изяви на Георги Гергов, който призна, че е водил преговори за коалиция между БСП и ГЕРБ. Интервюто на Георги Гергов е пример за паралелна държава и задкулисие, отсече Нинова по адрес на пловдивския председател на левицата. Тя подчерта, че Гергов еднолично разговарял с Бойко Борисов за коалиция между БСП и ГЕРБ. \n\"Има решение на НС и ИБ на БСП, че няма да правим коалиция с ГЕРБ. Член на ръководството, без да е упълномощаван, е водил разговори по негова инициатива с лидер на нашия политически опонент за такава коалиция. Не знам за какво са си говорили\", добави Нинова. Тя бе категорична, че коалиция с ГЕРБ не е обсъждана по никакъв начин с легитимните органи на партията. Ще се боря докрай за този принцип - не на паралелната държава и задкулисните договорки зад гърба на гражданите, подчерта лидерът на левицата. \nНинова определи като ваканционен хумор твърдението на Гергов, че е ходила инкогнито в Пловдив, за да му предлага компенсации. Тя уточни, че се е отзовала на покана на пловдивската организация, а за компенсации дума не е ставало. Лидерът на БСП заяви, че дори и да й струва \"по-раншкото\" й отстраняване като председател, тя и екипът й няма да спрат да се борят с паралелната държава. Ако ме беше страх, нямаше да слагам мандатност и на себе си, и на депутатите, нямаше да въведем пряк избор и др., уточни социалистката. За изминалите 16 парламентарни заседания депутатите на \"БСП за България\" са внесли 16 законопроекта, отчете Корнелия Нинова. Тя подчерта, че всички предложения са в стриктно изпълнение на предизборната програма на левицата. \nЗа 41 заседания на 44-то Народно събрание депутатите на БСП са задали 329 въпроса и питания, предизвикали са пет разисквания по питания за политики и са се изказали общо 678 пъти от парламентарната трибуна. Днес и утре ще бъде представен разгърнат отчет на партията и на парламентарната група. Не е важно само в предизборната кампания да убедиш някого да те избере, а и след това да се отчетеш какво си свършил, подчерта Нинова.   \n", "date": "2017.07.26", "title": "Нинова продължава битката срещу паралелната държава"}
{"url": "http://duma.bg/node/149834", "text": "Без конкретни ангажименти излязоха след продължилата близо час среща на представители на четирите национално представени работодателски организации с премиера Бойко Борисов и представители на правителството. Кабинетът все пак опита за успокои напрежението около полемиката за отпадането на класа за прослужено време. \nТемата за клас прослужено време не е поставяна като приоритет на кабинета, заяви финансовият министър Владислав Горанов след срещата. Според него не трябва да се робува на механизмите за определяне на заплатите. Министерският съвет искал в тристранката да се върне нормалният диалог. Трябвало да се сложи край на споровете и обидите. Не по всичко може всички да са на еднаква позиция, смята Горанов. \nПредставителите на бизнеса поставили пред Борисов десет остри проблема, с които се сблъскват от 10 години.  \nПрипомняме, че миналата седмица премиерът се срещна със синдикатите във връзка с изявлението на вицепремиера Валери Симеонов за отпадане на класа с аргумента, че е \"остатък от социализма\". Синдикатите заплашиха с протести, ако добавката бъде премахната. След срещата със синдикатите премиерът заяви, че прослуженото време остава, а Симеонов се извини публично. Работодателските организации обаче нападнаха синдикатите и отново настояха за отпадане на класа за прослужено време.   \n", "date": "2017.07.26", "title": "Общи приказки след срещата на работодателите с Борисов"}
{"url": "http://duma.bg/node/149835", "text": "Правителството на Борисов взриви тристранния диалог. Тази констатация направи Корнелия Нинова след заседание на ИБ на БСП вчера. Коментарът й бе във връзка с напрежението между синдикалните и работодателските организации през последните дни. \nНинова припомни, че вицепремиерът Валери Симеонов и депутатката от ГЕРБ Менда Стоянова подкрепиха работодателите за отпадането на класа за прослужено време, докато Бойко Борисов се срещна със синдикатите и зае тяхната страна по казуса. Според лидера на БСП случилото се блокира социалния диалог и работата на Тристранния съвет, където трябва да се вземат най-важните решения за икономиката, доходите на хората, по същество блокира и социалната държава. Казаха се много тежки думи между партньорите и за нас е непонятно как ще седнат на една маса и ще вземат отговорни решения, попита Нинова.  \nБСП определя като абсолютно неприемливо  правото на свободно сдружаване на работещите да се определя като вредно за държавата и икономиката. \"Това е посегателство върху основно право на работещите хора. Това е принцип не само в България, не само по Конституция, а по цял свят. Не приемаме и определението за работещите хора като \"търтеи\". Миньорите от Бобов дол, които си чакат заплатите неопределено време вече и работят при нечовешки условия на труд, търтеи ли са? Или шивачките, които работят в цеховете по 18 часа, без право на почивка и отпуск и без да си получат заплатите - търтеи ли са?\", разгневи се Нинова.  \nЛидерът на БСП изрази и недоволството си от вчерашната среща на работодателите с Бойко Борисов. Според нея оттам са излезли само мъгляви позиции. Замазват скандал, който сами си направиха, обобщи тя поведението на управляващите. \"Призоваваме премиера и министрите да изразят позиция - споделят ли мнението на работодателските организации, че синдикатите са вредни, а работниците са търтеи? Какво ще правят с клас \"Прослужено време\"? Такива мъгляви формулировки вече не вървят. Тристранният диалог е взривен и трябва всеки да се заяви с много ясна политическа позиция\", отсече Нинова.   \n", "date": "2017.07.26", "title": " Правителството взриви тристранния диалог "}
{"url": "http://duma.bg/node/149836", "text": "Важните фактори за справяне с тревожните статистически данни за демографията са сигурността, икономиката, образованието, осигуряването на достатъчно ясли и детски градини. Около това заключение се обединиха участниците в дискусията \"Състояние и тенденции в демографското развитие на област Русе\", която се проведе по инициатива на Областната организация на Обединението на жените социалистки в града. Според участниците в дебата е необходима актуализирана демографска политика. По темата ще бъде организирана среща с всички депутати от русенския избирателен район, а конкретни предложения за разрешаване на проблема ще бъдат внесени в НС. \n\"Нацията е оставена сама да намира своята цел и на нито едно ниво в държавата не се работи върху духовността на обществото. Необходимо е единение, отделяне на конкретни средства, предприемане на конкретни мерки, но и пробългарско образование и родолюбива политика, които да покажат на младите хора, че българското общество, нация и институции могат да бъдат съхранени\", категоричен бе депутатът от \"БСП за България\" Пенчо Милков. \nВ срещата участваха колегата му Георги Стоилов, общински съветници, представители на неправителствени организации и граждани. \n    \n", "date": "2017.07.26", "title": "Русенските социалисти загрижени за демографския срив"}
{"url": "http://duma.bg/node/149837", "text": "Председателят на структурата на НФСБ в Костинброд, бивш кандидат за депутат и мераклия за кмет на общината Анелия Велева, е сред задържаните в операцията за трафик на нелегални мигранти. От пресцентъра на партията потвърдиха, че са разпознали Велева в публикации, в които се посочва, че тя е арестувана при операция на магистрала \"Тракия\" в неделя.  \nНФСБ излезе с позиция, в която осъжда остро каквато и да е съпричастност към криминално деяние, каквото е трафикът на хора. \"Припомняме, че ние сме вносители през 2015 г. на промяна в закона, с която драстично са увеличени санкциите за трафиканти на хора\", опитаха да се измъкнат от ситуацията съпартийците на Велева. От партията щели да се изкажат след приключване на работата на разследващите органи и установяване на фактите относно съпричастността на Анелия Велева към подобно деяние. \nВелева е била кандидат за депутат от НФСБ през 2014 г. Година по-късно се кандидатирала и за кмет на Костинброд, но така и не е избрана. \nПри акцията в събота бяха арестувани общо деветима българи и петима чужденци. Срещу част от тях, сред които и Велева, вече са повдигнати обвинения за незаконен трафик. Мигрантите са от сирийски и иракски произход. Трябвало да бъдат закарани до българо-сръбската граница.  \n    \n", "date": "2017.07.26", "title": "Шефка в НФСБ задържана за трафик на бежанци"}
{"url": "http://duma.bg/node/149838", "text": "С 10 на 9 гласа временната парламентарна комисия за НДК прие доклад, в който се посочва, че са налице \"съмнения за извършени нарушения\". По този въпрос обаче следва да се произнесат съответните компетентни органи. Документът препоръчва одит от Сметната палата за финансовото управление на НДК между 2015 и 2017 г. Трябва да се провери управлението и усвояването на ресурсите, как се изпълняват бизнес плановете, имат ли цели и приоритети, и ще даде препоръки за подобряване на дейността на дружеството. \nПри дискусията Румен Гечев от БСП подчерта, че не е отчетена отговорността на членовете на Съвета на директорите. Тома Биков от ГЕРБ отново опита да прехвърли финансовата отговорност върху Деница Златева и обвини опозицията, че е превърнала комисията в политически цирк. \n\"Защо се опитвате да ни принудите да приемем доклада? Уважително е, че сте работили цяла нощ по него, но в този доклад не успях да открия отговора на най-важния въпрос - къде са парите. Този доклад спуска едно приятно перде, хубава завеса върху това, което се случва в НДК\", възмути се Велислава Кръстева от ДПС. Според нея не може да бъде вменявана отговорност на служебния вицепремиер Златева. Ако е отговорна Златева, то останалите принципали как така останаха безотговорни към това, което се е случвало, попита тя. \"Относно това къде са парите, този въпрос е намерил своето място в доклада. Парите са разходвани една част от тях целево, свързани с поръчки за ремонт на сградата, но е установена разлика от 3,5 млн. лв. за разплащане на други дейности. Ако ще да удължим срока на комисията с една година, няма да установим нищо ново\", заинати се Диана Йорданова от ГЕРБ. \n\"Установихме, че в продължение на 3,5 г. един чиновник изключително нагло разиграва на маймуни няколко вицепремиери и министри, неглижира Съвета на директорите. Как е възможно някакъв директор на някаква държавна фирма да върти правителствотo до ниво вицепремиери. Не виждаме отговора в доклада, а той е категоричен, че чадърът е премиерът на България - Борисов. Няма друг отговор\", обобщи Румен Гечев.      \n", "date": "2017.07.26", "title": "Пробутаха доклада с един глас, БСП и ДПС против"}
{"url": "http://duma.bg/node/149839", "text": "С промени в устава на НДК настоящият вицепремиер Томислав Дончев е упълномощил изпълнителния директор на НДК Мирослав Боршош да одобрява безлимитни харчове. Преди измененията от 2015 г., когато НДК преминава под надзора на Дончев, шефът на НДК е имал право да се разпорежда самостоятелно само със средства до 50 хил. лв. Всичко над тази сума е трябвало да мине през одобрението на Съвета на директорите на НДК.  \n\"Как така Дончев изведнъж премахва в устава изпълнителният директор на НДК да се разпорежда самостоятелно само до 50 000 лв. Откакто Томислав Дончев поема да бъде принципал, това е отменено и Боршош вече може неограничено да се разполага със средства. Защо?\", попита Корнелия Нинова вчера. Според нея вицепремиерът бил достатъчно умен, за да не направи нещо подобно, без да го е консултирал, и попита дали не е имало натиск \"отгоре\". \"Отгоре е само един човек - Борисов. Дончев да каже, като професионалист, упражняван ли е върху него натиск, за да вземе такова решение\", настоя лидерът на БСП.  \n\"Случаят НДК е огледало на управлението на ГЕРБ - интереси, корупция, борба между две лобита в ГЕРБ за пари и надмощие, провал на техническата подготовка на председателството. И в този казус г-н Боршош е най-малката брънка в цялата верига. Той е бушонът. Менторът му е важен\", обобщи Нинова. Тя не пропусна да отбележи, че при цялата информация за нарушенията на Боршош, той бе възстановен като шеф на НДК от Бойко Борисов.  \n\"Защо, при всички известни факти, са отстранявани онези министри, които са казвали истината - Вежди Рашидов, Лиляна Павлова. Отнемат им се правомощията върху НДК и се дават на друг\", посочи лидерът на БСП. Тя защити и бившия служебен вицепремиер Деница Златева, като подчерта, че няма как да й се прехвърли отговорността за нередностите само за двата месеца, през които е отговаряла за НДК. \"Тя не носи такава отговорност, фактите го показват. Щом повдигнаха обвинение на Боршош, значи той не е освободен от отговорност - финансова или наказателна\", категорична бе Нинова. \n    \n", "date": "2017.07.26", "title": "Томислав Дончев разрешил безлимитни харчове на Боршош"}
{"url": "http://duma.bg/node/149821", "text": "Малко след 15 ч. вчера в района на Орлов мост в София водещият на сутрешния блок \"Денят започва\" Иво Никодимов бил нападнат от трима души. Нараняванията му са по лицето, става ясно от сайта на БНТ. Нападателите избягали веднага, журналистът не чул никакви закани или предупреждения. Сам се придвижил до сградата на БНТ, където го прегледал лекарски екип, а по-късно с линейка бил откаран във ВМА, където е хоспитализиран без опасност за живота. \nЗасега не са известни извършителите и мотивите за нападението. \nИзпълнителният съвет на КТ \"Подкрепа\" остро осъди нападението над журналиста. \"Не ни се иска да вярваме, че този вандалски акт има общо с изказваното несъгласие на водещия от БНТ с опитите за допълнително налагане на антиработническо законодателство\", пише в становище на синдиката.   \n", "date": "2017.07.26", "title": "Нападнаха журналиста Иво Никодимов, КТ \"Подкрепа\" заподозря поръчка от бизнеса"}
{"url": "http://duma.bg/node/149822", "text": "С пет медала ще завърнаха състезателите ни от олимпийския отбор по физика. Сребърен медал извоювал Бойко Борисов, а бронзови отличия са получили Димитър Ружев, Александър Иванов и Георги Александров от СМГ, както и Александър Атанасов от МГ Плевен. \nМежду 16 и 24 юли в Джакарта, Индонезия, се състоя 48-та Международната олимпиада по физика. България е една от страните учредителки на престижното международно състезание. Състезателната част на МОФ се проведе в рамките на 2 дни с теоретичен кръг (3 задачи в няколко физични направления, за 5 часа) и практически кръг (една или две задачи с 5-часова продължителност). Задачите традиционно се подготвят от страната домакин и се одобряват от международния борд. \nТази година състезателите получиха възможността да се подготвят в нова оборудвана лаборатория. Ръководителите на отбора са Мирослав Абрашев и Нено Тодоров. \nДо 2017 г. българските ученици са спечелили за страната ни общо 119 медала. \n    \n", "date": "2017.07.26", "title": "Пет медала за млади физици от международна олимпиада"}
{"url": "http://duma.bg/node/149823", "text": "Двете жени пострадали завчера след побой в София, са в добро състояние, контактни са и реагират адекватно, направена им е и компютърна томография, нямат фрактури на черепа или увреждане на мозъка. Това съобщи вчера доц. д-р Желю Димов, началник на Клиниката по лицево-челюстна хирургия в УМБАЛ \"Св. Анна\". \n\"За съжаление те са били подложени на сериозен стрес и са доста уплашени. По-младата жена е с голяма разкъсно-контузна рана на лицето, има и гръдна травма. По-възрастната е със счупен нос и е пострадала от масивни охлузвания. Разбира се, ние ще направим всичко възможно жените не само да бъдат излекувани, но и да бъдат премахнати тези белези\", подчерта доц. Димов. По думите му най-важното е, че след побоя пациентките много бързо били придвижени до Спешното отделение и били прегледани от неврохирург, дерматолог, хирург и лицев хирург и са направени обстойни изследвания. \nВ понеделник следобед 57-годишна жена и 34-годишната й дъщеря, и двете нотариуси, бяха жестоко пребити посред бях ден на столичния бул. \"Драган Цанков\" от двама мъже, високи около 1,90 м, с качулки.    \n", "date": "2017.07.26", "title": " Пребитите нотариуси били в добро състояние"}
{"url": "http://duma.bg/node/149824", "text": "Трудовите договори на 23 служители на сайта \"Топ Нюз\" ЕООД, които са подали заявления за прекратяването им по чл. 327, ал. 2 от Кодекса на труда (поради невъзможност да бъде установен работодател или негов упълномощен представител), са прекратени служебно от дирекция \"Инспекция по труда\" в София-град. Изпратени са им разпореждания, с които договорите се прекратяват от деня на подаването на заявленията. \nВ рамките на 7 работни дни от получаване на разпореждането за прекратяване на трудовия договор, служителите трябва да се регистрират в Бюрото по труда, за да се възползват от пълните си права за обезщетение за безработица. \nКакто ДУМА вече писа, след смъртта на едноличния собственик на дружеството и липсата на наследници, служителите на \"Топ Нюз\" ЕООД изпаднаха в патова ситуация, тъй като нямаше кой да прекрати трудовите им договори.   \n", "date": "2017.07.26", "title": "ГИТ прекрати договорите на служителите на \"Топ Нюз\" ЕООД"}
{"url": "http://duma.bg/node/149825", "text": "Пациенти и лекари опровергаха твърденията за злоупотреби с инвитро процедурите, за които бяха упрекнати преди седмица от пациентска организация, поискала оставката на директора на Центъра за асистирана репродукция д-р Мария Георгиева. Тя заяви, че в одитния доклад на Сметната палата, публикуван преди две седмици, няма констатации за нарушения или злоупотреби, а са отправени препоръки, които да подобрят работата на центъра. \nАГ-специалистът д-р Георги Стаменов защити работата на фонда. По думите му противници на фонда са тези, които искат да работят кеш. В момента се обхващат 1/3 от двойките с репродуктивни проблеми, а целта е в бъдеще да се обхванат поне 2/3, обясни д-р Стаменов. Очакват се нововъведения, сред които двойките, които имат 3 неуспешни инвитро опита, да имат право и на четвърти, фондът да финансира и стимулацията на хора с понижен яйчников резерв. Ще се обръща специално внимание на хората във фертилна възраст, които страдат от онкологични заболявания, и ще им се дава възможност за възпроизводство след излекуването, както и на хора, при които е установен хромозомен проблем. Сред предложенията за промени е изискването центрове, които имат по-малко от 20 пункции годишно, да губят финансирането, а тези с над 250 пункции да подлежат на проверки. Д-р Стаменов подчерта, че твърденията в публичното пространство за краденето на яйцеклетки са неоснователни, тъй като всяка яйцеклетка има 16-цифрен код, който е уникален за ЕС и нейното движение, унищожаване и т.н. се документира и следи от Изпълнителна агенция по трансплантация. \n    \n", "date": "2017.07.26", "title": " Няма злоупотреби с инвитро процедурите, твърдят лекари и пациенти"}
{"url": "http://duma.bg/node/149826", "text": "Жителите на село Владая и кв. \"Княжево\" поискаха оставки в Столичната община и обявиха, че отново се вдигат на протест заради неуредените транспортни проблеми в района им. От Инициативния комитет за подобряване на обществения транспорт във Владая и \"Княжево\" обявиха, че гражданите ще се съберат на протестна демонстрация срещу беззаконието в Столичната община и Столичния общински съвет от 17 до 19 часа на 30 юли. Протестът ще бъде на бул. \"Цар Борис III\" - в района на \"легналите полицаи\" при улиците Мала кория и 10-и километър непосредствено до Александровски мост. Това е най-старият мост в София, построен от княз Александър Батенберг през 1880 г., за да обслужва нуждите на Княжево и Владая. Според местните хора властите на местното самоуправление не се съобразяват с нуждите и предложенията им за подобряване на обществения транспорт. Жителите на района се оплакаха от транспортни проблеми точно преди година и изложиха редица искания пред общинската администрация. Досега обаче нито едно не е изпълнено на 100%, заяви Васил Николов, председател на Инициативния комитет. Вина за неизпълнените обещания хората виждат в лицето на зам.-кмета по транспорта Евгени Крусев, директора на Центъра за градска мобилност Християн Петров и председателя на комисията по транспорт към СОС Екатерина Йорданова и затова им искат оставките.  \nСпоред нас има опит да се заблуди обществеността и смятаме, че мястото си трябва да напусне и Димитър Петров, директор на дирекция \"Управление на трафика\" към Столичната община, категоричен бе Николов. Той потвърди позицията на местните хора, че е налице системно неглижиране на проблемите на гражданите на селата Мърчаево и Владая и кв. \"Княжево\". Затова хората настояват лично Йорданка Фандъкова да поеме ангажимент за решаването на отдавна съществуващите проблеми. В противен случай те заплашват да поискат и нейната оставка. \nСнимка БГНЕС     \n", "date": "2017.07.26", "title": " Владая и \"Княжево\" поискаха общински оставки  "}
{"url": "http://duma.bg/node/149827", "text": "Единодушно за председател на Софийския районен съд бе избран Александър Ангелов, който получи подкрепата на всички членове на Съдийската колегия. Конкурент за поста му беше Петър Савчев, който не получи нито един глас в своя подкрепа. Изгубилият кандидат обаче заяви, че остава със самочувствието, че е допринесъл за избора на колегата си, като е осигурил състезателност на процедурата. \nВчерашният избор бе втори опит за намиране на шеф на СРС. Първата процедура бе прекратена, защото нямаше кандидати. Председателският пост се оваканти, след като в края на м.г. Методи Лалов и заместниците му подадоха оставка в знак на несъгласие с политиката на Висшия съдебен съвет по отношение на свръхнатовареността на съдиите и ниското заплащане на съдебните служители. За временен шеф ВСС определи доскорошния прокурор Стефан Милев. Очакваше се той да се кандидатира и за титуляр, но това не се случи. \nЗа титуляр на Районния съд във Враца ВСС избра досегашния временен председател Васил Ганов. \n    \n", "date": "2017.07.26", "title": " Столичният районен съд е с нов председател"}
{"url": "http://duma.bg/node/149828", "text": "С призив за вето върху проекта за промени в Закона за съдебната власт се обръща Съюзът на юристите в България към президента Румен Радев, съобщи \"Правен свят\". Организацията не е доволна, че измененията предвиждат ограничения за съсловните организации на магистрати и на юристи, както и за тяхното финансиране. Юристите твърдят, че промените \"ще имат ретроградното въздействие върху развитието на демократичните процеси и утвърждаването на правовата държава\", защото са \"дискриминационни и безусловно противоконституционни\". В писмото си до Радев те твърдят, че промените нарушават международни актове и договори, по които България е страна. Никой не дава обяснение защо е необходимо скорострелното им приемане, при това в категорично нарушаване на разпоредбите на Закона за нормативните актове, пише в писмото. \nСъюзът на юристите вече изпрати отворено писмо срещу промените и до Бойко Борисов. Съсловната организация е против предложената забрана магистратите да участват в управителните органи на сдружения на други юристи, което пряко засяга СЮБ. В тази връзка в писмото до президента се казва, че този текст е абсурден, защото Съюзът на юристите е организация, създадена именно от магистратите преди повече от 90 години. \nСъюзът не одобрява и ограничаването на чуждото финансиране на съсловните организации, тъй като то е помогнало за организационното им укрепване, осигурило е обучение на магистратите и издаването на специализирана литература. \"Ако приемем, че наистина се засяга независимостта на съдебната власт, то в по-голяма степен независимостта би била засегната при прякото финансиране на органите на съдебна власт - Висш съдебен съвет, съдилища, прокуратура. Означава ли това, че следва да се забрани и това финансиране\", питат юристите. \n    \n", "date": "2017.07.26", "title": "Юристи искат президентско вето над съдебния закон"}
