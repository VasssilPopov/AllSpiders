{"url": "https://duma.bg/spetsialisti-po-zdravni-grizhi-zapochvat-protesti-v-troyan-n194741", "text": "Пореден протест на работещите в здравеопазването се състоя вчера. Този път в Троян над 50 специалисти по здравни грижи излязоха на едночасов ефективен протест в двора на Многопрофилната болница за активно лечение. Исканията на медицинските сестри, акушерките, рехабилитаторите и лаборантите са за по-добри условия на труд и адекватно заплащане. Според председателя на стачния комитет Валя Димитрова в момента една редова медицинска сестра получава основна заплата от 610 лева, а санитарите са с 560 лева. \"Министър Ананиев беше обещал, че от 1 юни ще ни даде 950 лева. Това обаче не се случи\", коментира Димитрова. В декларацията си здравните специалисти искат две минимални заплати, а допълнителните възнаграждения да бъдат според натовареността. За спешните центрове и за реанимациите трябва да има допълнително възнаграждение, смятат протестиращите. Те настояха още клас прослужено време да стане 1,2%, почасовото заплащане на нощния труд да бъде увеличено на 3 лева на час, тъй като в момента е едва 50 стотинки. Специалистите по здравни грижи искат още болниците да не са търговски дружества, както и да бъдат върнати медицинските стандарти, да има регламентирана медицинска практика за медицинските сестри. Валя Димитрова посочи, че протестът не е насочен към ръководството на болницата, а към министъра на здравеопазването, и ще продължи до петък, всеки ден от 12 до 13 часа, като за това време медицинските специалисти няма да получат възнаграждение. Всички, които участват в протеста, са се подписали, че са готови да подадат колективна оставка. През септември те ще се включат и в националния протест. \"Не искаме да работим за 600 лева\", \"Граждани на Троян, не ни оставяйте сами, ще ви трябваме\", \"Без нас, медицинските специалисти, няма здравеопазване\" гласяха плакатите на протестиращите. Те бяха подкрепени от лекари, техни колеги от училищата, детските и социалните заведения, от Специализираната болница за активно лечение на белодробни болести. Вчера стана ясно, че осем лекари не достигат в Центъра за спешна медицинска помощ във Варна и това допълнително натоварва екипите, които в момента работят там. Липсата на медици се усеща най-вече през лятото, когато работата се увеличава. Оказва се, че заплащането не е сред основните причини за липсата на медици в спешната помощ. \"Работата тук е стресова, с голямо физическо натоварване и кариерното развитие не е достатъчно, така че хората търсят друга реализация\", коментираха от спешния център. ", "date": "2019.06.27", "title": "Специалисти по здравни грижи  започват протести в Троян "}
{"url": "https://duma.bg/pravyat-chervena-zona-v-sofiya-sinyata-poskapva-n194734", "text": "София ще има червена зона за паркиране, която ще е в същинския център и ще е по-скъпа от синята. От друга страна, цената на синята вероятно ще бъде завишена с 50%. Това е записано в Плана за устойчива градска мобилност до 2035 г. на Столичната община, който трябва да бъде приет днес от общинските съветници.  В краткосрочен план се предвижда поскъпване на синята зона с 50%, което означава, че час престой там ще струва 3 лева. Новата червена зона ще обхваща бул. \"Васил Левски\" през бул. \"Александър Дондуков\" до бул. \"Витоша\", оттам през ул. \"Алабин\" и по ул. \"Граф Игнатиев\" - обратно до бул. \"Васил Левски\". Паркирането в нея ще е до 1 час и ще е по-скъпо, отколкото в синята зона. Същевременно синята зона трябва да се увеличи и да обхване места, които в момента са част от по-евтината зелена зона. Разширяването на синята зона ще е основно в източна и северна посока - към Докторската градина и по улиците северно от бул. \"Дондуков\". Зелената зона ще се разширява основно в северна посока, като отделни зелени зони ще има и по кварталите - в района на \"Бизнес парк\" и в жк \"Люлин\".  За осъществяването на плана са нужни 3,8 млрд. лева, като 1,6 млрд. лева ще са нужни за доизграждането на третата линия на метрото и разширение на първите две линии. ", "date": "2019.06.27", "title": "Правят червена зона в   София, синята поскъпва"}
{"url": "https://duma.bg/gerb-i-dps-provaliha-konsultatsiite-za-subsidiite-n194739", "text": "ГЕРБ и ДПС провалиха консултациите за партийните субсидии. По време на председателския съвeт в парламента станало ясно, че разговор няма да има заради отсъствието на шефа на ПГ на управляващата партия Даниела Дариткова и на председателя на НС Цвета Караянчева. Припомняме, че във вторник след срещата на управляващата коалиция стана ясно, че тази седмица патриотите ще инициират консултации с политическите сили в НС. Управляващите си поставиха срок до лятната ваканция измененията да са приети.  Десислава Атанасова от ГЕРБ обясни пред журналисти, че предложението на партията й за 1 лв. субсидия остава. Ако то не събере достатъчна подкрепа, управляващите са склонни на разговори. От ДПС бяха категорични, че няма да участват в консултации за партийните пари. Това, което имахме да кажем по темата, го казахме и пред медиите, и с писмени предложения за промени в Закона за актуализация на бюджета, и на срещите ни с БСП и с ГЕРБ, отсече Мустафа Карадайъ. Той  припомни позицията на ДПС, че субсидиите трябва да са с размер, с който партиите да могат да финансират дейността и кампанията си, но отказа да спомене сума. Карадайъ призова да не се играе на бинго с демокрацията. Лидерът на БСП Корнелия Нинова напомни, че е инициирала срещи с другите парламентарни партии още преди седмица. ГЕРБ и ОП отказаха, но ние ще участваме в бъдещите разговори, поясни тя. \"Смятаме, че е разумно да седнем - с аргументи и без емоции, да обсъдим въпроса в две посоки. Да не допускаме частни интереси да си купуват партии и да диктуват политиката в България, но и да намалим субсидията, така че обществото да се успокои, че партиите не харчат излишни пари\", подчерта Нинова. Тя увери, че надвзетите пари ще бъдат удържани от следващата субсидия на БСП. \"Към края на миналата година имаме 6 млн. лв., но ние, за разлика от ГЕРБ, не си държим парите на влогове за лихви. За европейската кампания сме похарчили 2 млн. лв., за старта на БСТВ около 1,5 млн. лв., както и за издръжка на структурите\", обясни Нинова.  Бързането и непрекъснатото медийно говорене усложняват намирането на решение за субсидиите, когато става въпрос за позиции на различни партии, скочи лидерът на НФСБ Валери Симеонов. Той беше категоричен, че до края на юли ще бъде решено как и с колко ще се финансират партиите. Работа на ДПС е дали да участват в разговори за субсидиите, заяви секретарят на ВМРО Юлиан Ангелов. Той уточни, че войводите са за намаляване на субсидията на 5-6 лв. за действителен глас. \"Лошо е, че няма консултации. Надявам се те да са днес. Това, че отсъства един или друг, не означава, че трябва да спре държавата\", отбеляза атакистът Николай Александров.", "date": "2019.06.27", "title": "ГЕРБ и ДПС провалиха консултациите за субсидиите"}
{"url": "https://duma.bg/mo-v-pernik-s-initsiativa-za-opoznavane-na-grada-n194738", "text": "Младите пернишики социалисти посрещат 90-та годишнина от обявяването на Перник за град с инициатива, която едновременно показва уважение към миналото и познаване и отговорност към най-модерните технологии. Паметникът на Кракра Пернишки, Мемориалът на миньорския труд и Музеят на минното дело се сдобиха със собствени QR кодове, чрез които гостите на града могат да се информират за тях чрез бързо сканиране на кода от мобилните си телефони. Чрез специално приложение се зарежда интернет страница с информация за обекта. QR код е съкращение от \"Quick Response\"- бърза реакция. Той е специфичен матричен баркод, разпознаваем от специални QR четци за баркодове или камери на мобилни телефони. Баркодът се състои от черни модули, подредени в квадратен шаблон върху бял фон. Информацията в него може да бъде текстова, URL или друга. \"Перник е град с интересни забележителности, но за някои липсва каквато и да е информация освен лаконична табелка с името на обекта. С акцията ни по генериране и поставяне на QR кодове компенсираме пропуските на местната управа и правим жест към туристите и гостите на Перник, които лесно, бързо и модерно могат да се информират за ключовите обекти в града ни\", обясняват от МО в БСП в Перник. Младежите уточняват, че това е само началото на кампанията им и в близко бъдеще информационни QR кодове ще бъдат поставени и на по-малки забележителности в областта.", "date": "2019.06.27", "title": "МО в Перник с инициатива за опознаване на града "}
{"url": "https://duma.bg/tsik-prizna-za-40-sgresheni-protokoli-v-sektsii-s-mashinno-glasuvane-n194737", "text": "Близо 40% от протоколите на СИК с машинно гласуване съдържат грешки при отчитане на действителните гласове или на преференциите. Това призна вчера шефът на ЦИК Стефка Стоева, която представи доклад за евровота пред правната комисия в НС. Според нея обаче несъответствията не водят до промяна на резултатите. Стоева разкри, че в 77 секции на евровота са установени несъответствия между данните от машинното гласуване и попълнените в протокола числа по разпределение на гласовете по кандидатски листи. В 1139 секции пък са установени несъответствия между данните от машинно гласуване и попълнените в протокола числа относно разпределение на предпочитанията за кандидатите в кандидатските листи на партии и коалиции.  На ЦИК явно не й харесва машинното гласуване, защото Стоева предупреди, че увеличаването на СИК, в която вотът се отчита с устройствата, на местния вот вероятно ще доведе до повишаване на грешките в протоколите и може да повлияе на резултата. Машинното гласуване е неоправдано скъпо, оправда се тя. Припомняме, че законодателят предвижда на изборите наесен да се гласува машинно вече в 6000 секции или в 67% от СИК. Зам.-председателят на ПГ\"БСП за България\" Крум Зарков предложи правната комисия и експертите в нея да съберат конкретни предложения за преодоляване на трудностите за машинното гласуване.", "date": "2019.06.27", "title": "ЦИК призна за 40% сгрешени протоколи в секции с машинно гласуване"}
{"url": "https://duma.bg/tsatsarov-za-apartamentgeyt--proverkata-na-polititsite-ne-e-priklyuchila-n194736", "text": "\"Становището на антикорупционната комисия, че няма конфликт на интереси по скандала \"Апартаментгейт\", не означава, че проверката на политиците е приключила. Произнасянето на КПКОНПИ не може да повлияе на проверките на прокуратурата\", заяви главният прокурор Сотир Цацаров пред журналисти в НС. Припомняме, че на 19 юни комисията приключи проверките по \"Апартаментгейт\". Не бяха открити нарушения на закона и конфликт на интереси при Цветан Цветанов, Цецка Цачева, Николина Ангелкова и Вежди Рашидов. Цацаров уточни, че когато НАП приключи проверките и ги върне на прокуратурата, ще стане ясно има или няма престъпление при закупуване на имотите. \"Когато е започнала съответната проверка на Цветанов, държавното обвинение отправи сигнал до комисията за евентуален конфликт на интереси. Ние нямаме право да преценяваме дали такъв има или не\", уточни главният прокурор.  Цацаров определи като положително предложението на правосъдния министър Данаил Кирилов за разследване на \"тримата големи\" в съдебната система. \"Една от основните спекулации по темата е, че едва ли не това се иска само за  главния прокурор. В ноемврийския доклад на ЕК е записано, че става дума за правила, касаещи \"главния прокурор, както и другите висши ръководни длъжности в прокуратурата\". Техническият доклад, който е приложение към доклада на ЕК, е повече от конкретен. Той казва ясно \"председатели на върховни съдилища и главен прокурор\". Не можем обаче да кажем, че предложеното от Кирилов е на 100% образцово и съвършено и не се нуждае от никакви корекции\", коментира Цацаров. Той обаче смята, че е по-добре предложението да бъде подложено на дебати и изпратено на Венецианската комисия.", "date": "2019.06.27", "title": "Цацаров за \"Апартаментгейт\":     Проверката на политиците не е приключила "}
{"url": "https://duma.bg/shefat-na-stroitelniya-kontrol-v-sofiya-podade-ostavka-n194735", "text": "Дългогодишният шеф на строителния контрол в Столичната община арх. Влади Калинов подаде оставка след поредното скандално решение за терасата на председателя на КПКОНПИ Пламен Георгиев. Преди два дни той обяви, че тя няма да бъде премахната, тъй като е законна. Това скандализира Камарата на архитектите, откъдето вчера поискаха кметът Йорданка Фандъкова да провери дейността на цялата дирекция и в случай на нарушение да поиска оставката на архитекта. Точно това се случи няколко часа по-късно, когато във фейсбук Фандъкова написа, че е поискала от Калинов обяснение за проверката за законността на двата навеса. \"Получих обясненията за решението да прекрати проверката, както и оставката му, която приех\", пише кметицата. Освен това тя връща за ново разглеждане акта на район \"Слатина\", откъдето констатираха незаконно построени покриви върху постройките на покривната тераса. \"С кмета на района още по време на тяхната проверка разгледахме строителната документация. В проекта на сградата няма покриви върху издигнатите колонади. Проверката засяга действия на строителя на сградата през 2007 г. Фактите са такива, каквито са, и никой няма интерес от това да бъдат прикривани и премълчавани\", коментира Фандъкова. ", "date": "2019.06.27", "title": "Шефът на строителния контрол   в София подаде оставка "}
{"url": "https://duma.bg/nad-5000-sa-vazrazheniyata-sreshtu-plana-na-borisovata-gradina-n194733", "text": "Над 5000 са възраженията срещу проекта за Подробен устройствен план на Борисовата градина в София, който предизвика бурни обществени реакции през последния месец. Стотици столичани са изпратили становища до районните администрации, в които попадат части от парка, и до Направление \"Архитектура и градоустройство\" (НАГ) към Столичната община до крайния срок - 19 юни. ДУМА припомня, че проектът за ПУП бе представен в началото на месеца с много критики от граждани и експерти.  Оказа се, че в район \"Изгрев\" са получили 403 становища по плана, в \"Средец\" те са 327. Още толкова са постъпили в район \"Лозенец\" и директно в НАГ, така че общата бройка е към 1500. Във всяко от становищата има поне по 4-5 конкретни възражения срещу плана, така че те общо надхвърлят 5000, изчисляват от инициативата \"Да спасим Борисовата градина\".  По закон всички предложения и критики трябва да бъдат разгледани и да получат мотивиран отговор преди второто обществено обсъждане на проекта, което бе предвидено за снощи. Тъй като много от становищата на гражданите са пратени в НАГ в последния момент, от гражданската инициатива не очакват главният архитект Здравко Здравков и екипът, изготвил ПУП, да могат да отговорят аргументирано. \"Целият регламентиран граждански контрол е фиктивен, нищо от позициите ни няма да се вземе предвид\", смятат активистите.  ДУМА припомня, че през последните дни по плана излязоха със становища от Камарата на архитектите, изказа се и самият кмет Йорданка Фандъкова. Според експертите е необходимо да се ревизират всички приватизационни сделки в парка и да се възстанови публичната общинска собственост на всички обекти. От камарата освен това искат гара \"Пионер\" да се прехвърли в отделен Урегулиран поземлен имот (УПИ), зоопаркът да се включи в обхвата на разработката заедно с терена на \"Софияленд\". Кметицата пък ще поиска днес от Столичния общински съвет да започне процедура за отнемане на четири общински имота в Борисовата градина от \"Софийски имоти\".", "date": "2019.06.27", "title": "Над 5000 са възраженията срещу   плана на Борисовата градина"}
{"url": "https://duma.bg/poredna-struktura-kam-ms-shte-namalyava-katastrofite-n194740", "text": "Поредната нова структура към Министерския съвет ще се бори с катастрофите. С постановление на МС вчера бе създаден Национален координационен център за безопасно движение по пътищата, който ще координира държавните мерки за защита на здравето и живота на пътуващите. Новата структура ще работи 24 часа в денонощието 7 дни в седмицата, съобщиха от правителствената пресслужба. Няма да се откриват нови щатни бройки и да се харчат допълнителни средства за новото ведомство, уверяват от МС.  Центърът ще включва служители на дирекциите \"Национална полиция\" и \"Пожарна безопасност и защита на населението\" в МВР, Агенция \"Пътна инфраструктура\", Изпълнителна агенция \"Автомобилна администрация\" и Държавна агенция \"Безопасност на движението по пътищата\". \"Това са първите хора, които трябва да дойдат, когато има инцидент на пътя. Те трябва да вземат бързи решения, да пренасочват движението, за да не влязат и други хора в тапи\", каза в тв интервю шефът на отдел \"Пътна полиция\" комисар Росен Рапчев. Центърът ще осигурява оперативна координация и взаимодействие между компетентните държавни структури при прилагането на мерки за превенция, временна организация на движение, координация при усложнени пътни и метеорологични условия, затруднения или блокиране на движението, пътнотранспортни произшествия и аварии. Целта е в реално време служителите да получават сигнали и информация от всички компетентни институции и след оперативна обработка на данните да се предприемат общи действия, са мотивите за решението. Според съобщението центърът щял да допринесе за постигане на целта по пътищата да не загиват хора, нито да получават тежки наранявания. Припомняме, че само преди 4 месеца под шапката на МС бе създадена Държавна агенция \"Безопасност на движението по пътищата\". Тя бе оглавена от нямащата нищо общо с ресора бивша зам.-министърка на регионалното развитие Малина Крумова, която и в МРРБ, и в МОСВ преди това отговаряше за европрограмите.  В последния месец броят на пътните произшествия, жертвите и пострадалите скочи главоломно. От началото на юни 59 души са загубили живота си в катастрофи, съобщи Рапчев. Над 90 души са пострадали за няма и месец. Шефът на \"Пътна полиция\" призна, че през последните седмици в цялата страна има изключително много пътни инциденти, и като причини посочи неправилно изпреварване, загуба на контрол над автомобила, отнемане на предимство, превишената и несъобразената скорост. Основни причинители на инциденти по пътищата са състоянието на самия път, както и липсата на разписани ясни правила за действие от страна на собственика на пътя и на пътна полиция при настъпване на инцидент. Това пък заявиха от Българското обединение на шофьорите в становище до медиите.", "date": "2019.06.27", "title": "Поредна структура към МС ще намалява катастрофите"}
{"url": "https://duma.bg/svlachishte-zastrashava-kashti-v-kv-sarafovo-v-burgas-n194731", "text": "Свлачище предизвика напрежение сред жителите на квартал \"Сарафово\" в Бургас. Хората се опасяват, че къщите им може да бъдат повлечени от срутището, което се е активизирало през есента на 2018 г. Те негодуват, че мястото ще се укрепва не с бетон, а със земна маса. Според тях така водата няма да може да се оттича. Жителите на \"Сарафово\" обясниха, че се страхуват от силни дъждове, защото това причинява ново свличане на земна маса. Въпреки че проблемът е от миналата година, общината е взела мерки едва преди няколко дни. Още миналата година хората са извикали \"Геозащита\", която е компетентният орган, който да определи дали има свлачищен процес. Те уточниха, че няма проект за укрепване на свлачище, защото според становището липсвал процес на свличане.", "date": "2019.06.27", "title": "Свлачище застрашава къщи  в кв. \"Сарафово\" в Бургас"}
{"url": "https://duma.bg/kashtata-na-yavorov-otnovo-se-prodava-na-targ-n194732", "text": "Къщата на поета Пейо Яворов на софийската ул. \"Г. С. Раковски\" отново е обявена за публична продан от частен съдебен изпълнител. Този път цената за сградата с площ близо 400 кв. метра е 1,285 млн. лева. Първият търг за къщата, която е частна собственост и в момента работи като музей, беше през миналата година, но купувачи не се явиха. Тогава цената беше 1,63 млн. лева. По закон при повторното обявяване тя се намалява. Имотът се продава по искане на бившия управител на фирмата \"Дом Яворов\" Володя Лозанов. Дружеството е собственик на къщата, а до продажбата й от съдебен изпълнител се стигна заради съдебни спорове между Стоянов и собственика на \"Дом Яворов\" Васил Панчев. Оферти за участие в новия търг за къщата, която е паметник на културата, се подават от 26 август до 26 септември, а обявяването на резултатите е насрочено за 27 септември. Миналата година от Столичната община обявиха, че имат намерение да придобият къщата, но впоследствие се отметнаха, че правен анализ определя сделката като прекалено рискова. Причината е, че съдебният спор, довел до обявяването на имота на публична продан, не е приключил. Решението в полза на Володя Лозанов е обжалвано от собственика Васил Панчев пред Върховния касационен съд.", "date": "2019.06.27", "title": "Къщата на Яворов отново се продава на търг"}
{"url": "https://duma.bg/karayancheva-kani-ruski-spetsialisti-da-remontirat-su-25-n194730", "text": "Самолетите Су-25 ще бъдат ремонтирани в България и страната ни отправя покана към Русия да изпрати специалисти. Това е заявила парламентарната шефка Цвета Караянчева на срещата си в Москва с руския външен министър Сергей Лавров, съобщи пресцентърът на НС. Ремонтът на българските щурмови самолети Су-25, който ще е за поне 100 млн. лв., трябваше да се извърши в Беларус. На 16 ноември 2018 г. военният министър Красимир Каракачанов одобри сделката с беларуския \"558 Авиационен ремонтен завод\" в Барановичи за ремонт на 14 щурмови самолета Су-25. Това беше единствената фирма, с която МО преговаряше. Ремонтът на самолетите обаче не се осъществи заради оръжейните санкции срещу Минск. Съветът на ЕС удължи ембаргото срещу Беларус с още година през февруари. Санкциите са наложени още през 2004 г. и важат за оръжия и военно оборудване.", "date": "2019.06.27", "title": "Караянчева кани руски специалисти да ремонтират Су-25"}
{"url": "https://duma.bg/kabinetat-harchi-oshte-33-mln-lv-za-zarnen-rezerv-i-obshtini-n194729", "text": "Кабинетът одобри допълнителни разходи от 33,578 млн. лв. за проекти на държавата и някои общини, съобщи правителствената пресслужба. Парите ще дойдат от преструктуриране на разходи в централния бюджет. 24 млн. лв. от средствата ще отидат за попълване на държавния резерв от зърно. Министерският съвет си отпусна близо 8 млн. лв. за почистване на опасни отпадъци край Девня, за извънгаранционно поддържане на оградата на границата с Турция и за успореден на оградата полеви път в Ямболско. Община Перник получава близо 1,9 млн. лв. за изграждането на кръгово кръстовище на ул. \"Юрий Гагарин\" и ул. \"Благой Гебрев\", с което ще се подобри трафикът на входно-изходните артерии на града при магистралите \"Люлин\", \"Струма\" и пътя към София. Община Сливен пък ще санира детска градина с 289 000 лв.", "date": "2019.06.27", "title": "Кабинетът харчи още 33 млн. лв. за зърнен резерв и общини"}
{"url": "https://duma.bg/kzk-ulichi-v-kartel-33-firmi-za-sanirane-n194724", "text": "Комисията за защита на конкуренцията (КЗК) предяви на 33 компании и сдружения твърдения за участие в картел при санирането. Това става ясно от съобщение на интернет страницата на институцията. Действията на КЗК са предприети след сигнал на кмета на община Търговище д-р Дарин Димитров. Той е изпратил доказателства за договори между участници в обществена поръчка на общината за разпределяне на обектите, възлагани в рамките на Националната програма за енергийна ефективност. Комисията е направила внезапни проверки в офисите на три компании: \"ВМЛ - консулт\" ЕООД, \"Архкон Проект\" ООД и \"Евиданс инженеринг\" ЕООД. В съобщението си от КЗК посочват, че са били иззети копия на електронна кореспонденция, съдържащи данни за подобни договорки между участници и в други процедури за възлагане на обществени поръчки.", "date": "2019.06.27", "title": "КЗК уличи в картел 33 фирми за саниране"}
{"url": "https://duma.bg/temenuzhka-petkova-zashtiti-tets-a-na-dogan-n194726", "text": "Енергийният министър Теменужка Петкова защити ТЕЦ-а на почетния председател на ДПС Ахмед Доган. Държавната ТЕЦ \"Марица-изток 2\" не се била отказала доброволно в полза на ТЕЦ \"Варна\" да поддържа т. нар. студен резерв. Това станало, след като, без да става достояние на обществото, преди година е била \"силно застрашена\" енергийната система - централата не е могла едновременно да осигури ток за потреблението и да поддържа студен резерв. Това обясни вчера пред БТВ Петкова. Тецът, 70% собственост на Ахмед Доган, през 2018-а спечели договори над 27 млн. лв. от търговете за студен резерв. Дейността й бе прекратена от началото на 2015 г. Петкова обясни, че квотите на студения резерв се определят от министъра съгласно закона, като тази година те са средно 650 мегавата, а разходите на Енергийния системен оператор за тях за 2018 г. са били 57 млн. лв. Каква ще е цената на студения резерв тази година, предстои енергийният регулатор да определи. Цената е регулирана, правят се търгове, за да има прозрачност, обяви министърът. Петкова каза, че ТЕЦ \"Варна\" е втората по големина централа в страната и заема много сериозно място в електроенергийната ни система. Заради това неслучайно, след като била изведена от енергийната система, е имало \"сериозен проблем\". Тя обясни, че това се случило, след като предишният собственик ЧЕЗ не направил никакви инвестиции в сероочистващи инсталации и се наложило да затвори централата. В момента ТЕЦ \"Варна\" работи и за ток, и за студен резерв, обяви министърът. Наскоро бившият транспортен министър Данаил Папазов, който е и директор на компанията, собственик на централата, обяви, че до момента в ремонти в ТЕЦ-а са вложени 30 млн. лв., които са били осигурени от заеми от две банки. \"Капитал\" съобщава, че от публикуваните договори за възложени обществени поръчки е видно, че инвестираните в ремонти средства са не повече от 16 млн. лв. Направени са всички изпитвания в централата, има текущ контрол, обяви още Теменужка Петкова.", "date": "2019.06.27", "title": "Теменужка Петкова защити ТЕЦ-а на Доган"}
{"url": "https://duma.bg/vladislav-goranov-do-kraya-na-godinata-sme-v-chakalnyata-za-evrozonata-n194723", "text": "Надявам се влизането на България в ЕРМ-2 (чакалнята за еврозоната) да стане до края на годината. Не виждам пречка да се случи. Тази прогноза беше направена от финансовия министър Владислав Горанов на икономически форум в Пловдив. \"Използвахме силното българско председателство на Съвета на ЕС, за да поставим един важен приоритет - вкарването ни в ЕРМ-2. Никога не е имало към този момент по-голямо икономическо и политическо доверие към България\", коментира финансовият министър. Горанов заяви, че данъци няма да се променят в рамките на този мандат. \"Борбата със сивата икономика остава основен приоритет. Имаме ръст от 3% в индустрията, а също и в услугите. Бурните ветрове, които рано или късно идват, все още не са на наша територия. Ниските лихви в Западна Европа са слънчевото време, което всеки трябва да използва, за да си ремонтира покрива\", добави още Горанов. Според него в момента сме свидетели на много големи очаквания от страна на големи западни компании, които търсят мястото си в България, тъй като цената на труда се измества от Централна към Източна Европа. И ако ние през този кратък прозорец от възможности не си решим уравнението, ще пропуснем своя шанс, каза той.", "date": "2019.06.27", "title": "Владислав Горанов:   До края на годината сме в чакалнята за еврозоната"}
{"url": "https://duma.bg/zabranyavat-vnosa-na-stari-dizeli-i-u-nas-n194725", "text": "От началото на 2021 г. да бъде забранен вносът на стари дизелови автомобили у нас. Това предвижда Национална програма за контрол над замърсяванията на въздуха, публикувана от Министерството на екологията за обществено обсъждане. Първоначално ще бъде забранен вносът на коли с дизелови двигатели стандарт Евро 3 или по-стари от тях. Възможен е и друг вариант - да се допуска вносът само на коли от Евро 4 нагоре. Забраната ще влезе след евентуално решение в тази посока на Европейската комисия, защото тя може да се тълкува и като ограничаване на свободното движение на хора и стоки.  Ако тази възможност отпадне, вероятно ще се стигне до промяната на Закона за чистотата на атмосферния въздух, която ще регламентира създаването на зони в центровете на градовете, където няма да се допускат силно замърсяващи автомобили. Според програмата подобни зони  ще бъдат обособени още до края на годината в София и Пловдив.  Големите градове в Европа, които възнамеряват да забранят навлизането в центъра на дизелови автомобили или вече са го направили, стават все повече. В Германия например ще се въведе син стикер за автомобилите със слабо замърсяване - най-често от стандарта ЕВРО 6 и по-новите от него, и само те ще бъдат допускани в определени дни и определени зони в градовете.Това става възможно, след като миналата година Федералният съд разпореди, че в градовете с наднормено замърсяване на въздуха градските управи имат право да въвеждат такива ограничения. Най-вероятно първите ще са Дюселдорф и Щутгарт, но другите градове с наднормени нива на азотни окиси във въздуха са Мюнхен, Кьолн, Берлин, Дортмунд, Есен, Франкфурт, Хамбург, Майнц, Майнхайм и Нюрнберг. Рим вече взе решение и от началото на 2024 г. центърът му ще е зона, забранена за движение на всякакви дизелови коли. Париж определи същата година за тотална забрана за движение на всякакви дизелови леки автомобили в града. От догодина дизеловите коли няма да могат да се движат също в определени части на Лондон и Мадрид. През октомври 2017 г. в Лондон бе въведена дневна такса за шофиране на автомобил в определена зона от центъра и от догодина пълната забрана за движение на дизелови коли важи за същата зона.  Друга мярка, която да намали замърсяването на въздуха от транспортните средства, предвижда постепенно намаляване на дизеловите автобуси от автопарка на предприятията за градски транспорт в цялата страна. Това ще става постепенно, като са посочени две дати: през 2030 г. дизеловите автобуси да са под 50% от всички превозни средства в градския транспорт, а през 2050 г. да няма нито един.", "date": "2019.06.27", "title": "Забраняват вноса на стари дизели и у нас"}
{"url": "https://duma.bg/proveryavat-masovo-uvolnenie-na-shivachki-vav-velikotarnovska-firma-n194727", "text": "Инспекцията по труда във Велико Търново проверява сигнал за масово уволнение на 60 шивачки във великотърновската фирма \"Нова-Текс\", обяви вчера директорката й Невена Стефанова. Досега не е имало сигнали за забавени заплати и трудови нарушения в дружеството, в което работят общо 75 шивачки. Инспекторите ще проверят дали собственикът е спазил процедурата по масовите уволнения и дали работниците са събрани и уведомени, обясни Стефанова. Фирмата шие дамска конфекция на ишлеме. Производствените помещения вече са купени от дървопреработвателен завод. Това е първото масово уволнение за тази година в областта. След намесата на Инспекцията по труда протестиращи работници от горнооряховска фирма за подемно-транспортна техника и готварски печки този месец са получили близо 50 000 лв. забавени заплати.", "date": "2019.06.27", "title": "Проверяват масово уволнение на шивачки   във великотърновска фирма"}
{"url": "https://duma.bg/vseki-chetvarti-student-u-nas-e-pushil-marihuana-n194728", "text": "Всеки четвърти студент у нас е употребявал някога в живота си някакво наркотично вещество, като най-голям дял са пушили марихуана. Следва използването също на хашиш, амфетамини, кокаин, екстази, метамфетамини. Това показват данни на Националния фокусен център за наркотици и наркомании, изнесени по повод вчерашния Световен ден за борба с наркоманията.  През последните 30 дни преди провеждане на проучването делът на употребявалите някакво наркотично вещество е 6,3%. Най-често студентите се насочват към наркотици на 16-18 години, като всеки десети е започнал с канабис. В по-ранна възраст (13-15 години), когато става дума за първа употреба на някакво наркотично вещество, отново изпъква употребата на канабис. Това най-често се случва на купон или в домашна обстановка у приятели, на улицата, в градинка, парк и в дискотека. Само 0,9% от студентите посочват, че са инжектирали наркотично вещество, а три пъти повече са управлявали моторно превозно средство след употреба на наркотици. ", "date": "2019.06.27", "title": "Всеки четвърти студент  у нас е пушил марихуана"}
{"url": "https://duma.bg/prekrastvat-turski-na-balkanski-potok-n194719", "text": "Председателят на българския парламент Цвета Караянчева, която бе на посещение в Москва, гарантира пред руския премиер Дмитрий Медведев, че страната полага необходимите усилия за реализацията на проекта на разклонението от \"Турски поток\" към България и Сърбия, което страната ни предлага да се нарича \"Балкански поток\", съобщиха от Народното събрание. \"Проектът се изгражда по всички европейски изисквания и чрез свързването му с газов хъб \"Балкан\" ще гарантира стратегическата роля на България на европейската газова карта\", заяви Цвета Караянчева.  Дмитрий Медведев е потвърдил, че \"Росатом\" ще се включи в процедурата за избор на стратегически инвеститор за АЕЦ \"Белене\". Досега представители на \"Росатом\" са заявявали интереса си към процедурата за избор на стратегически инвеститор в замразения ядрен проект, но последно в началото на юни бе обявено, че все още няма окончателно решение за това. Сега идва уверението, че \"Росатом\" ще играе в процедурата, стартирала на 22 май и с краен срок за подаване на заявления за интерес 19 август.", "date": "2019.06.27", "title": " Прекръстват \"Турски\" на \"Балкански поток\""}
{"url": "https://duma.bg/sasht-startirat-sdelkata-na-veka-n194718", "text": "След изчакване от две години и половина американската администрация стартира своя мирен план в Близкия изток във вторник - с икономическа инициатива, която палестинците бойкотират. За този най-нетрадиционен американски президент опитът за постигане на мир в Близкия изток е различен от предишните, пише АФП. Не се споменава замяна на земя, палестинска държава или други политически въпроси, които от десетилетия объркват дипломатите. Администрацията на Тръмп твърди, че ще разгледа по-късно политическите въпроси. Засега планът се отвори в Бахрейн на интимен двудневен \"икономически семинар\" в луксозен хотел с изглед към залива. Водена от зетя и съветник на Тръмп Джаред Къшнър, рамката \"Мир към просперитет\" разкрива перспективата за инвестиция от 50 млрд. долара в палестинските територии и съседните арабски страни в продължение на 10 години. Според документа в продължение на 10 години на Палестина, Египет, Йордания и Ливан се предлага да отпуснат 50 млрд. долара. Малко над половината от тези средства трябва да получи палестинската държава, а останалите пари ще бъдат разпределени между съседните страни. Също така се предвижда изпълнението на повече от 100 проекта в инфраструктурата, промишлеността, медицината и образованието в Палестина. Освен това документът се отнася до изграждането на модерна туристическа инфраструктура и транспортна мрежа през Западния бряг, Ивицата Газа и територията на Израел. Документът също така разглежда разширяването на египетското пристанище близо до Суецкия канал, което ще спомогне за стимулиране на търговията в региона. Според авторите изпълнението на плана ще създаде 1 милион работни места, ще повиши палестинския БВП, ще намали безработицата, ще намали наполовина нивата на бедност и ще предостави възможност на палестинския народ да изгради проспериращо общество. Финансирането на проекта за няколко милиарда долара е за страните от Персийския залив, Запада и частния сектор. Нещо повече, за финансовото управление Вашингтон предлага да се създаде многонационална банка за развитие - \"главен фонд\", която ще бъде наблюдавана от назначен управителен съвет. И Палестинската автономна власт, и нейният съперник \"Хамас\" осъдиха инициативата, заявявайки, че това е оферта на безсрамно произраелския Тръмп да ги купи в замяна на това, че те няма да получат своя собствена държава. \"Тъй като Америка иска да превърне целия случай от политически въпрос в икономически, не можем да приемем това\", цитира Франс прес изявлението на палестинския президент Махмуд Абас миналата неделя. Стотици палестинци излязоха на улиците в окупирания Западен бряг в понеделник, за да денонсират конференцията. Близо до Хеброн демонстрантите изгориха снимки на Тръмп и краля на Бахрейн. Те седяха около ковчег, на който пишеше \"Не на сделката на века\", заклеймявайки амбициите на американския президент в Близкия изток. Израелският премиер Бенямин Нетаняху определи позицията на палестинците като знак за това, че те не са сериозни по отношение на мира. \"Не разбирам как палестинците отхвърлиха плана дори преди да разберат какво съдържат\", каза Нетаняху. Десният израелски лидер говори през последните месеци за анексирането на части от Западния бряг, което може ефективно да сложи край на палестинските надежди за собствена държава. Посланикът на САЩ в Израел Дейвид Фридман заяви, че Вашингтон може да приеме анексирането, а администрацията на Тръмп намекна, че политическият й план няма да споменава палестинската държава - рязко отклонение от целта на американската дипломация. Тръмп вече предприе важни стъпки в подкрепа на Израел, включително признавайки оспорвания Йерусалим като столица на Израел, а Къшнърр е приятел на семейството на Нетаняху. Повечето европейски съюзници на Съединените щати, притеснени от войнствените инстинкти на администрацията на Тръмп, стоят далеч от Бахрейн. Присъстват богатите на петрол арабски държави от Персийския залив, за които се очаква да вземат решение за мащабните палестински инвестиции, ако планът успее. Йордания и Египет, единствените две арабски държави, които са подписали мирни споразумения с Израел, също изпращат служители от средното ниво. Говорителят на йорданското външно министерство Суфиан ал-Куда обаче заяви, че \"нито едно икономическо предложение не може да замени политическо решение, което да сложи край на окупацията\" на палестинските територии от Израел. Арабските владетели в Персийския залив все по-често намират обща кауза с Израел поради общата им враждебност към Иран, подсилена от нарастващите напрежения между Техеран и Вашингтон. На пръв поглед безпрецедентна стъпка - шепа израелски журналисти, поканени от Белия дом, летят открито към Бахрейн, пише АФП. Повечето арабски страни забраняват достъпа на израелски граждани, освен ако не влязат с други паспорти, въпреки че Бахрейн, чиито сунитски владетели имат особено напрегнати отношения с Иран, е сравнително отворен за Израел Други известни фигури, които участват в конференцията в Бахрейн, са ръководителят на Международния валутен фонд Кристин Лагард, президентът на Световната банка Дейвид Малпас и бившият британски премиер Тони Блеър. Ричард ЛеБарон, бивш американски дипломат в Близкия изток, каза, че администрацията на Тръмп напълно е очаквала, че палестинците ще останат настрана. Бахрейн обаче позволява на Къшнър да представи палестинските лидери като хора, които не се грижат за собствения си народ, докато продължава да развива интересите на Израел, каза ЛеБарон, който сега е старши сътрудник в мозъчния тръст Атлантически съвет. \"Неуспехът\" на семинара в Манама ще бъде успех за стратегията на Тръмп\", пише той в един анализ. \"Това ще позволи на Къшнър и колегите му да твърдят, че са се постарали да се справят със ситуацията и да им позволят да обвиняват другите, че не сътрудничат\", цитира го Франс прес. Палестинците обаче са категорични - близкоизточният мирен план на Вашингтон \"се подиграва\" с палестинската позиция. Това заяви в неделя (23 юни) палестинският финансов министър Шукри Бишара. Той също отхвърли срещата в Бахрейн и вместо това призова за мир по време на спешна сесия на Арабската лига за бюджетния дефицит на Палестина. Говорителят на \"Хамас\" Фавзи Бахрум пък заяви: \"Семинарът в Бахрейн е долнопробна замяна на пари и икономически проекти срещу легитимни палестински права\". Бахрум добави също, че палестинците ще се възпротивят и противопоставят на всички тези схеми и проекти и няма да позволят тази подозрителни транзакции да бъдат извършени.", "date": "2019.06.27", "title": "САЩ стартират \"сделката на века\""}
{"url": "https://duma.bg/kfn-prehvarli-proverkata-na-evrohold-v-prokuraturata-n194720", "text": "Междинен доклад с резултатите от извършената към момента финансова проверка на купувача на българските активи на чешката енергийна компания ЧЕЗ - \"Еврохолд\", е бил изпратен от Комисията за финансов надзор (КФН) до Главната прокуратура, Държавната агенция \"Национална сигурност\" (ДАНС) и приходната агенция, съобщиха от регулаторния орган вчера. Трите държавни институции трябва да преценят има ли необходимост от действия по техните компетентности. В съобщението на КФН не се посочва какви са досегашните резултати от проверката срещу застрахователния холдинг, инициирана след призиви на депутати да се провери произходът на средствата на дружеството за закупуване на бизнеса на ЧЕЗ у нас. Още преди да бъде подписан предварителният договор по сделката между ЧЕЗ и \"Еврохолд\", която подлежи на регулаторни одобрения, депутатът от ГЕРБ и шеф на парламентарната енергийна комисия Валентин Николов призова службите за сигурност да установят капиталите на \"Еврохолд\", защото може да има евентуално участие на офшорни компании в сделката на застрахователя с чешката ЧЕЗ. Така след като контрактът стана факт миналата седмица, КФН обяви преди два дни, че започва финансовата проверка на \"Еврохолд\". КФН е изпратила информация и до Националната агенция за приходите с цел информираност за фактите и обстоятелствата, касаещи спазване на данъчното законодателство у нас и преценка на необходимостта от предприемане на действия по компетентност, допълва се още в съобщението.", "date": "2019.06.27", "title": "КФН прехвърли проверката на \"Еврохолд\" в прокуратурата"}
{"url": "https://duma.bg/beh-ne-pozvoli-na-petar-iliev-da-napusne-nek-n194722", "text": "Практиката в настоящото правителство някой да иска да напусне управленски поста, но да не му дадат, продължава. Такава е ситуацията с изпълнителния директор на НЕК Петър Илиев, който на 19 юни подаде оставка. Вчера обаче Съветът на директорите на \"Български енергиен Холдинг\" ЕАД не прие тази оставка и Илиев ще трябва да продължи да управлява обществения доставчик въпреки нежеланието си. До подаването на оставка се стигна, след като за пореден път бизнес организациите изнесоха данни за нагласени търгове за електроенергия на свободния пазар, организирани от НЕК. Работодателите се оплакаха, че се превръщат в \"пъдари\" на НЕК, а лошото управление на системата води до скок в цената на електроенергията за бизнеса. В няколко свои официални позиции през тази година четирите национално представени работодателски организации – КРИБ, АИКБ, БСК и БТПП, обвиниха НЕК и дори поискаха оставката на Петър Илиев, тъй като според тях има търгове, които се правят за конкретни купувачи, цитирайки името на бизнесмена Христо Ковачки. Преди Петър Илиев постовете си не можаха да напуснат енергийният министър Теменужка Петкова, социалният министър Бисер Петков, а депутатът от ГЕРБ Делян Добрев успя да напусне парламента от втория път.", "date": "2019.06.27", "title": "БЕХ не позволи на Петър Илиев да напусне НЕК"}
{"url": "https://duma.bg/rusiya-legitimira-spiraneto-na-drsmo-n194717", "text": "Съветът на федерацията на Русия одобри закон за прекратяване на Договора за премахване на ракети със среден и по-малък обсег (ДРСМО), предаде РИА Новости.  Председателката на съвета Валентина Матвиенко подчерта, че Русия е принудена да направи това в отговор на аналогичния ход от страна на САЩ. Сега документът е представен за подпис от Владимир Путин, който е негов инициатор. На президента се предоставя право и за подновяване на договора. Това е възможно само ако по същия начин постъпи Вашингтон. Засега обаче няма такива предпоставки и признаци.  Миналата седмица прекратяването на ДРСМО бе одобрено и в Държавната дума, долната камара на федералния департамент.   Договорът за унищожаването на ракети със среден (1000 до 5500 км) и по-малък (от 500 до 1000 км) обсег бе подписан през 1987 г. между СССР и САЩ. Страните се ангажираха да унищожат всички балистични и наземни ракети с указания диапазон, а също и да не произвеждат, да не тестват и да не ги използват в бъдеще. През октомври 2018 г. Доналд Тръмп обяви, че Вашингтон ще напусне договора, обяснявайки, че Москва не изпълнява задълженията си. В същото време Вашингтон не представи доказателства, че Русия е нарушила договора. По-късно държавният секретар Майк Помпео даде на Москва два месеца, за да се върне към споразумението. По-специално САЩ настояват Русия да се откаже от ракетата 9M729 (SSC-8), чийто обхват според Вашингтон нарушава разпоредбите на договора. Москва окачестви тази позиция като неоснователна, ракетата не е била нито разработена, нито тествана за обхват над 5500 кв.  Завчера генералният секретар на НАТО Йенс Столтенберг излезе с ултиматум към Русия да поднови изпълнението на договора до 2 август. Той добави, че алиансът ще трябва да отговори на Русия, ако тя не се върне към изпълнeнието на ДРСМО. По думите му отговорът ще бъде \"отбранителен, премерен и координиран\". Москва отвърна, че ще предприеме военни мерки в отговор на действията на НАТО. \"Когато заплахите започнат да се въплъщават в материални стъпки, ние явно ще се наложи да вземем компенсационни военни мерки\", заяви зам. външният министър Сергей Рябков.", "date": "2019.06.27", "title": "Русия легитимира  спирането на ДРСМО"}
{"url": "https://duma.bg/balgariya-bila-favorit-za-noviya-zavod-na-folksvagen-n194721", "text": "След като преди дни германско издание обяви, че най-вероятно Турция ще бъде предпочетена от германския автомобилен концерн \"Фолксваген\" за новият им завод, вчера специализираното издание Automobilwoche съобщи, че в списъка с фаворитите за новия завод лидер е България с предложението си за производствена база до София. А Турция била на второ място. Предварително решение за изграждането на предприятието ще се вземе до началото на юли, пише изданието.  Според  Automobilwoche вече има вътрешнофирмени разговори за продажбата на производствен имот до София, а мястото, което концернът разглежда в Турция, е край Измир. Баварското издание е категорично, че решението ще се вземе от централата на концерна във Волфсбург, а не от подразделението Skoda. Лично ангажиран и водещ процеса по подбор е директорът по производството и член на Борда на директорите Оливер Блуме, поясняват източници на изданието. Досега шефът на Skoda Бернхард Майер ръководеше операцията. В завода се очаква да бъдат създадени между 4000 и 5000 работни места, а инвестицията от 1,3 млрд. евро го прави най-мащабния проект на \"Фолксваген\" за последните години. ", "date": "2019.06.27", "title": "България била фаворит за новия завод на \"Фолксваген\""}
{"url": "https://duma.bg/zamitane-na-parche-n194706", "text": "Работата на парче е най-лесна и удобна. Вместо да се решават проблемите комплексно, всеки нововъзникнал спорен казус се замита набързо, за да се удовлетвори една или друга страна. По този начин поне действа Столичната община. Подходът й става пословичен и се набива на очи при всеки заплетен въпрос, повдигнат остро от някоя обществена група. Особено тревожна е тази тактика, когато се прилага в случаи на инвеститорски намерения за издигане на поредната жилищна или обществена сграда на спорно място. Периодично жителите на някой столичен район пропищяват от строителни мераци в междублокови пространства, градинки, зелени площи, които документално не са зелени, а просто запуснати терени. Стига се до протести, започват спорове около документацията, включват се различни общински институции, за да се завърши с поредния скандал, който дълго да занимава медии и чиновници.  Фактът, че тенденцията на обществено недоволство продължава, не предизвиква никаква инициатива в кметството за цялостно решаване на заплетените ситуации. Утре например Столичният общински съвет трябва да отхвърли с гласуване възможността да се строи висок хотел точно пред блок в жк. \"Младост-1\". Жителите му от месеци протестират срещу него, а сега се оказва, че кметът Йорданка Фандъкова самоотвержено го спира с утрешния си доклад. Какво обаче постига с решението си? Задоволява исканията на група заинтересовани жители в района? Или казва на бъдещите инвеститори да не строят много близко до жилищни сгради и в градинки, за да не разлютят околните? Да не би с това решение да дава яснота за бъдещата политика на общината на нетърпимост към презастрояването на града? Нищо подобно. Кметицата просто замита поредния строителен проблем в очакване на изборите. След него обаче на опашката са \"Дружба\", \"Гоце Делчев\", \"Дианабад\". Какво ще прави с тях?", "date": "2019.06.27", "title": "Замитане на парче"}
{"url": "https://duma.bg/butaforna-darzhava-n194707", "text": "След като антикорупционната комисия на Пламен Георгиев КПКОНПИ \"изпра\" всички герои от \"Апартаментгейт\", Столичната община в лицето на Влади Калинов, до вчера шеф на строителния контрол, положи истински венец на беззаконието. Със своя заповед Калинов \"узакони\" незаконното барбекю на Георгиев и така даде да се разбере, че властта може да прави каквото си поиска, и то винаги ще е правилно. Обществената реакция обаче му взе главата.   Абсурдът в случая с покрива придоби измерения, на които би завидяла всяка мафиотска клика: строеж без документи може да е незаконен, но е допустим, твърди Калинов. Няма значение, че според всякакви правила и норми онова, което не е одобрено по проект, не може да бъде въведено в експлоатация и дори да получи нотариален акт. Инак бутафорията е класическа: назначената от властта КПКОНПИ пере останалите, а те изпират шефа й. За какво ни е изобщо тази комисия, която гълта милиони като бюджет, когато основното й предназначение е да бъде параван за легитимиране на корупцията? Народът има приказка за това: \"Гарван гарвану око не вади!\" Защото са навързани като свински черва и оплетени в зависимости. Най-тъжното е, че положението в държавата става безнадеждно. Властта проверява себе си за корупция, после се самооневинява и легитимира наново с решения за собствената си невинност. Проверяваните излизат изключително \"честни\" хора. Което потвърждава единствено правилото, че властта е пари, парите са власт, а силата се ползва по предназначение!  Пророчески се оказаха думите на Цветанов, че никой не може да го накаже. Не само него, а и всички около него. След случилото се нищо друго не остава, освен не само да им се извинят, но да им дадат за компенсация по още три апартамента. С асансьори до покрива и с по два гаража. За да могат да стигат с коли до сауните и до барбекютата. Защото политиците изглеждат корави хора, но всъщност са много чувствителни и раними душички. А най-вече недосегаеми!", "date": "2019.06.27", "title": "Бутафорна държава"}
{"url": "https://duma.bg/na-kuho-n194708", "text": "Където и да чукнеш съдебната ни система, кънти на кухо като празен варел. У нас Темида е все още сляпата душа на властта и беззъбата богиня на правосъдието. Убийци се разхождат необезпокоявани, далавери на политици и държавни люде са изпрани, мошеници дишат свободно. Показните акции са маскарад и евтин пиар, от който нищо не следва. Умилителна картинка в родното правосъдие изрисуваха вчера в парламента и отчетните доклади за състоянието му. Те бяха изпълнени с дъра-бъра за брой стаи и дела и хвалби колко са измъчени от работата си магистратите. И нито дума колко нереформирана е съдебната система и че е на светлинни години от търсенето на справедливост, която обществото очаква от нея. Лъсна очевадната истина колко безвъзвратно съдиите са се откъснали от реалния живот и проблемите на обикновените българи. Хората с тоги се изживяват като полубогове. Те продължават да живеят в свой помпозен рай и ни занимават единствено с проблема за ниските си заплати. Всъщност занимавката на управляващите вчера беше да тупат топката, за да не лъсне истината, че нямат работа. Първият признак на глупостта е пълното отсъствие на срам, казва дядо Фройд. За кого ли се отнася? А ние продължаваме да се надяваме, че съдебната власт ще слезе някога от пиедестала си на недосегаемост. И че Темида най-после ще отметне превръзката от очите си. Това май ще остане само мираж. Докато властта се е сраснала с правосъдието. Докато първите в държавата сочат с пръст кой да бъде посечен, независимо дали е виновен. Всъщност не е важно дали на върха на съдебната власт стои точно този #КОЙ. По-важно е да е някой #СВОЙ. И че споровете в съдебната зала няма да се решават по закон и по съвест, а според банковата сметка. Затова и увисват уверенията на правосъдния министър, че не може кандидатът за нов главен прокурор да има политически нюанс. Може, може. И още как. Защото на всички е ясно, че у нас отдавна има нова политическа коалиция и тя е ГЕРБ+прокуратурата. Докато тя не бъде разбита, беззаконието и мафията ще продължават да тежат като воденичен камък на вратовете на всички.", "date": "2019.06.27", "title": "На кухо"}
{"url": "https://duma.bg/sadat-podkrepi-rim-sreshtu-migrantite-n194710", "text": "Европейският съд по правата за човека (ЕСПЧ) отхвърли иска на екипажа на германския хуманитарен кораб \"Сий-уоч 3\", който е в Средиземно море от 14 дни с десетки спасени мигранти, да акостира в Италия, предаде ТАСС. В решението на съда в Страсбург се казва, че той е решил да не задължава италианското правителство да приеме намиращите се на борда на хуманитарния кораб мигранти, тъй като то вече е разрешило на най-уязвимите пътници, включително и бременни жени и деца, а също и на един от мигрантите, който се е чувствал зле, да слязат на италианския бряг. В решението си ЕСПЧ изразява надежда, че италианските власти ще продължат да оказват цялата необходима помощ на онези лица на борда на \"Сий-уоч 3\", които са в уязвимо положение поради възраст или здравословното си  състояние. На 12 юни корабът спаси 53 души край бреговете на Либия. Оттогава италианските власти са разрешили 11 от спасените мигранти да слязат на сушата по медицински или хуманитарни причини, но отказват да приемат останалите. Италианският вътрешен министър Матео Салвини заяви, че хуманитарната организация \"Сий уоч\" би трябвало да ги отведе в Холандия, тъй като корабът й плава под холандски флаг, или в Германия. \"Каквото и да е решението (на ЕСПЧ), моята позиция няма да се промени\", каза той. \"Що се отнася до мен, (\"Сий-уоч 3\"), може да остане в морето до Коледа или Нова година, но няма да пристигне в Италия\", подчерта Салвини. Ако наруши нарежданията на италианските власти, корабът подлежи на глоба от 10 000 до 50 000 евро.", "date": "2019.06.27", "title": " Съдът подкрепи Рим  срещу мигрантите"}
{"url": "https://duma.bg/evakuirat-grad-zaradi-svlachishta-n194711", "text": "Всички 115 000 жители на град Урасое в южната японска префектура Окинава ще бъдат евакуирани. До крайната мярка се е стигнало заради повишения риск от свлачища вследствие на силни дъждове. В момента по-голямата част от територията на Япония е в сезона на силните дъждове.", "date": "2019.06.27", "title": "Евакуират град  заради свлачища"}
{"url": "https://duma.bg/poredna-ostavka-v-beliya-dom-n194712", "text": "Поредна оставка в администрацията на САЩ. Отива си Шон Лоулър, шеф на протокола в Белия дом. Той няма да присъства на срещата на върха на Г-20 в Япония тази седмица, тъй като се води разследване срещу него. Това съобщиха Блумбърг и Ен Би Си. Мъжът е разследван заради сигнали за поведението си пред персонала. Твърди се, че е заплашвал подчинени, крещял и имал навика да носи камшик на работа. Лоулър отказа да коментира.", "date": "2019.06.27", "title": " Поредна оставка  в Белия дом"}
{"url": "https://duma.bg/kratki-novini-n194709", "text": "Първи жертви на горещата вълна в Европа. Трима души са починали във Франция от \"студен шок\" след влизане в морето. Горещата вълна в Европа е в резултат на климатична система над Атлантическия океан, която създава високо атмосферно налягане над региона, което носи горещ въздух от Северна Африка и Испания. Мигрант от Афганистан бе ранен в центъра на Белград. Жертвата е 17-годишно момче, прободено с нож. Това е третият подобен инцидент с мигранти в последно време. Наскоро бе убит 16-годишен афганистанец, а няколко дни преди това беше намушкан пакистански гражданин. Върховният съд на Бразилия отхвърли искането за освобождаване на бившия президент на страната Луис Игнасио Лула да Силва от затвора, където излежава присъда за корупция. В същото време магистратите трябва да преценят дали съдията по делото му е бил безпристрастен при отсъждането. До 2030 г. се очаква около 20 милиона работни места в света да бъдат поети от роботи, показва проучване на \"Oxford Economi\". Прогнозите показват нарастващи опасения, че автоматизацията и роботите, макар и да предлагат икономически ползи, непропорционално унищожават нискоквалифицираните работни места и утежняват социалния и икономически стрес. Седем полицейски служители са убити в джихадското нападение на Синайския полуостров. Атаката била насочена към \"събирателен център\" на полицията. Земетресение с магнитуд от 6,3 по скалата на Рихтер бе регистрирано на границата между Панама и Коста Рика. Не се привеждат данни за материални щети или пострадали, но се съобщава за голям потенциал за такива.", "date": "2019.06.27", "title": "Кратки новини"}
{"url": "https://duma.bg/malar-se-yavyava-na-publichno-izslushvane-n194713", "text": "Специалният прокурор, който оглавяваше разследването за руска намеса в американските избори за президент през 2016 г., ще се яви на публично изслушване. Мълър ще се яви пред Конгреса по време на отворена сесия на 17 юли. До това се стигна, след като седмици наред демократите преговаряха с Мълър, че \"американското общество заслужава да чуе пряко от Вас за разследването Ви и заключенията към него.\" Изслушването идва на фона на обвинения от демократите и обсъждане на започване на процедура по импийчмънт. Те защитават тезата, че Тръмп отказва да съдейства на водени от Конгреса разследвания.", "date": "2019.06.27", "title": "Мълър се явява на  публично изслушване"}
{"url": "https://duma.bg/opozitsiyata-v-gruziya-napusna-parlamenta-n194714", "text": "Опозицията в Грузия напусна парламента, след като управляващите не уважиха искането за оставка на министъра на вътрешните работи Георгий Гахария заради потушаването на протестите в Тбилиси от миналата седмица, когато демонстранти направиха опит да влязат в сградата на парламента. Тълпи от протестиращи се опитаха да нахлуят в сградата на парламента в четвъртък, разгневени от факта, че депутат от руската Дума, гостуващ в Грузия, е седнал на мястото на председателя по време на международен форум в парламентарната зала. Полицията разпръсна тълпата със сълзотворен газ и гумени куршуми. Ранените в сблъсъците бяха над 240 души, включително 80 служители на органите на реда. Оттогава протестите пред парламента не стихват. Според демонстрантите управляващата партия е твърде приятелски настроена към Русия. Правителството вече прие едно от исканията на опозицията - следващите парламентарни избори да се състоят по чисто пропорционална система, без праг за влизане в парламента.", "date": "2019.06.27", "title": "Опозицията в Грузия напусна парламента"}
{"url": "https://duma.bg/zaev-obyavi-nova-metla-n194715", "text": "Над 200 души ще обхване обявената \"метла\" на премиера Зоран Заев, информира МИА. Освен министри метлата ще включва и заместник-министри, директори на централно ниво, членове на управителни съвети, надзорни съвети, директори на местно ниво. Това съобщи премиерът Зоран Заев в телевизионно интервю за Сител, в което каза още, че процесът ще приключи в началото на юли. \"Голяма част от недоволството беше насочена към висши служители, които бяха наречени местни шерифи... Ясно долових посланието на гражданите, в което лежи недоволството. Смятам, че успешно приключваме този процес. В самия край ще очакваме решения, които ще се осъществят сред ръководителите на централно ниво, в управителния съвет, надзорните съвети, регионалните офиси и местните държавни служби. Комплексно се работи за пълна политическа и социална смяна на повече от 200 души\", каза премиерът. Той добави, че ако изпълнението е достатъчно добро, то ще донесе и смели решения относно увеличаването на пенсиите от 1 януари 2020 г.", "date": "2019.06.27", "title": "Заев обяви нова \"метла\""}
{"url": "https://duma.bg/trudna-delba-n194705", "text": "\"Извратено, докато бедните хора са отговорни само за една малка частица от глобалните емисии, те ще понесат по-голямата част от тежестта на климатичните промени и имат най-малък капацитет да се защитят.\" Това обяви специалният докладчик на ООН за крайната бедност и правата на човека Филип Алстън. Той не откри \"топлата вода\" - въпреки че Господ уж ни е създал равни, откак свят светува, всичко на нашата земя е поделено: едни са \"първи\", други са \"втори\", а трети са направо в забвение. Ако, не дай си Боже, някъде нещо се случи в Европа, САЩ, с други думи, по \"белия свят\", всички веднага ставаме \"же суи\". Ако същото се случи в т.нар. Трети свят, го подминаваме с лека ръка. Ето и сега пропищяхме, че Западна Европа се готви за страховити жеги. Властите в повечето страни отварят специални помещения с климатици за по-бедните жители на Стария континент, басейните пък щели да работят едва ли не денонощно - само и само да облекчат живота на европейците. В Африка температурите от 50 градуса не са рядкост, там обаче никой не е подготвил ни басейни, ни климатици за бедните. Те за това и не мечтаят, те се молят само за малко чиста водица. Няма обаче кой да им даде. А в същото време природата става все по-жестока към хомо сапиенс. Броят на хората, които живеят в бедност и същевременно понасят \"брутални\" жеги, обикновено без климатици, ще се увеличи десетократно, предупреждават учените. Днес всяка секунда някой по света става бежанец заради природно бедствие. И винаги той е бедняк. А с промяната на климата броят на тези хора ще расте. През следващите десетилетия климатичните промени ще превърнат 200 милиони души в бежанци. Къде ще отидат, кой ще ги приеме? Истината е, че богатите и бедните трудно ще си поделят мирно днешния глобализиран свят. И си струва да си припомним думите на индийския лидер Махатма Ганди, който смятал, че \"в света има достатъчно ресурси, за да удовлетворят потребностите на всеки човек, но не и всеобщата алчност\".", "date": "2019.06.27", "title": "Трудна делба"}
{"url": "https://duma.bg/nay-mladiyat-premier-na-daniya-sformira-koalitsionen-kabinet-n194716", "text": "След няколкоседмични преговори Социалдемократическата партия на Дания се договори за сформиране на правителство на малцинството с другите партии от ляво-центристкия блок - Либералната Венстре, Социалистическата народна партия, \"Единен списък\". Това обяви на пресконференция лидерката на социалдемократите - 41-годишната Мете Фредерисен. Тя ще бъде най-младият премиер в историята на страната.   \"Много ми е приятно, че след продължили три седмици преговори вече има мнозинство за сформиране на ново социалдемократическо правителство. Постигнахме обща договореност, която ще залегне в основата на правителството.\" Фредериксен призна, че партиите имат големи различия, но са намерили начин да съставят коалиционен кабинет. Тя подчерта също, че не желае да представя каквато и да е правителствена декларация. По-късно бе планирано да се отправи към кралица Маргрете Втора, за да представи новото правителство, което ще бъде на малцинството. Очаква се кралицата да даде одобрение и по-късно да насрочи дата, но след като Фредериксен представи своите министри. На изборите на 5 юни левите партии получиха 91 мандата, а дясноцентристите - 75. Социалдемократическата партия получи най-много гласове - 25,9 процента. Втора е Либералната партия (Венстре) с 23,4 процента. Социалдемократите се върнаха на власт с послания за екология, ограничаване на приема на бежанци, но и за намаляване на пенсионната възраст. Строителство на тръбопровода \"Северен поток—2\" може да бъде задържано от Дания, макар засега това да не е така, заяви пред журналисти ръководителят на австрийския концерн OMV Райнер Зеле, който участва в проекта. Русия, Финландия, Швеция и Германия, през чиито териториални води или изключителни икономически зони ще минава тръбата, вече дадоха  съгласието си. Остава само от Дания да се получи разрешение. \"Просто трябва да изчакаме как датските власти ще реагират на тази заявка... Може да стане реалност забавянето на проекта\", изтъкна той. Фактически на Фредериксен ще се падне честта да вземе решение по \"Северен поток-2\".   ", "date": "2019.06.27", "title": "Най-младият премиер на Дания  сформира коалиционен кабинет "}
{"url": "https://duma.bg/stiyv-lois-iznasya-kontserti-i-zapisva-pesen-v-stolitsata-n194759", "text": "Британският певец, китарист и автор на песни Стийв Лоис е в България между 24 и 29 юни, за да изнесе няколко концерта и да запише нова песен, научи ДУМА от Лили Друмева. През 2018 г. той спечели второ място на фестивала за акустична музика и поезия \"София сингър сонграйтър фест\". Наградата представлява запис в \"Toxity Records\" и продукция на нов сингъл. Предоставена е от собственика на компанията Борис Бончев, един от партньорите на фестивала. В рамките на една седмица Стийв ще запише нова песен със заглавие \"Rock And Roll Saved My Life\". В продукцията ще участват именити български музиканти от група \"Атлас\". Британският артист ще има и две клубни изяви в София - днес, 27 юни, в \"Баш бар\" и на 28 юни в клуб \"Арт Е Факт\" заедно с групата \"Лили ъв дъ Уест\". Стийв Лоис е от град Рединг. Научава се да свири на китара на 11 години от своя баща. Силно е повлиян от албумите на Джеф Бъркли \"Grace\" и на Раян Адамс \"Heartbreaker\". Пише авторски песни, като си акомпанира на акустична китара и на хармоника. Първата му композиция се казва \"Rescue\" (\"Спасение\"), която той написва на 17 години. Парчето е харесано и записано от кънтри певицата Лили Друмева и е включено в албума \"Lilly of the West - A Collection\" (2005). След успеха на \"Rescue\" Стийв Лоис започва да пише усилено в стил инди, алтернативен рок, придържайки се обаче към акустичното звучене. Мести се да живее в Саутхамптън, където през 2007 г. създава групата \"The Lowis Lanes\". През 2017 г. музикантът издава песните си в сборен албум, озаглавен \"Chapters\".", "date": "2019.06.27", "title": "Стийв Лоис изнася концерти и записва песен в столицата"}
{"url": "https://duma.bg/pochit-kam-vasko-abadzhiev-n194761", "text": "Две чаровни български музикантки - пианистката проф. Ганка Неделчева и цигуларката, нейна дъщеря, Александрина Боянова, бяха \"виновници\" да се превърне 9 юни във важна дата в музикалния живот на столицата. След предварително извършена сериозна издирвателна и редакционна работа те поднесоха на софийската публика част от камерното композиционно наследство, оставено ни от българския музикален гений Васко Абаджиев (14.01.1926 - 14.12.1978). С този концерт, озаглавен \"Почит към Васко Абаджиев\", фактически те сложиха началото на подготовката за отбелязване на 95-ата годишнина от рождението му. Почетен гост на концерта бе племенникът на Васко Абаджиев - д-р Никола Караджов (живеещ в Германия), който пристигна в София специално за събитието.  За широката българска общественост навярно името Васко Абаджиев е синоним за гениален цигулков виртуоз. Но всъщност той беше комплексен музикант, който постигна високи резултати и в композиционното изкуство. В концертната програма бяха включени и изпълнени три негови композиции - Шакона за соло пиано, Девет капричии за соло цигулка и Соната за цигулка и пиано.  Изпълнението на Шакона бе осъществено от проф. Ганка Неделчева. С богато нюансирано звукоизвличане тя успя вярно да \"дешифрира\" разнообразните авторови послания, затова бе възнаградена с продължителни аплодисменти от многобройната публика. Това не бе изненада, защото името и изкуството на проф. Неделчева е добре известно сред музикалната общественост. В този контекст, иска ми се по-често да я виждаме на концертния подиум! Може би \"гвоздеят\" на програмата беше първото интегрално изпълнение в България на деветте цигулкови капричии, осъществено от младата Александрина Боянова. Това беше приятна среща с вече порасналата Александрина, която след обучението си в НМУ \"Любомир Пипков\" при Екатерина Драмалиева продължи своето музикално образование в Ню Йорк. Явно то е било успешно, защото от програмата научаваме, че тя вече притежава докторска степен и осъществява активна концертна дейност не само в САЩ. Интерпретацията й на капричиите се отличаваше с техническо съвършенство и блясък!  Концертната програма завърши с изпълнение на Соната за цигулка и пиано от майката проф. Ганка Неделчева и дъщерята Александрина Боянова. Написана според класическия 4-частен цикъл, в нея ясно се чувства младежкото светоусещане на композитора, отлично пресътворено от интерпретаторките. В заключение на този кратък отзив искам да напомня думите на акад. Борис Асафиев, че \"Животът на музикалното произведение е заложен в неговото изпълнение\", и да задам \"провокативния\" въпрос: защо понастоящем толкова малко звучи в ефира стойностната българска музика?..", "date": "2019.06.27", "title": "Почит към Васко Абаджиев"}
{"url": "https://duma.bg/datata-n194697", "text": "СВЕТОВЕН ДЕН НА РИБОЛОВА. Отбелязва се от 1985 г. по решение на Международната конференция по регулиране и развитие на риболова (1984 г.). На този ден празнуват всички рибари - и тези, които хвърлят въдицата за удоволствие, и тези, които се занимават с промишлен риболов. 1877 - ЗАПОЧВА РУСКО-ТУРСКАТА ОСВОБОДИТЕЛНА ВОЙНА. Руски войски, предвождани от ген. Михаил Драгомиров, преминават р. Дунав при Свищов. Войната е наречена от българския народ Освободителна, тъй като довежда до освобождаването му от турско робство и създаването на Третата българска държава. Подобно е отношението към нея и в Румъния, Сърбия и Черна гора, които получават пълна независимост след нейния край. 1898 - ЗАВЪРШВА ПЪРВОТО В СВЕТА САМОТНО ОКОЛОСВЕТСКО ПЛАВАНЕ. Извършва го роденият в Канада Джошуа Слокъм - мореплавател, пътешественик и писател (на снимката). С дългата 11,2 м яхта \"Спрей\" той тръгнал на 24 април 1895 г. от Бостън, Масачузетс. Три години по-късно, на 27 юни 1898 г., завършил своето околосветско плаване след 74 000 км. През ноември 1909 г. Джошуа Слокъм изчезва по време на плаване със \"Спрей\". Официално е обявен за мъртъв през 1924 г. 1929 - В БЕРКОВИЦА СЕ РАЖДА ДОНЬО ДОНЕВ, КАРИКАТУРИСТ И РЕЖИСЬОР (УМИРА 2007 Г.). Бил е художник във в. \"Вечерни новини\", художник и режисьор в СИФ и САФ \"София\"; главен редактор на в. \"Тримата глупаци\" (1989-1997), \"Четиримата глупаци\" (1997) и на сп. \"Фрас\"; професор в НАТФИЗ (преподавал анимационна режисура); актьор във филма \"Вагнер\". Автор на първия български пълнометражен анимационен филм \"И ги нарекоха Монтеки и Капулети\". Върху анимационната поредица \"Тримата глупаци\" работи 20 г. 1931 - АВИОКОНСТРУКТОРЪТ ИГОР СИКОРСКИ ПОЛУЧАВА ПАТЕНТ ЗА ПЪРВИЯ СИ ВЕРТОЛЕТ. Роден в Киев, дн. Украйна, през 1919 г. той емигрира в САЩ. През 1939 г. конструира първообраза на съвременния хеликоптер - \"Vought-Sikorsky 300\" - трилопатен носещ винт, разполагащ с двигател с мощност 75 к.с. Първият от трите успешни полета е извършен на 26 май 1940 г. Вертолетът на Сикорски поставя няколко световни рекорда и в следващите години е приет на въоръжение в армията на САЩ и е закупен от редица държавни организации и агенции, както и от много авиокомпании. 1954 - ПУСНАТА Е ПЪРВАТА В СВЕТА АТОМНА ЕЛЕКТРОЦЕНТРАЛА. На тази дата в СССР влиза в експлоатация АЕЦ в Обнинск, Калужска област. Градът се намира на 100 км югозападно от Москва. Това е първият научен град в Русия. В него е разположен Държавният физико-енергетически институт. Неговите учени създават първата в света атомна електрическа централа. Мощността й е 5 МВт. Работи безаварийно до 29 април 2002 г. - 48 години. Реакторът сега е полигон за опити по извеждане от експлоатация на ядрени мощности.", "date": "2019.06.27", "title": "Датата"}
{"url": "https://duma.bg/sofiyski-muzikalni-sedmitsi-vrachva-pochetni-plaketi-n194760", "text": "С официална церемония \"50 години Международен фестивал \"Софийски музикални седмици\" и връчване на почетни плакети ще бъде закрито юбилейното издание на авторитетния форум на 30 юни от 19 ч. в зала \"България\". Концерт под наслов \"Премиери\" ще изнесе Камерният ансамбъл \"Софийски солисти\" с Николай Минчев - цигулка, Минчо Минчев - цигулка, Йордан Димитров - цигулка, Мирослав Димов - ударни инструменти, под диригентството на Пламен Джуров. В програмата: премиери на творби от Михаил Големинов, Емил Табаков, Майкъл Типет, Гия Канчели, научи ДУМА от Тина Коилова, пиар експерт. Същия ден от 11 ч. в залата на НМА \"Проф. Панчо Владигеров\" Сабина Йорданова - бароков фагот, Георги Бойкин - пиано, и Янко Маринов - чембало, ще свирят произведения от Бах, Галиард, Корет, Фаш. Фестивалът е посветен на 140-годишнината от обявяването на София за столица на България и е част от Календара на културните събития на Столичната община за 2019 г. Носител е на знака за качество \"Европа за фестивалите, фестивалите за Европа\" на Европейската фестивална асоциация. Съорганизатори са Министерството на културата, Столичната община и Софийската филхармония. До края на богатата програма на форума предстоят концерти днес, 27 юни, от 19 ч. в зала \"България\" на Софийската филхармония със солист Людмил Ангелов - пиано, и диригент Габриел Бебешелеа (Румъния). От същия час в камерна зала \"България\" ще бъде представена унгарска камерна музика на XX век в изпълнение на Даниела Андонова - пиано, и струнен квартет \"Хорс\", с подкрепата на УКИ. \"Калейдоскоп на съвременността\" с Биляна Вучкова - цигулка, Нурит Щарк - виола (Израел), и Михаел Раутер - виолончело (Германия), ще чуем на 28 юни от 18 ч. в камерна зала \"България\", с подкрепата на Гьоте институт. Час по-късно в СГХГ проекта \"Пилекалбенис\" ще представят Албена Данаилова - цигулка, и духов квинтет \"Пилекадоне\". Теодора Атанасова - виолончело, Даниела Статкова - фагот, с участието на Инес Симеонова - пиано, и Светозара Тонева - пиано, ще свирят на 29 юни от 11 ч. в зала НМА. А от 19 ч. в камерна зала \"България\" Струнен квартет \"София\" и Димитър Буров - цигулка, ще изнесат концерт със специалното участие на Кристина Хинова - цигулка, Кристиан Сугарев - виола, Кристиана Алипиева - виолончело. Още едно събитие има по същото време в зала БИАД - концерт на Валентин Пейчинов - бас (България, САЩ), Маня Щайнколер - сопран (САЩ), Роберта Матеи - мецосопран (Италия), и Ана Вимайстър - сопран (САЩ), с участието на Росен Идеалов - кларинет, Фестивален камерен оркестър с диригент Александър Тинков. Три прояви има в съпътстваща програма на фестивала. На 4 юли от 20 ч. на откритата сцена \"Лятна естрада\" в Борисовата градина започва заключителният концерт на участниците в майсторския клас по вокално майсторство на Валентин Пейчинов. На 21 юли от 18 ч. в зала  \"България\", Студио \"Музика\", ще бъзе представен сборникът \"Съвременно музикално мислене: композиция, медиация, посоки в ХХI век\", съст. Милена Божикова. Час по-късно в камерна зала \"България\" започва заключителният концерт на участниците в майсторския клас по пиано на Людмил Ангелов.", "date": "2019.06.27", "title": "\"Софийски музикални седмици\" връчва почетни плакети"}
{"url": "https://duma.bg/za-vozhda-i-plemeto-n194699", "text": "Често минавам край една сграда в столицата, на която са изписани тези слова на големия френски поет. Всеки път ги прочитам и се питам дали те събуждат умовете и сърцата на човеците, за да търсят свободата, да я назовават. Да не забравяме и думите на Маркес: \"Свободата е осъзната необходимост.\" Дивакът, който живее волно сред природата, изобщо не се замисля по този въпрос; за него свободата не съществува дори като понятие. Може би подобно, донейде, е и положението на робите, родени роби: те не познават свободата, никога не са я почувствали като част от живота си, от съдбата си. Друго обаче е положението на люде, живеещи в робство, но знаещи що е свободата, поради което се борят, за да я имат, дори се жертват за нея. Такива у нас са били Раковски и Ботев, Левски и Бенковски, както и хиляди други мъже и жени, достойни като тях. Това става по времето на турското робство, когато много българи никак, ама никак не се замислюват по този съдбовен за народа въпрос. Та нали Ботев пише: \"... Нашият православен народ е достигнал до такова гнуснаво скотско положение, щото аз не зная какво още по-голямо зло може да съществува на светът, което да го накара да се стресне и протестува против своите скотски теглила.\" Затова и Любен Каравелов настоява за просвета за народа. За да осъзнае  Днес в почти всички страни по света са създадени демократични форми на управление: парламенти, министерски съвети, разни комитети и комисии, в които проблемите се решават от повече хора, с вишегласие. След Освобождението ни от турско робство и у нас е било така. И все пак последната дума е имал князът, царят. Така беше и при социализма, не докрай истински, при него последната дума имаше партийният шеф. Тогава обаче властите полагаха грижи за добруването на народа, имаше много благини, които тушираха в известна степен липсата на пълна свобода. Въпреки това тя не достигаше. Първите податки на вождизъм у нас се забелязаха в действията на нявгашния преподавател по политикономия на социализма, вече министър-председател на страната, Иван Костов. Той обаче бързо-бързо сдаде властта и не успя да превърне себе си във вожд, а нацията - в племе. Това не сториха след него нито Симеон Сакскобургготски, нито Станишев; те не се и опитаха да го направят. Направи го бившият бекапист (комунист!) Бойко Борисов, отказал се от работа в МВР, за да остане в партията, по-късно нарекъл комунистите убийци... Той не започна, да речеш, с мекия брус, а направо с твърдия, с риск да се провали. Успя, народът се оказа мекушав, лекомислен и се отдаде на вождистките му внушения. Първата му, чак страховита, проява в тази посока бе по време на изборите за президент. Той  и то ще бъде избрано на поста. Приказката беше просташка, нагла и подигравателна: ето какъв президент заслужавате, българи. (По-късно той ги нарече \"лош матрял\"). Тогава поради липсата на подходящ дългоушко Бойко предложи за президент комсомолското секретарче от Гоце Делчев Росен Плевнелиев, яко забогатял, неизвестно как, през последните години. Народът го избра. Това беше първата крачка в превръщането му в племе. Следващата, пак ачик, та дрънка, бе, когато Бойко призна, че е прост, прочел е само една книга, но разчита, че хората са прости и ще се разбират помежду си. Тези негови думи зарадваха множеството: \"Ето, он е добар, он е много добар, он си е като назе.\" Сетне вече беше лесно. Никой не обели зъб затуй, че той нареди на шефа на митниците да спре проверката на един спиртен завод, което си беше явно длъжностно престъпление. И вече ставаше като в оная некрасива приказка: \"Кой е...л, е...л, кака се ожени.\" Вождът продължаваше да вождосва, кога с \"шменти капели\", кога с \"пунта мара\". Следваха политически годежи, но никога женитби. Така си останаха само с годежните пръстени разни демократи и абевисти. Така наречените патриоти, всъщност патриотари, са по-напред с ритуала, те са  ГЕРБ. Докога ли?... Разбира се, има и разводи. Цяла група властници бяха \"наказани много строго\" заради гейтовете с апартаментите; вождът не търпи неморалие в средата край него. Виновните останаха без власт, \"само\" с големите си и евтинки апартаменти и не(ясно!) спечелени пари. Според мен деянийцата им просто плачат за прокурор, но где го, где го този прокурор?!... Досега няма лице от ГЕРБ, което дори само с поглед или лека въздишка да е показало, че Вождът в него греши. Няма такова нещо и сред депутатите. Тях, казано по нашенски, Бойко не ги е... за червиви сливи, те за него са машинки за гласуване и нищо повече. Той не се явява в залата дори когато се обсъжда държавният бюджет. Има и невероятни случаи: днеска се взема едно решение с пълно единодушие на мнозинството; утре на Бойко му хрумне нещо друго и - обратно решение, пак единодушно. Племето гледа, но не вижда, слуша, но не чува. То не обели ни зъб, ни коронка, когато Вождът подари на Ахмед Доган ТЕЦ \"Варна\". Казват, че е опростил на Кирил Домусчиев сумата от 60 милиона лева, която оня дължал на държавата за... Вождът дава и раздава народните, нашите пари на когото си ще и никой не го спира, и никой не му търси отговорност... Той, разбира се, не прилича на големите вождове в историята като Чингис хан, Атила, Тамерлан, които са били завоеватели и убийци. Бойко е мирен, кротък вожд. Той отлично знае кои злословят срещу него, но никого не арестува, никого не преследва (открито). По негов си начин той всели у поданиците страх. Страх заради хляба, но за това - друг път. Личи си, че макар да е прочел само една книга, умее да използва прочетеното;  Той е странен човек. Неотдавна се похвали с успеха си на европейските избори; дори началниците в Брюксел го аплодирали за това. Щом се върна тук обаче, кипна от гняв срещу вождетата в Добрич и Плевен, че позволили на БСП да ги изпревари. Закани се, че \"из корен\" ще се разправя с тях. В гнева си добави още едно магаре към онова, което едва не замести навремето Плевнелиев като президент; щял да ги върне и да ги направи депутати. Колко му е да го стори? Нали някога Нерон запали Рим, та пожарът да го въодушевява, докато свири? Нали друг един император уреди коня си за сенатор? Тоя свят е направен от всичко и в него всичко може, казваше мъдрият ми баща Мито-Благата дума. Пита се в задачката не могат ли другите партии да променят статуквото вожд - племе. Уви, това засега не може да се случи. Силите на БСП не стигат, а патриотарите Каракачанов, Сидеров, Симеонов, както и зашеметяващият родолюбец Марешки не щат. Те може да се дърлят, може да си извадят по едно око, че и по две, но ще крепят управлението, ще крепят софрата, край която са насядали. За тях с пълна сила важат думите на Ботев: \"Само знайте, за парата, като човек - що да прави? Продава си и душата.\" Когато дирим причините за подчиненото поведение на племето ни, не бива да забравяме думите, които мислят и изричат твърде голям брой хора у нас, а именно: \"Он си е като назе.\" В тези думи е заровено кучето, хранено до пресита с простащини, лъжи и заблуди, подвило опашка, без лай, без глас... Така било, онака било, времето си тече, ние затъваме все  намаляваме и комай до края на века ще изчезнем. Все пак има ли възможност за спасение? Мисля, че има, крехка е, но я има. Тя няма да дойде отвън, у нас си трябва да я дирим. Без да забравяме думите на Карл Маркс, човекът на хилядолетието: \"Историята си отмъщава жестоко на ония народи, които с ентусиазма на проститутка, се хвърлят в обятията на първия срещнат политически шарлатанин.\" Нека си помислим дали през последните 30 години не си заслужихме някакво отмъщение на историята... Да помислим и да се хващаме за спасението. Кое е то ли? То е час по-скоро да сменим днешните управници с умни, честни и смели хора, които да поведат страната ни към добро и сигурно бъдеще. За да я има България. Но не в сегашното й състояние на племе, а като народ, нация и държава, както беше преди години. Кога ще стане това най-сетне, кога????", "date": "2019.06.27", "title": "За вожда и племето"}
{"url": "https://duma.bg/mon-nalaga-politicheska-tsenzura-v-uchilishte-n194698", "text": "Трима души - Христо Христов и проф. Евелина Келбечева от фондация \"Истина и памет\", както и сподвижникът им Георги Михайлов, всъщност атакуват новите учебници по история за Х клас за недостатъчно охулване на социалистическия режим. Именно те и широкото им отразяване из медиите доведоха до решението на министър Красимир Вълчев завчера да спре новите учебници. Министърът с писмо е поискал от петте издателства, предложили нови учебници, да ги допълнят с 12 предложени от тримата \"идеи\", научи ДУМА. В същото време и петте учебника са одобрени от рецензентите, от две комисии в МОН, от учителите по история. Атаката дойде точно преди завършването на конкурса и подписа на министъра за пускането на учебниците за печат. Вместо обаче да се довери на специалистите и на учителите, Вълчев предпочете да удовлетвори щенията на неколцина известни пещерни антикомунисти и спря учебниците. Започналата вчера подписка в мрежата в защита на науката и образованието у нас се обявява срещу налагането на политическа цензура в училище от страна на министъра, чрез него - и от правителството. В частта за миналото ни до 1944 г. не се откриват ни престъпления, ни зверства - споменава се само \"радикализация на БКП\", преврат 1934 г. и спасяване на български евреи, без да е ясно от какво са спасявани. Затова пък в периода след 1944 г. следват 45 години зверства и престъпления. Нищо друго. Така постановява и учебната програма, утвърдена от министъра, за която ДУМА писа подробно.         Във фейсбук може да бъдат видени отговорите на 12-те предписания на Красимир Вълчев, които издателството \"Булвест\" е изпратило до министъра. Автори на учебника на това издателство са проф. Искра Баева и проф. Евгения Калинова от СУ. Няма как всички автори на всички пособия, рецензентите и оценителите, учителите, които са ги избрали, да грешат в положителните си заключения, а двама души, самоназначили се за цензори, да се обявят за носители на единствената и окончателна истина, коментира проф. Искра Баева. Към това тук можем да добавим обаче: кое дава право на министъра да занимава с изстъпленията на неколцина цялото общество, няколко издателства и поне десетина автори, работили над учебниците почти година?    Малко хронология. Периодът на социализма в България влезе в учебниците още през 1996 г., когато бе обявен конкурс за написването на нови учебници по история и в него се класираха три алтернативни учебника. Други три се класираха през 2001 г. при нов конкурс на министерството (тогава то се наричаше на просветата, но терминът \"просвета\" бе ликвидиран с новия училищен закон на ГЕРБ от 2016 г.). Сега вече действа нова учебна програма по история, утвърдена от Вълчев миналата година, и отново бе обявен конкурс за написването на учебници. В самия край на процедурата се намесиха Келбечева и Христов. Впрочем Христо Христов е журналист, изследващ темата \"Държавна сигурност\"; а според учители историци Келбечева е писала за културата в България в Първата световна война, но набързо се е  преквалифицирала за \"експерт\" по социализма... Мненията, по които се подведе министър Вълчев, са си чиста проба политическа емоция и чиста антикомунистическа идеология, която няма общо с науката история, смятат учени. Намесата в училището стана изцяло политическа, след като \"корифеите\" на антикомунизма бяха публично подкрепени с петиции от фалирали политически организации като партиите СДС и ДБ на Радан Кънев.  На 25 страници е отговорът на \"Булвест\" на предписанията на министъра. Ето само няколко извадки за ориентация на читателите. Предписание 1. Според различни източници убитите без съд и присъда в първите дни след 9 септември 1944 г. са между 18 000 и 30 000 души.  Отговор След като никой не е извършил пълно изследване и не е предложена методика за провеждането му, числата изглеждат произволни, без конкретни доказателства и в твърде широк диапазон, при положение че говорим за човешки жертви. Разбира се, ако такова проучване в бъдеще се появи, резултатите от него задължително трябва да се отразят в учебниците. Предписание 6. В Белене и Ловеч са най-големите концлагери за политически противници на БКП. Отговор В учебника пише достатъчно: \"От създаването на лагера в Белене (юни 1949 г.) до закриването му (септември 1953 г.) през него минават над 10 200 души, като огромната част от тях са политически противници на режима. Лагерът е възстановен в края на 1956 г. и до закриването му (август 1959 г.) в него са въдворени 3900 души Ц около 600 по линия на ДС (по политически причини), а останалите Ц по линия на милицията (за ДкриминалниУ и ДхулиганскиУ прояви). При закриването му там има 1423 души. Освободени са всичките 276 политически и 981 от общо 1147 ДкриминалниУ, а останалите са прехвърлени в новия лагер край Ловеч. В лагера в Белене умират 154 души. В лагера край Ловеч от есента на 1959 г. до закриването му през май 1962 г. са въдворени между 1200 и 1500 души (над 1000 ДкриминалниУ), а жертвите там са 147.У Предписание 8. Да се премахне внушението, че данните за убийството на Георги Марков са противоречиви. Отговор Твърдението, че в цитирания текст се прави някакво ДвнушениеУ, е твърде странно. Покушението срещу писателя на моста ДВатерлооУ в Лондон е на 7 септември 1978 г., а той умира в лондонска болница на 11 септември и това не е противоречивост, а неоспорим факт. Що се отнася до твърдението ни, че за покушението и до днес има разнопосочни версии, то трудно може да се оспори Ц българското и британското следствие не достигат до категоричен извод, на който да се позовем... Затова ни се струва важно да оставим поне уточнението, че версиите за покушението са разнопосочни, тъй като това подсказва, че проучванията продължават. учител по история,  49-о СОУ \"Димитър Страшимиров\", София В последните дни се разгаря една доста \"разгорещена\" дискусия, отнасяща се за учебниците за 10 клас. Поводът за това е, че в новата учебна програма, която ще влезе в сила от тази есен, както и в новите учебници липсва материал, има сериозни фактологични пропуски, голяма част от истината е преекспонирана. В един от предложените пет нови учебника, които следват програмата, заглавието на урока започва така: \"Илюзиите на народната демокрация\", а точка първа е следната: \"9 септември 1944 г.\", но освен в едно малко каре - \"хронология\", не се споменава нищо конкретно за тази дата. Прави доста неприятно впечатление, че една цяла епоха от българската история е събрана в шест \"набързо\" написани урока. Фактите следват един след друг, а реално причинно-следствените връзки не са обяснени. Ако човек трябва да учи по това така написано учебно съдържание, би останал с хиляди въпроси, на които не се дава отговор, и с едно неприятно убеждение, че комунистическият режим е нещо страшно, от което човек трябва да се пази. Такова впечатление внушават дори само трите реда, разказващи накратко за концлагерите след 1944 г. Но доколко съм чел трудове и литература в тази област, още по времето на Царска България се създава система от концлагери, в които властта депортира противници на политиката си. В учебниците се споменава за преговори между Югославия и България за Южнославянска конфедерация, но не се обяснява каква е причината за провала на преговорите. Друг момент, в който има сериозни пропуски, е, че основните лидери са споменати с няколко изречения, а все пак мисля, че за да подчиниш цял един народ на една идеология, трябва да си поне оратор...  С оглед дори само на кратките забележки по-горе, може да се каже, че в програмата и в учебниците историята в голяма степен е спестена или изкривена. Това е историята на един народ - нашия народ, и не трябва в нейното представяне и изучаване в училище да се взема страна и да се спестяват множество факти, да се включват само отделни подбрани събития, а трябва да се излагат обективно фактите, причините за процесите и събитията и за вземането на едни или други решения, както и техните последствия. Този оскъден материал, който сега виждаме в учебното съдържание, би довел до едно недоверие на младите към образователната система, защото все пак членове на семействата на младото поколение на България са били участници в събитията преди 1944 г. и родителите им са били свидетели на  социалистическата епоха след това и няма как представата за историческото минало да се затвори само в половината от тях.", "date": "2019.06.27", "title": "МОН налага политическа цензура в училище"}
{"url": "https://duma.bg/ima-reshenie-za-subsidiite-n194700", "text": "Ей така се търкалят едни милиони в парламента, по телевизиите, в печата, между избирателите и избраниците... Взети, надвзети, субсидирани, надсубсидирани. Дни наред в парламента се чудят какво да правят с тези субсидии, въртят ги ту така, ту инак. Преди време референдум предложи 1 лев, щото българинът завижда на депутатите - по принцип. Те намалиха с левче парите, та им станаха 11 лв. Сега Борисов се усети, че предизборно ще му свърши работа да резне и тях, били много. Премиерът влетя с джип и влак в Народното събрание и предложи субсидията да стане 1 лев. Какво му пука, след като неговата партия натрупа милиони за черни дни, щото за тях таван няма - у нас таван има само за пенсиите. Затова ГЕРБ лесно си върнаха надсубсидираното и се смеят на другите партии, които не знаят кой джоб да изтръскват... Олигарсите оттук нататък щели да им дават парите, вика Борисов! Ами да, стига с тия задкулисни лобита, искат закон - купуват си го!    Пеевски предложил нула лева. И после двете предложения се срещнаха при двете нули. В резултат на което ДПС се отметна и рече - стига сте приказвали, остават 11 лв. и ни лев по-малко.   Какъв един лев?! Какви единадесет лева!? Защо? Какъв му е кярът от всичко това на избирателя? Даваш гласа си за някого, а с това му даваш и субсидия! Даваш апартаменти на преференциални цени, даваш високо месечно възнаграждение, даваш служебни автомобили, задгранични пътувания, слава... Е, хайде стига! Нали уж всичко в името на народа - не е ли по-справедливо срещу този глас избирателят заслужено да получи субсидия? С бюлетинка или с машинка е вкарал в Народното събрание, в кметството, в президентството, в Брюксел и Страсбург \"свой човек\", направил го е по-заможен, осигурил му е път към къщи за гости, а и без гости, към апартаменти, тераси, екзотични командировки, еврофондове, обществени поръчки, осигурителни вноски за сигурни европейски доходи... И така нататък. Щом е така, логично е избирателят да получи от съответната партия, от съответната коалиция, от съответния независим кандидат определената сума от 1 или от 11 лева месечно. Даваш глас - получаваш по левче през целия мандат. Да знаеш поне за какво си гласувал. Ето го решението! И тогава е ясно - 11 е по-добре от 1, нали?", "date": "2019.06.27", "title": "Има решение за субсидиите"}
{"url": "https://duma.bg/vlakat-na-obrechenite-n194704", "text": "Локомотивът изведнъж намали скорост и спря така внезапно, сякаш е дошъл краят на света. Мнозина от пътниците влязоха в странни нерегламентирани контакти, преплитайки ръце и тела в претъпканата композиция. От луксозно дипломатическо куфарче се посипаха луканки и наденички, една плетена кошница падна върху главата на Мария Габриел, из купето се затъркаляха зрели домати.  - Що за безобразие! - извика еврокомисарката. - Прическата ми стана на нищо!  - Ако пак ви изберат за комисар, предложете цифровизация на европейските влакове - подхвърли с лека ирония Елена Йончева. - Тия са по-зле и от нашето БДЖ! - възмути се Карадайъ. - Кой знае кой циганин кара влака! - скочи Ангел Джамбазки и тръгна да иска дисциплинарно уволнение на началник влака. - Чакайте, чакайте, така не може! - обади се Станишев. - Ще изберем контактна група с участието на двама от БСП, двама гербери и по един от ДПС и ВМРО. - Ами аз? - обади се Радан Кънев с тънко гласче. - Ти па къде си тръгнал? - сопна се Андрей Слабаков и запали цигара от фаса си. - Що не си седиш в Демократична България?  - Ей, хора, губим ценно време! Докато гласуваме, влакът ще падне, преди да сме взели първа еврозаплата. - Аз предлагам да нападнем! - Не се кахъри, чоджум, миналия мандат взе достатъчно! - репликира го Карадайъ. - А защо не се евакуираме? - обади се Мария Габриел. - Може отнякъде да изтича газ....  - Този влак е с метан! - пошегува се Иво Христов. - От опита ми в президентството знам, че каквото и да се случи, най-добре е да запазим самообладание.  Когато въпросната контактна група стигна до средата на композицията, с ужас установи, че влакът стърчи над висока пропаст и истинско чудо бе, че още не е паднал. Началникът на влака погледна групата български евродепутати. - Вие от аварийната бригада ли сте? - попита той. - Не, аз съм завършил Учителския институт в Шумен - възрази обиден Александър Йорданов, бивш  радикалдемократ, бивш парламентарен шеф, понастоящем евродепутат от ГЕРБ. - Учителки не ми трябват! Необходимо е да вдигнем контактната мрежа. Кой може да помогне? Вие? - Аз мога... да се помоля на Аллах! - обади се Илхан Кючюк. - Опазил ни Господ, дано не се налага... - Да ви донеса кафенце или минерална вода? - изчурулика младата Ева Майдел. - Аз съм работила в европейските структури, имам богат опит... - Опита си го запазете за после, трябват ми електроженисти! Вие, госпожо, какво умеете? - Аз ли? - вдигна големите си красиви очи Атидже Алиева. - Аз съм експерт по млечните квоти и млякото за деца... - А бе, к'ви са тия евродепутати бе, няма ли един с нормална професия? - видя се в чудо железничарят. - Ей, ти, младежо, какво умееш? - Пиша писоарна лирика! - похвали се Андрей Слабаков. - Едно време правех и филми, ама само жена ми ги гледа...  - Хвърляй цигарата и дигай това железо - изкомандва началник влака - инак след малко, вместо в Европарламента в Страсбург ще сте долу в пропастта. Само при мисълта, че ще си идат млади-зелени, родните парламентаристи се хванаха дружно и с титанични сили, в пълен синхрон и консенсус, вдигнаха тежката контактна мрежа. Чудото стана. Влакът наду свирка и потегли. Така е, помисли си Спилбърг, случаен пасажер във влака на обречените да бъдат богати. Щом човек знае какво иска и силно го желае, много лесно го постига.", "date": "2019.06.27", "title": "Влакът на обречените "}
{"url": "https://duma.bg/vazpominatelna-sreshta-za-prof-bozhidar-dimitrov-n194758", "text": "Една година от кончината на проф. Божидар Димитров - изключителен учен, историк, преподавател, ръководител, публицист, се навършва на 1 юли, съобщават от НИМ. Националният исторически музей ще отбележи годишнината с представяне на един от последните научни проекти на проф. Димитров. Книгата \"Светите братя Кирил и Методий - съпокровители на Европа\" е посветена на икони и църковна утвар, свързани с почитта и преклонението пред делото на св. Кирил и св. Методий и на техните най-близки последователи, съхранявани в НИМ. Близки, приятели и съратници на проф. Димитров ще почетат паметта му, като споделят спомени и преживявания. Ще имат възможност да си припомнят и неговите професионални постижения, като разгледат специално подготвена изложба с архивни снимки. Възпоминанието ще се състои на 1 юли от 11 ч. в НИМ.", "date": "2019.06.27", "title": "Възпоминателна среща за проф. Божидар Димитров"}
{"url": "https://duma.bg/balgarskata-penelopa-chaka-39-godini-dushmanin-na-fashizma-n194701", "text": "Тази страница решихме да публикуваме днес не случайно. Повод ни даде последното предаване \"Документите\" на Антон Тодоров, чиито съграждани от родното му Раднево изпълниха миналия месец залата за обсъждане на книгата на Велислава Дърева \"Атентатът 1925. Денят, в който се отвориха портите адови\". Но който Антон, с присъщата му всезнайковщина и без много да се церемони, посъветва Велислава да  изхвърли книгата на \"бунището\", без да се съобразява с мнението за нея на такива \"негови колеги\" историци като Николай Поппетров, Искра Баева, Евгения Калинова, Димитър Генчев и др. Направи го по антонтодоровски, размахвайки книги, които всъщност подкрепят доста от \"еретичните\" тези на Велислава. Май не се чувстваше много добре събеседникът му, председателят на Държавната агенция \"Архиви\" доц. Михаил Груев, но изборът на този висш държавен служител да участва в едно от крайнодесните и всъщност псевдоисторическо предаване у нас си е само негов. Антон Тодоров с няколко изречения се опита да изхвърли на \"бунището\" и странджанския войвода Атанас Премянов, когото нарече Андрей - невинен лапсус, надявам се. И тъй, предоставяме на нашите читатели да надникнат по-надълбоко в живота на Премяната, който е изпълнен с изпитания, които едва ли друг в отечеството ни е преживял. Атанас Премянов (1902-1973) днес е полузабравен, а страховитите истории, които се разказват за него - къде истински, къде изсмукани от пръстите, години наред са стряскали хората, особено фашагите от Бургаско, а и от цялата страна. Разпарял кореми, насичал на парчета враговете си - какво ли не се говори за него. Кой ли не се е заканвал да му види сметката, включително известният Бърлю Войвода, но безуспешно - хуква и той да бяга панически пред неговата храброст. И в София, където Премянов е изпратен от Югославия със специални задачи, столичната полиция и армия не могат да се справят с него. Но това завършва трагично - арестувана е Елена Гичева, в чийто суперлуксозен апартамент провеждат срещи най-високопоставените партийни ръководители. Тя е убита в Дирекцията на полицията \"зверски\", както твърдят документи и историци. Премянов се разделя с бременната си годеница Стойка и емигрира в Съветския съюз. И сценаристите на най-сладникавите сапунки не биха могли да измислят случилото се между тях. Тя го чака цели 39 години. Дъщеря им, която той никога не вижда, му е родила три внучки, след което почива. Верността на Пенелопа към Одисей е нищо пред тая на Стойка към Атанас. И го дочаква, през 1963 г. те се оженват след 39 години годеничество. А през тези дълги десетилетия разлъка той воюва по външните и вътрешните фронтове на СССР. \"Звездата му\" помага да оцелее не веднъж и дваж. През 1937 г. Георги Димитров се намесва, за да го спаси от сталинските репресии. Обвинен е в предателство. От оскъдните му думи става ясно, че освен на фронтовете на Втората световна война той е служил по всяка вероятност в СМЕРШ и при това, както винаги, е вършил чудеса от храброст. А носталгията му по България избуява, след като в Новосибирск през април 1963 г. гостуват български естрадни изпълнители начело с Емил Димитров. И Тончо Русев е там. През август същата година Премянов вече е в София и бърза да отиде при Стойка, която тогава живее в Ямбол. Хиляди хора от родния му Бургаски край изпълват улиците, за да посрещнат \"възкръсналия\" с цветя и топли думи. Орелът на Странджа - за едни душманин, за други закрилник.  , сб. със спомени на българи-бойци и командири от Червената армия, Партиздат, 1981 г. (спомени на политкомисаря Атанас Михайлов Премянов)  Годежът мина много хубаво не само за Янаки и Велика, но и за мен, защото през тая вечер видях за пръв път дъщерята на дядо Михаил Налбантина, деветнадесет годишната Стойка. Очите ми останаха в това момиче. Беше не само най-хубавото в махалата \"Свети Спиридон\", но и пееше много хубаво народни и хайдушки песни. Наченеше ли да пее, всички се ослушваха.  След тая вечер правех, струвах, но гледах да се намеря там, където щеше да бъде и Стойка... Връщах се от седенките като убит. Добре че буля Стана и Цървена Яна разбраха, че съм безнадежден като ерген.  Един ден двете жени направиха китка от здравец, обвиха я с червена копринена лента и тръгнаха да я поднесат на Стойка от мое име. Двете сватовници трябваше да помолят баба Евдокия и дядо Михал да дадат съгласието си за годежа и да благословят дъщеря си за мене. По обичая, ако момата беше съгласна, независимо от мнението на родителите си, слагаше китката на пазвата си. В случай, че родителите са съгласни за годежа, забождаше китката от лявата страна на дрехата си, до сърцето, правеше китка от собствената си градинка и я връщаше по сватовниците. Наред ли е всичко, сватовниците се договаряха с родителите на момата кога ще стане годежът и се връщаха да \"докладват\" на момъка.  Докато жените се върнат, въртях се из къщи, влизах от стая в стая, струваше ми се, че светът се свършва. А когато се показаха на вратата с усмихнати лица и китка в ръцете, идваше ми да рева от радост. От тоя ден, беше петнадесети ноември 1923 година, станахме неразделни със Стойка.  Цялото си свободно време прекарвах при Стойка. Дните се нижеха един от друг по-хубави. Двамата повярвахме, че щастието стига за един живот. Не ни се искаше дори да се събуждаме. Но събитията ни свестиха жестоко. В края на ноември 1923 година турските власти ни предупредиха, че се забранява на емигрантите да живеят в Лозенград. Трябваше или да заминем за Съветския съюз, или да се върнем в България, или да отидем да живеем във вътрешността на Турция.  Мерките на турските власти накараха нашата евренезка група да вземе окончателно решение за създаване на чета и продължаване на борбата с фашистката власт в България.  Към края на ноември 1923 година минахме границата и се отправихме за Евренезово като народни отмъстители... На двадесет и седми ноември хванахме прочутия местен фашист и изедник Вълкан Кехая, на чиято съвест тежаха убийствата на четиримата комунисти - Христо Парашкевов, Атанас Дражев, Георги Апостолов и Иван Малинов. От тях Георги Апостолов беше баща на четири дребни дечица, а на Иван Малинов току-що се бе родило дете. Къщите бяха изгорени, заедно с покъщнината, семействата разпилени, оставени голи, боси и гладни.  Разправата с Вълкан Кехая хвърли в тревога местните фашисти и всички изедници, които имаха петна на съвестта си. По пътища се проточиха коли, натоварени с багаж. Виновните бързаха да се скрият на безопасно място в градовете. Същевременно нашите хора започнаха да повдигат приведените си глави, да поглеждат към балкана с надежда и упование.  Имуществото на Вълкан Кехая беше прехвърлено в Турция и разпродадено. Получените пари бяха разпределени между осиротелите семейства в село Евренезово, Текенджа, Белеврен и Урумкьой. Сърцето ми се свиваше, когато в тъмните нощи почуквахме на прозорчето на мизерните колиби, където бяха принудени да се скрият сираците. Показваше се забулената с черна кърпа глава на майката, гледаше уплашено чуждите хора, изпърво не можеше да разбере, а след това онемяваше. Приемаше с разтреперани ръце своя дял от парите... И знаехме, че жената, след потъването ни в тъмнината ще падне на колене пред кандилото, ще се прекръсти и ще извика от дън сърце:  - Има още хора на земята, боже!  ...В края на април 1926 година двамата с Кръстанов бяхме прехвърлени в Австрия - по нелегален канал, който минаваше близко до град Марибор. Във Виена... ни пое друг куриер, който ни преведе през Полша и ни помогна да преминем съветската граница през станцията Негорелая... На първи септември 1926 година бях записан студент в подготвителния курс към българския сектор на Комунистическия университет на националностите от Запад - \"Ю.Ю. Мархлевски\", в Москва. Българският сектор се завеждаше от другаря Станке Димитров - Марек. Наши преподаватели бяха Александър Величков, Стела Благоева, Мария Калинкова, Цвета Ташкова, Женя Пискова, Цветан Кръстанов и още няколко българи и българки...  В края на краищата успях да преодолея слабата си подготовка, усвоих минимума от знания, които бяха необходими, за да постъпя в първи курс на университета. Мъчението ми обаче продължи и в първи курс. Бях принуден да седя над книгите по двадесет часа на ден, за да не изоставам от другите... Настъпи хиляда деветстотин и тридесета година. През тая година се учех в трети курс на университета, но се наложи да участвам в една акция на партията, която ми отне повече от три месеца. На изпитната сесия се явих само и само да не проявя малодушие и бях скъсан на повечето изпити. Това ме накара да се замисля по-издълбоко за бъдещето си. ...От първи септември 1930 година започнах следването си във Висшата погранична школа. Курсът беше двегодишен. Мога да кажа, че се чувствах в това учебно заведение като риба във вода. Често името ми беше поставяно на дъската за отличниците, получавах и награди... Практиката на офицер от пограничните войски прекарах в пограничната комендатура на градчето Ордубад в Кавказ. Произведоха ме офицер и ме изпратиха в Далечния изток, близо до Владивосток, на границата с Манджурия... Ден след ден, дойде хиляда деветстотин тридесет и седма година. Най-неочаквано бях повикан в центъра - град Хабаровск, където ми бяха предявени съвсем безосновни обвинения. Тъй като не можеше да се докажеше нищо, само бях лишен от офицерското си звание.  Годината беше особено тревожна, но аз не склоних глава. Веднага се качих на влака и заминах за Москва. Драги читатели, предполагам, че бихте разбрали какво чувствах по време на многодневното си пътуване към столицата. Аз, човекът, който дължеше всичко на тая страна, бях обвинен в предателство.  В Москва веднага отидох при другаря Георги Димитров. Той не се беше изменил много - само косите му бяха посребрени. Другарят Димитров се здрависа с мен, покани ме да седна и рече полека, без да бърза:  - Как вървят работите, другарю Премянов?  Говорих дълго, разказах всичко, което се беше случило напоследък с мен, накрая го помолих за съвет. Забелязах, че по челото му се бяха появили бръчки.  - Другарю Премянов - каза замислено Димитров, - разбирам болката ти, вярвам ти. Моля те да бъдеш спокоен, всичко ще се оправи. Станала е грешка, но грешките са поправими.  След това се свърза по телефона с началника на Главното управление на пограничните войски другаря Маслеников и му разказа за случилото се с мен. В отговор на негов въпрос другарят Димитров заяви, че има пълно политическо доверие в мен, което ще изрази и в писмена политическа гаранция...  Продължих да служа по границата до момента, в който избухна войната. През юли хиляда деветстотин четиридесет и първа година се намерих в района на Таганрог и Ростов на Дон...  Батальонът беше разположен отначало в предградията на града. Битката започна точно в осемнадесет часа на двадесети юли. Срещу нас беше изсипан цял ураган от снаряди. Врагът атакуваше с танкове, пехота и авиация. Непрекъснато виеха зловещите юнкерси, които пикираха и хвърляха бомби върху нашите позиции. Целият град задимя, изригваха пламъци, вдигаше се пушек, сградите рухваха върху главите ни. Но когато фашистите тръгваха в атака, развалините оживяваха, посрещаха ги с огън, отхвърляха ги назад, пречупваха настъпателната им воля. Сражението за града продължи шест дни. Останахме към двадесет хиляди души войници и офицери, а към двадесети и пети юли имаше живи не повече от две хиляди. Поставената задача беше изпълнена...  Войната продължаваше, ние трябваше да спрем противника. Последният рубеж за отстъпление съгласно заповедите на Върховното главно командване беше р. Волга. Боевете и тук продължиха с неотслабващо ожесточение. Докато дойде оня съдбоносен час на нашето контранастъпление. Да, аз изживях този миг - когато ние настъпихме на запад...  По-късно бях извикан в Москва на разположение на командването на НКВД. Получих нови задачи, които бяха близки до тези на фронта. Трябваше да се очисти съветската земя от противниковите диверсионни и разузнавателни групи, които се срещаха в тила в дните на войната. Това беше и моята специалност и аз с чест се справих и с най-трудните задачи.  Времето летеше. Войната се свърши. Дойдоха усилените години на възстановяване на народното стопанство. ...Вече минавах петдесетте, но бях здрав и силен. Тежкият труд на строителен работник не ми тежеше. Станах бригадир на строителна бригада, избираха ме в профкомитета, награждаваха ме многократно за преизпълнение на плановете с двеста-триста процента.  Един априлски ден на хиляда деветстотин шестдесет и трета година се връщах от работа в къщи. На витрината до клуба \"Юнност\" видях голям афиш. Спрях се, погледнах и почувствах слабост в краката си. Там се обявяваше естраден концерт на трупа, която пристигнала от София. Очите ми четяха български имена, артистите бяха българи. Стана ми зле, свят ми се завъртя, облегнах се на стената. Разбира се, аз се интересувах от съдбата на родината ми, знаех много за нея, но сега тя беше дошла при мене.  Продължих пътя си като пиян. След това се върнах пак и пак зачетох имената на българите. Емил Димитров, Румяна Маркова, Николай Димитров, Тончо Русев...  Концертът беше обявен за седемнадесет и тридесет минути в кинотеатър \"Москва\", в академическото градче на Новосибирск.  Втурнах се да търся българите. После се сетих, че трябва да ги поканя на гости. Накупих неща за вечеря - най-хубавите сибирски ястия, най-хубавата водка. После отидох на концерта.  Публиката ръкопляскаше лудо на всеки номер, дълго многократно викаше артистите на бис. Седях на стола и чувствувах как сърцето ми чезнеше от любов и мъка. Струваше ми се, че техният триумф е и мой триумф. Сълзи се стичаха по бузите ми, нещо стискаше гърлото ми, задавяше ме.  Късно вечерта неколцина от артистите дойдоха с мен в дома ми, където ги гостих по сибирски. Българската реч ме омайваше - разбирах всичко, но не можех да говоря. Следващия ден не можех да се позная. Вече не можех да остана далече от родината.  Заминах за Москва, явих се при другаря Сарафанов, заместник-председател на Контролната комисия при Централния комитет на Комунистическата партия на Съветския съюз. Моето досие беше намерено, установи се, че съм бил уволнен от армията без каквато и да е вина. Другарите се свързаха с Областния комитет на партията в Новосибирск. На двадесет и седми юли, на заседание на бюрото на Областния комитет на партията в Новосибирск, бяха възстановени правата ми. На четиринадесети август ми беше връчен партийният билет, а на осемнадесети август вече бях в София.  В София научих, че моята годеница, която оставих преди тридесет и девет години в лозенградския затвор, живее в Ямбол. Заминах веднага при нея. Тя не се беше омъжила през тези дълги десетилетия. Моята дъщеря се беше родила, без да я видя, беше отраснала, без да я видя, беше се омъжила, без да я видя, беше ми родила три внучки и накрая беше починала, без да мога да я видя.  Твърде много премеждия бяха минали и над нейната, и над моята глава. Случи се така, че се ожених за нея официално след тридесет и девет години годеничество. Може би само една българска жена е способна да стори това, да издържи на безкрайното очакване, да запази в себе си образа на един човек. Моята Стойка превърна в действителност античните митове за женската вярност. ", "date": "2019.06.27", "title": "Българската Пенелопа чака 39 години душманин на фашизма "}
{"url": "https://duma.bg/spasyavat-izchezvasht-nosorog-s-invitro-n194753", "text": "Учени успяха да поставят ембрион на южен бял носорог, чиито яйцеклетки са оплодени инвитро, съобщи АП. Целта е да бъде спасен от изчезване един от подвидовете на едрия бозайник. Манипулацията е осъществена миналия месец в зоопарка на Хожов, Полша, разкри Томас Хилдебрант от Института по зоология в Лайбниц. Ученият участва в международен екип \"Биорескю\" за спасяването на северния бял носорог. Експертите се надяват да получат разрешение от кенийските власти да извлекат яйцеклетки от последните две представителки на северния бял носорог, които не биха могли сами да износят ембрион. Последният мъжкар от този подвид - Судан, почина през март 2018 г. Специалисти запазиха замразени проби от спермата на няколко други мъжки и сега се надяват да ги използват, за да спасят вида. \"Това е първото истинско доказателство, че цялата процедура, която сме разработили на теория, може да е успешна\", заяви Хилдебрант. Специалистът обаче предупреди, че макар ембрионът да нараства, той е по-малък от очакваното и още не е ясно дали ще се имплантира в лигавицата на матката и ще продължи да се развива.", "date": "2019.06.27", "title": "Спасяват изчезващ носорог с инвитро "}
{"url": "https://duma.bg/glatka-nadezhda-za-vsichki-n194702", "text": "  доктор на кинознанието Ако желаете да оцените живота си и неговия реален смисъл, каня ви да посетите този уникален в световен мащаб форум. Уникален както с откривателския дух на голяма част от точно подбраните за спецификата на фестивала 206 филма от 59 страни, така и с топлата, сърдечна, почти семейна атмосфера, придружаваща прожекциите (явно състезателният нерв на участниците е заложен още при създаването на произведенията им!); откровените срещи и разговори с техните автори, които не секваха до полунощ; дискусиите с любопитно подбрани значими актуални теми. От години раздялата с домакините изтръгва съжаление и болка у всички нас. Става дума не само за раздялата с морето, за което мечтаем 12 месеца (тук то по-скоро е живописен фон и вдъхновение), а за неудовлетвореността от факта, че си пропуснал нещо от твърде наситената програма. След петгодишно пребиваване в СОК \"Камчия\" тази година форумът се завърна в родното си гнездо - във Фестивалния и конгресен център във Варна, чиято публика търпеливо го очакваше. На официалната церемония по откриването му на 13 юни, на която присъства и вицепрезидентът Илияна Йотова, патрон на фестивала, препълнената зала реагира възторжено на документалния филм на Вим Вендерс \"Папа Франциск: човек на думата си\", който със своето слово припомни от екрана основните ценности и добродетели на форума; високохуманната му мисия в днешния напрегнат свят. Огромният проблем на нашето съвремие, от който произтичат всички кризи, е как да се върне вярата в човеколюбието. На него е посветена както цялата програма, разпределена в 6 категории, така и дискусионният форум \"Агресия, хуманност, кино\", с участие на известни лектори като Соломон Паси, проф. Иво Христов, Татяна Дончева, Емил Спахийски, Анна Заркова, доц. Харалан Александров. Редом с главния конкурс течеше паралелна селекция, посветена на 100-годишнината на Международната федерация на дружествата на Червения кръст и Червения полумесец, както и състезание на техни най-нови произведения. В него се открои едночасовата документална творба \"Женският център на Червения полумесец\" - дебют на Бикет Илхан (която вече четири десетилетия работи в киното), удостоен в тази категория с наградата за най-добър филм за убедителната режисура при пресъздаване с изобилен материал на потъналата из прашните страници на историята роля на жените в турското общество. Тук бе отреден Специален приз от председателя на БЧК Христо Григоров на първия голям документален проект на Румънския Червен кръст \"Равенство\" - дело на четирима оператори, защитаващи темата за равни възможности на децата и младежите от най-бедните райони като инвестиция в нашето бъдеще. А старанието на трима млади доброволци, заснели по своя инициатива късометражния филм \"Вдъхновение\", бе отличено със Специален диплом. Главното си внимание ще насоча към онези произведения, които оставиха най-трайна следа в съзнанието ми: за тях разговорите ще продължат не само до следващия фестивал, а и след него... Истинско потресение за зрители и професионалисти предизвика 88-минутната документална творба \"Лицата на Лафора\" (Босна и Херцеговина), снимана в 7 страни в течение на две и половина години. С нея младият автор Денис Боич завоюва наградата за най-добро произведение в категорията \"Здравни филми\": за разтърсващо показаната на екрана невероятна сила на човешкия дух (и на героите, и на самия режисьор) в свръхчовешки обстоятелства. Поемайки приза, Боич го посвети на една от героините - майката от семейство Гаич, която според него е \"най-силната личност на света\", превърнала невъзможното за една смъртоносна болест във възможно. Макар и ранено по най-жесток начин, това семейство с изумителна упоритост и неистово старание събира пари за финансиране на изследванията за спасителното лекарство. По този начин то се нарежда сред най-големите дарители в света. Неговите усилия да \"задвижи задрямалата планета\" и ентусиазмът на водещите учени се обединяват, за да докажат, че няма невъзможни неща. Едва ли е необходим коментар за гражданската и художествената \"артилерия\" на този фестивал! В категорията \"Документални филми\", както обикновено, се наложиха на вниманието ни няколко произведения. За най-добър пълнометражен филм единодушно бе обявена едночасовата творба \"Невидимият меч\" на италианския режисьор-сценарист Масимилиано Кокоза. Мисля, че за първи път срещам на екрана толкова проникновено изследване на света на незрящите, чиито сънища са идентични с нашите. Подобно на нас те сънуват в цвят и движение човешки фигури и природни пейзажи. Това поставя на дневен ред неотклонния въпрос: ако хората с вродена слепота имат същите сънища като зрящите, откъде идват тези образи?... Сред пълнометражните творби се отдели и вълнуващият документален разказ \"Икар от Кочериново\" на нашия колега Емил Спахийски. В течение на час той задържа вниманието на зрителя към изпълнената с драматични обрати житейска история на мечтателя Николай Поповски от Кочериново. Без никакво специално образование героят изобретява и построява първия български хеликоптер в задния двор на бащината си къща. С нарастване на амбициите му изобретенията стават все по-смели. Те започват да се съизмерват с жестокостта на живота. Кулминацията на филма отправя към нас въпроса: каква е цената на една мечта, с която се опитваш да се доближиш до слънцето? В същата категория силно впечатление направи \"Твой ред е\" на бразилската режисьорка Елиза Капаи за безпрецедентния акт на осъзнаване на силата на единството от страна на хиляди ученици и студенти в Сао Пауло през 2015 г., когато в резултат на политическа криза е било предвидено много учебни заведения за бъдат затворени. Със задъхан монтаж и емоционален хъс филмът, който бе отличен с Голямата награда на фестивала, проследява окупацията на повече от 1000 училища и университети; пледира за гласност и уважение на различни мнения; а на финала недвусмислено задава въпроса: кой пише историята и как тя следва да бъде отразявана.  Специална награда за режисура тук получи американската кинотворба \"3100: бягане и себенадминаване\" на Санджай Роуал за умело, динамично търсене на екрана на езотеричните и духовните измерения на бягането. Нейните герои - финландски разносвач на вестници и австрийски виолончелист, са участници в най-дългото сертифицирано 52-дневно бягане в света, което се провежда всяка година в Ню Йорк от 1997 г. Малцина успяват да завършат това, на пръв поглед непреодолимо предизвикателство, където духът, материята и психиката се състезават помежду си. Сред документалните късометражни филми - седем на брой, бяха отличени \"Животът започва на 90\" (Кипър) и \"4 билета никога вече\" (Бразилия). Те са дело на две талантливи и очарователни режисьорки, чието дарование се открои на същия фестивал още преди две години. Авторката на първия - Беджай Браун, завоюва с него наградата за най-добър късометражен филм със светлия, убедителен начин, по който ни настройва да повярваме, че животът може да бъде прекрасен и полезен дори на 95 години. А любимката на всички - Лейде Жакоб, реализирала втория, след изключително вълнуващата творба \"Моята поезия\", сега получи Специален приз за борбата на човек да отстоява правото да живее с достойнство до края на дните си. Традиционното мислене смята конкурса за игрално кино за най-важен. И според него този фестивал защитава нивото си. Осемте игрални пълнометражни филма, включени в програмата му, бяха насочени към значими екзистенциални, актуални и днес, проблеми (\"Три дни до пролетта\" на Александър Касаткин - Русия, \"5-а терапия\" на Алиса Павловская - Украйна, \"Еуфория\" на Валерия Голино - Италия, \"Един важен ден\" на Хомаюн Асадиан - Иран, \"Лина\" на Рамин Расули - Афганистан, Иран, Холандия). За майсторски изградената атмосфера, пропита от нежност, деликатност и съпричастие, творбата с бавен ритъм и поетично заглавие \"Граница на дъжда\" (Босна и Херцеговина, Черна гора, Сърбия, Великобритания, Швеция) бе удостоена с наградата за най-добър филм в тази категория. По време на връчването й единият от двамата режисьори-сценаристи Властимир Судар (другият е Никола Мийович) сподели: \"Направихме това произведение, съставено от две новели и епилог, от любов към Балканите. Тук го показахме премиерно, все едно, че е у нас...\" На екрана става дума за едно изкуствено, географско разделение, което е съобразено и в структурата на филма. Всъщност хората от двете страни на новоустроената граница между три държави (Босна и Херцеговина; Черна гора и Хърватска) доскоро са били едно цяло... и продължават да бъдат! До края на фестивала хората коментираха този филм за любовта, съзряването и надеждата, покълнала сред запустелия високопланински пейзаж с изглед към Адриатика. Двойно по-голям бе броят на участващите в конкурса за игрални късометражни творби. Тук  14-минутната новела \"Салам\" (САЩ, Великобритания) на Клер Фаулър, с увлекателния кинематографичен език, на който е разказана простичката история  за шофиращия из улиците на нощния Ню Йорк Салам (тръпнещ в очакване на новини за живот или смърт от семейството си в Сирия), завоюва наградата за най-добър филм в тази категория. Тъкмо в целта на фестивала тук попадна 5-минутното независимо произведение \"Концерт за кларинет и оркестър\" на Максим Петров, което получи Специална награда, връчена от кмета на Варна Иван Портних. Изградено по разказа на Людмил Станев \"Още една кратка история за любовта\" (без специално финансиране), то ни въвежда в обикновена случка в топла нощ в началото на лятото - телефонно обаждане в Спешния център и... В съзнанието ни остава делничната история за една тиха и неотменна любов, която отново доказва, че това е единственото, което ни дели от смъртта. И Моцарт, разбира се... Със Специална награда за една от всички категории (\"Здравни филми\") бе зачетена и българската творба \"Началото е край\", продукция на БНТ 2 - РТВЦ Благоевград, за изключителна актуалност на тревожната проблематика. Чрез личните истории на четирима младежи, които се борят със зависимостта от наркотиците, екранът алармира съвестта на нашето общество. На финала: след проследяване с интерес на преобладаващата част от филмите в програмата всеобщо пожелание на участници, критици, журналисти и гости (150 на брой) бе да се възвърне някогашният авторитет на форума и той да се увенчае отново с достигнатата с много усилия категория А на световните кинофестивали.", "date": "2019.06.27", "title": "Глътка надежда за всички"}
{"url": "https://duma.bg/naomi-kembal-stana-ikona-n194752", "text": "Наоми Кембъл бе обявена за модна икона на събитие в хотел \"Риц\" в Лондон. Супермоделът получи признанието за забележителния си принос в модната индустрия, както и за своята филантропска дейност. 49-годишната Черна пантера ще получи отличието на 2 декември на церемония по връчването на Британските модни награди. Манекенката коментира, че е развълнувана от тази чест. И уточни, че създадената от нея през 2005 г. фондация Fashion for Relief ще организира благотворително изложение през септември в рамките на Лондонската седмица на модата. Наоми вече е правила подобни събития в помощ на жертвите на урагана \"Катрина\", трагедията в Хаити, разрушителното земетресение и последвалото цунами в Япония. Наскоро Кембъл се появи в британското издание \"Вог\" в провокативна фотосесия без дрехи. Звездата сподели, че не се чувствала добре в тялото си дълго време. Но сега вече не е така.", "date": "2019.06.27", "title": "Наоми Кембъл стана икона"}
{"url": "https://duma.bg/evrofondovete-nozh-s-dve-ostrieta-n194703", "text": "В средата на миналия месец Европейската сметна палата огласи доклад, посветен на борбата с измамите при изразходването на евросредства през миналия програмен период. Докладът дойде и на фона на скандалите у нас с \"усвоените\" eвропари за частни къщи за гости. 60% от проверяваните в България случаи са били отхвърлени или прекратени от прокуратурата. Както местната координационна служба за борба с измамите, така и управителните органи не извършват систематично анализ на причините за отказа, пише още в доклада. Според него при проверките в седем страни, сред които е и България, са открити над 4000 нередности, потенциално свързани с измами. Финансовата подкрепата на ЕС, засегната от тези нередности, възлиза на близо 1,5 милиарда евро, като 72% от тези пари са свързани с политиката на сближаване на ЕС. В такива случаи винаги възниква въпросът  европейските средства не са ли източник на корупция и така да се превръщат в нож с две остриета и какъв е приносът им за ръста на брутния вътрешен продукт  на дадена страна. Оказа се, че отговорът на този въпрос не е еднозначен. Като еврофондове могат да бъдат определени парите, които Европейската комисия разпределя между страните членки от общия бюджет на ЕС. Това са субсидиите от общата селскостопанска политика, структурните фондовете, които финансират инфраструктурни, екологични и социални проекти. Еврофондовете се разпределят според нуждите, брутния вътрешен продукт и целите, които си е заложила всяка страна членка. Логично по-бедните страни с по-слабо развити региони получават по-голяма финансова подкрепа. При нередности, свързани с управлението на европарите, еврокомисията сезира ОЛАФ - Европейската служба за борба с измамите, чиято работа е да разследва случаи на неправилно усвояване на парите на данъкоплатците. Заради контрола на комисията и ОЛАФ страните членки често са принудени да връщат в европейския бюджет неправилно похарчени средства. При цялостен провал в усвояването на част от еврофондовете комисията може временно да замрази достъпа на някоя страна членка до полагащите й се пари. Досега това е правено само веднъж в историята на ЕС - с България през 2008 г., когато бяха ефективно замразени над половин милиард евро от ИСПА, ФАР и САПАРД. Впоследствие голяма част от тези средства бяха окончателно загубени поради грешки и измами в проектите и заради изтичане на срока за сключване на договори. Европейските средства са само малка част от огромния пъзел на икономиката на дадена страна. Истината е, че не може да се докаже видим ефект върху ключови икономически показатели - като безработица например, от усвояването на десетки милиарди от Брюксел, твърди Десислава Николова от Института за пазарна икономика. Не е тайна, че от оперативните програми се възползват главно кръгове, близки до властта. Освен това в повечето случаи се финансират проекти, които не създават нови работни места (или поне нетрайни) и не генерират икономически ръст. Става дума за проекти от сферата на културата или развитието на градската среда, които безспорно са чудесни, но не носят добавена стойност към икономиката на България, е мнението на Николова.  Ролята на милиардите от Брюксел не е еднозначна. Според анализи на Института за икономически изследвания при БАН усвоеното европейско финансиране до 2015 г. е за над 23 млрд. лв. Въздействието на тези средства върху икономическия растеж е между 1 и 3% годишно. За десетте години общият ефект е около 9%. Даже някогашният финансов шаман на ГЕРБ Симеон Дянков изрази мнение, че не всяко усвояване генерира полезност за страната.  Според него еврофондовете изкривяват общата икономическа политика на страната, тъй като инвестиционните проекти, които се реализират с големите пари, се определят планово. \"С тях може да се правят грешки. Пример за това са стадионите, които се изградиха по селата и в които сега пасат овце. Създава се огромна възможност за корупция\", допълва той. Този де факто държавен капитализъм фаворизира определени групи, близки до властта. Справка - средствата за инфраструктура. Там от години няколко големи играчи си разпределят обществени поръчки за стотици милиони.  Горчив опит за България са и земеделските субсидии. Правилата, по които се раздаваха те, помогнаха да има свръхконцентрация на земя в малко на брой стопанства. Така 4% от фермите на практика стопанисват 80% от земеделските земи, а в същото време добавената стойност в сектора намалява Резултатът са огромни зърнени стопанства, западащо животновъдство и намаляващо производство на плодове и зеленчуци. Ако има европейски политики, които в България категорично са се провалили, то според екипа на Икономическия институт при БАН това са регионалната и политиката по човешките ресурси. Изследователите са на мнение, че ако София е с БВП като на средно богат регион от ЕС, няколко други региона остават най-неразвитите в целия съюз. Например БВП на човек в Силистра е 4.5 пъти по-нисък от този на столицата. \"В момента има цели области в България, които ще спрат своето развитие, защото са обезлюдени.  Пропастта между Северна и Южна България ще продължи да расте. А за една значителна част от северната част на страната - каквото и да се направи вече, ще е трудно да се обърне тенденцията. Трансферът на пари от Брюксел към София е малка компенсация за трансфера на мозъци и работна ръка в обратната посока. Според проф. Росица Рангелова от БАН ефектите от това са задълбочаване на демографската криза, дефицити на трудовия пазар, устойчиво изключване от пазара на труда на значителни групи, което е свързано и с допълнителни публични разходи.  Деница Николова, заместник-министър на регионалното развитие и благоустройството, твърди, че има нужда от цялостна промяна в модела на финансиране. Към момента не се вижда очакваният ефект върху икономиките на страните от Европейския съюз (ЕС), включително и на България, от усвояване на фондовете. Разбира се, страната ни има добри резултати и постигнахме много неща през предишния програмен период, особено от гледна точка на финансирането, но в глобален аспект има нужда от промяна, обясни Николова. По думите й вече приоритетно ще се финансират проекти, които ще генерират приходи и ще имат възвръщаемост на инвестициите.  Подкрепям добрите намерения на правителството, но при изхарчени огромни европейски и национални средства резултатите са далече от възможното и очакваното като обем и най-вече като качество, е мнението на президента Румен Радев. Според вицепремиера Томислав Дончев, съществува известна \"митология\" около еврофондовете. Например, че внасяме повече средства, отколкото получаваме. Или че реалният сектор е толкова зле, че държавата ни живее единствено и само от еврофондовете. Трета заблуда е, че разликата между внесеното и полученото е 5-6 млрд. евро в полза на България. А също и че европейските пари се харчат само за магистрали. \"Макар транспортната инфраструктура да е най-видима, тя заема малко над 20% от цялото финансиране\", пояснява Дончев. Той твърди, че най-добър ефект от евросредствата има, ако те се влагат в екология, иновации, образование. Последният мит за еврофондовете, по думите на Томислав Дончев, е, че европейските пари стигат до тесен кръг от заинтересовани лица. Данните показват, че всъщност са реализирани 11 778 проекта, като зад 3154 стоят различни организации и фирми, подчерта той. Според него ефектите от реализираните проекти са разнопосочни - работни места, сигурност, удобство и бързина на пътуване и други. Значим факт е, че до момента са създадени 372 хил. работни места, което е впечатляващо, коментира той. Основният порок на еврофондовете е, че те правят българския бизнес зависим от държавно финансиране и покровителство.  Благодарение на тях икономиката става все по-малко конкурентоспособна. Бизнес средата в България се деформира, бизнесът се научава, че всички се прави най-лесно с еврофондове... ако се докопаш до тях, твърди експертът Георги Вулджев. Според него основната причина Брюксел да не е спрял парите за страни като нашата е, че така си купува поне частично послушание от родните политици. Нещо, което е изключително ценно в един все по-разединен и изтормозен от вътрешни конфликти Европейски съюз.", "date": "2019.06.27", "title": "Еврофондовете - нож с две остриета"}
{"url": "https://duma.bg/levski-padna-01-ot-zenit-n194749", "text": "Левски загуби и от руския шампион Зенит с 0:1 в контрола в австрийското градче Куфщайн. Гола вкара Сардар Азмун (47 от дузпа), който простреля от 11-те м дебютиралия на синята врата черногорски национал Милан Миятович. Реферът посочи пресилено бялата точка за нарушение на новото гръцко попълнение Янис Каргас срещу ветерана Игор Смолников, каквото обаче нямаше. Левскарите играха равностойно почти през цялото време срещу скъпоплатените звезди на противника. Контролата се проведе при температура около 35°. Треньорът Петър Хубчев остана доволен от играта и намекна, че се очакват добри новини и нови попълнения. \"В такива мачове се виждат характерът и мъжеството. Разполагаме с много млади футболисти, но в тези мачове те трябва да покажат, че могат. Рано е да започваме с хвалбите. Вижданията ни са различни. Истината е, че има голяма разлика от първия и втория мач. Има нови момчета в отбора и ни трябва време да се нагодим ние с тях и те с нас. Второто полувреме нямаше респект към името на противника. Не съм съгласен, че сме изглеждали свежи. Трябва да сме по-работоспособни. Свършили сме 1/3 като бегова работа до момента, а нямаме много време. Не съжалявам, че започнахме с два подобни мача\", обяви Хубчев. В неофициалния му дебют в неделя Левски загуби и от бразилския Ред Бул с 0:1. Преди контролата със Зенит Хубчев се срещна със селекционера на Русия Станислав Черчесов. Мустакатият руснак разговаря и с новия спортен директор на \"сините\" Ивайло Петков, който на 2 пъти игра за руския Кубан Краснодар и дори бе негов капитан. \"Бяхме чували добри неща за Левски. Съперникът показва качествен футбол, това беше добър противник. За нас това беше тежък мач, но можем да сме доволни, защото създадохме положения и през двете полувремена\", обяви сръбският капитан на Зенит Бранислав Иванович, бивш играч на Челси. \"Левски е по-силен съперник от първия ни съперник Вакер Инсбрук, който победихме с 6:1. Подбираме съперниците си, така че да премерим нашето състояние с тяхното\", разкри треньорът на Зенит Сергей Семак. Следващата контрола на Левски е в понеделник срещу германския Тюркгюджю Атаспор (Мюнхен), в който играят само етнически турци.", "date": "2019.06.27", "title": "Левски падна 0:1 от Зенит"}
{"url": "https://duma.bg/taysana-i-petrova-sa-sigurni-medalisti-n194746", "text": "Европейските шампиони по бокс Даниел Асенов и Станимира Петрова си осигуриха най-малко бронзови отличия от II европейски игри в Минск. Станимира Петрова (57 кг) бе  безапелационна на 1/4-финала срещу Мона Местиан (Фр) и съдиите единодушно й присъдиха победата. За място на финала асеновградчанката ще излезе на ринга срещу Йемима Бетрайан (Хол) утре в следобедната сесия. Даниел Асенов-Тайсъна от Кукорево също ще си тръгне с медал от Минск.В 1/4-финален бой в кат. до 52 кг 6-кратният европейски шампион продължи уверения си поход към седма континентална титла, след като съкруши коравия французин Билал Бенама с 4:1. Даниел натисна съперника си още от първия рунд и в нито един момент не остави съмнение в превъзходството си на ринга. На 1/2-финалите утре Тайсъна ще боксира с британеца Галал Яфай. Петър Белберов (+91) обаче претърпя неуспех също срещу французин. Най-тежкият ни боксьор отстъпи с 2:3 съдийски гласа срещу натурализирания руснак Мурад Алиев, който имаше превъзходство само в първия рунд, но нашият се събуди и изравни играта, а в третия рунд доминираше. Успех на българина видяха съдиите край ринга от САЩ и Швеция, но колегите им от Украйна, Латвия и Германия дадоха предпочитанията си за Алиев.  При мъжете боксовият турнир в Минск е с ранг на Европейско първенство. Снощи на 1/4-финали се биха още Габриела Димитрова (51) и Деница Елисеева (60) и при успех също ще си осигурят поне бронзови медали.", "date": "2019.06.27", "title": "Тайсъна и Петрова са сигурни медалисти"}
{"url": "https://duma.bg/kotarak-otselya-sled-35-minutno-prane-n194750", "text": "Жена от град Мейпълууд в щата Минесота лично се убеди, че котаракът й има 9 живота, след като го изпра заедно с дрехите си в пералнята на 35-минутна програма, съобщи агенция ЮПИ. Стефани Каръл-Киршоф въобще не разбрала, че нейният любимец се е наврял в барабана на електродомакинския уред. Стопанката на едногодишния Феликс си дала сметка, че го е изпрала едва когато видяла да се подава една от лапичките му от още мокрите дрехи. Стефани изпаднала в шок, но все пак се осъзнала и бързо откарала Феликс на ветеринар. Котаракът бил диагностициран с пневмония заради водата в белите му дробове. Очаква се обаче да се възстанови напълно. Дъщерята на стопанката пусна в мрежата апел за набиране на средства за лечението на непослушния домашен любимец. За нула време бе събрана сумата от 5000 долара.", "date": "2019.06.27", "title": "Котарак оцеля след 35-минутно пране"}
{"url": "https://duma.bg/s-hitovi-pop-i-rokparcheta-posreshtat-dzhulaya-v-lozenets-n194754", "text": "Най-запалените фенове ще изпратят слънцето и ще посрещнат изгрева край Лозенец в компанията на един от техните любимци - MR.K. На брега на морето, в Hacienda Beach, където няма рамки и ограничения, присъстващите на 30 юни ще се радват на Джулая в компанията на родния диджей. А традицията повелява купонът да продължи до сутринта. Само преди дни MR.K се завърна от Миконос, където бе резидент в един от най-оборотните клубове на гръцкия остров. Специално за Джулая артистът е приготвил ексклузивна селекция от ремкси на най-известните световни поп- и рокхитове. Горещ юли очаква любителите на нощния живот край южния плаж в курортното селище. За четвърта поредна година се организира и фестивалът на изкуствата \"Арт поток\". Форумът започва на 19 юли с изложбата \"Стефан Божков и приятели\" в Историческия музей в Царево. А вечерта в читалище \"Георги Кондалов\" ще се играе постановката на Народния театър \"Любовникът\" от Харолд Пинтър с участието на Деян Донков и Радина Кърджилова. Instagram: haciendabeachlozenets", "date": "2019.06.27", "title": "С хитови поп- и рокпарчета посрещат Джулая в Лозенец"}
{"url": "https://duma.bg/ozhadnyala-reka-na-rumen-stoichkov-sabira-pochitateli-na-slovoto-n194756", "text": "Библиотеката на София и издателство \"Изток-Запад\" организират днес, 27 юни, от 18 ч. представяне на новата книга на Румен Стоичков \"Ожадняла река\" в зала \"Вяра\" на Столичната библиотека. Румен Стоичков е завършил българска филология и история в СУ \"Св. Кл. Охридски\", а 30-годишната му професионална кариера като журналист преминава в БНР. В тази, както и в предишните му четири книги ще срещнем спомени за Левски, за Ботев, за герои от Априлското въстание, за предания и легенди, свързани с цар Самуил, цар Иван Шишман, цар Калоян и т.н.", "date": "2019.06.27", "title": "\"Ожадняла река\" на Румен Стоичков събира почитатели на словото"}
{"url": "https://duma.bg/s-petitsiya-ot-70-000-podpisa-iskat-priznanie-za-kianu-riyvs-n194751", "text": "Киану Рийвс да бъде обявен за личност на 2019 г. е основното искане в петицията, събрала досега 70 000 подписа. \"Той е най-добрият човек, който може да съществува. Тайно дарява милиони за детски болници и други хуманитарни асоциации, прави невероятни неща за хората и не иска нищо в замяна\", се казва в сайта change.org, където се подкрепя инициативата. Целта е да се съберат 150 000 подписа. Кампанията е предизвикана от новините в социалните мрежи за скромността и щедростта на актьора. Сред невероятните истории за Киану Рийвс има и такава, че той купил сладолед само за да получи касов бон, на който да даде автограф на 16-годишен тийнейджър. Едва наскоро звездата откри, че е любим герой в интернет, където има дори видеоигри с него. Изигралият емблематичната роля в \"Матрицата\" реагирал с изненада и смущение на въпроса на журналист от списание \"Пипъл\" за славата му в глобалната мрежа.", "date": "2019.06.27", "title": "С петиция от 70 000 подписа искат признание за Киану Рийвс"}
{"url": "https://duma.bg/boneva-vze-nov-bronz-n194747", "text": "Антоанета Бонева спечели нов бронзов медал на Европейските игри в Минск. В стрелбата с пистолет на 25 м  състезателката от Търговище влезе с 8-и резултат във финала (583 т.), но там подобри мерника си и с 31 т. грабна бронза. Тя имаше шансове и за среброто, но загуби с 2:4 т. престрелката за второто място с Хайди Дитхелм Гербер (Швейц), която пък в последната решителна серия за титлата навакса изоставане от 3 т. и изравни за 35:35 срещу олимпийската шампионка в дисциплината от Рио 2016 Ана Коракаки (Гър). Шампионката беше определена след нова допълнителна престрелка, в която гъркинята триумфира с 3:2 точни изстрела и се окичи със златото.  Преди дни Бонева заслужи бронз и на 10 м пневматичен пистолет. На 25 м Мария Гроздева, която е двукратна олимпийска шампионка от Сидни 2000 и Атина 2004, остана 12-а с 580 т. Антон Ризов завърши 22-ри в стрелбата с пушка на 50 м. Най-добрият ни стрелец при мъжете постигна 1164 т. в пресявките и остана на 9 т. от първите 8, които продължиха на финала. Отборът ни по аеробика също донесе медал за страната ни в Минск. Антонио Папазов, Тихомир Баротев, Ана-Мария Стоилова, Ивелина Лукаки и Дарина Пашова взеха сребро с оценка от 22,186 т, изпреварени само от руснаците, събрали 22,250 т. Бронза получиха румънците с 22,083. Преди това Стоилова и Папазов останаха четвърти и на 0,2 т. от бронза при смесените двойки. Мирослав Кирчев завърши 17-и на 1000 м каяк, след като остана осми във финал Б. Българинът, който пропусна място в големия финал за по-малко от половин секунда, не се вложи максимално и финишира предпоследен за 3:47,224 мин. Времето му е с над 20 секунди по-слабо от показаното в 1/2-финала. Шампион стана Балинт Копас (Унг) с 3:30,936 мин.", "date": "2019.06.27", "title": "Бонева взе нов бронз "}
{"url": "https://duma.bg/potomak-na-zuluski-tsar-tragva-na-turne-n194755", "text": "Пряк потомък на легендарен зулуски цар тръгва на минитурне в България. Сибусиле К`аба (Sibusile Xaba) идва в България за четири афро-джаз концерта по пътя на изгрева в The Bulgarian Sunrise Tour. По покана на радиофестивала \"Аларма пънк джаз\" на БНР и Stretch шаманът от Претория ще излезе на сцените в София (28 юни, петък, 21 ч., Гьоте-Институт), Пловдив (29 юни, събота, 22 ч., \"Петното на Роршах\"), Бургас (30 юни, неделя, 22 ч., Barbossa) и Варна (1 юли, понеделник, 19 ч., Studio 21). Сибусиле К`аба е от провинция КваЗулу-Натал в ЮАР. Медии от родината му до Англия и Финландия обръщат доста внимание на музиката му, за която любимият етикет \"афро\" е крайно недостатъчен. Тази магия звучи като джаз, защото е свободна и освобождаваща. Звучи като госпъл, защото се пее със звуците на първите песни. Звучи като соул, защото е искрена. Може би дори е фолк или блус. А познавачите разпознават в нея класическите африкански жанрове масканди и маломбо. Пробуждане, зареждане, смирение, вдъхновение, доброта и любов - това са ценностите на К`аба, които въздействат на всеки, докоснал се до изкуството му. На българските сцени гласът и китарата на южноафриканската звезда ще бъдат подкрепяни от бек вокалите, хармониката и перкусиите на неговия духовен брат Нафтали (Naftali). Билети за концертите в София и Пловдив се продават в системата на EpayGo и на касите на EasyPay в цялата страна. https://epaygo.bg/6736162683", "date": "2019.06.27", "title": "Потомък на зулуски  цар тръгва на турне"}
{"url": "https://duma.bg/matey-stoyanov-predstavi-svoya-nezapochnat-roman-n194757", "text": "Премиерата на новата книга на Матей Стоянов \"Незапочнат роман\" ще се състои днес, 27 юни, от 18 ч. в зала \"Надежда\" на Столичната библиотека. Писателят Матей Стоянов е роден на 29 януари 1940 г. в Бургас. Завършва българска филология в СУ \"Кл. Охридски\". Работил е в БНР, \"София прес\", изд. \"Народна младеж\" и в. \"Народна младеж\". Бил е редактор в Студията за игрални филми, главен редактор на комиксовото издание \"Дъга\". Около десетина години работи в сп. \"София\" и във в. \"Столица\". Две години завежда културния отдел на община \"Лозенец\", завършва кариерата си като генерален директор на \"Български циркове\". Автор е на много текстове за песни, на няколко поетични и белетристични книги и романи.", "date": "2019.06.27", "title": "Матей Стоянов представи своя \"Незапочнат роман\""}
{"url": "https://duma.bg/prandi-ne-vklyuchi-bratyata-bratoevi-za-plovdiv-n194745", "text": "Селекционерът на националния ни отбор по волейбол Силвано Пранди не включи братята Георги и Валентин Братоеви за заключителните мачове от Лигата на нациите в Пловдив. По думите на италианеца именно в минитурнира в \"Колодрума\" България трябваше да излезе с най-доброто. В лигата нашите ще запазят мястото си, но Професора обиграва основния състав за олимпийската квалификация във Варна (9-11) август. Очакваше се под тепетата \"лъвовете\" да са с основния си разпределител, но вместо близнака Георги титуляр ще бъде Георги Сеганов, а за резерва е взет Чоно Пенчев, който това лято няма мачове за националите. Извън групата остана брат му Николай Пенчев, който преди 2 дни стана баща. Пранди няма да разчита и на центъра Теодор Тодоров. В състава се връщат капитанът Виктор Йосифов, либерото Теодор Салпаров и посрещачите Николай Николов и Тодор Скримов, който получи почивка за турнето в Бразилия. Българите заминаха за Пловдив след завръщането си от Бразилия още във вторник вечер. Там вече са и съперниците им САЩ, Иран и Сърбия, които нашите срещат поред. В неделя с голям интерес (по политически причини) се очаква сблъсъкът САЩ - Иран. Групата на България: разпределители: Георги Сеганов и Чоно Пенчев; диагонали: Цветан Соколов и Радослав Парапунов; центрове: Виктор Йосифов, Светослав Гоцев, Николай Николов и Красимир Георгиев; посрещачи: Тодор Скримов, Розалин Пенчев, Мартин Атанасов и Пламен Шекерджиев; либера: Теодор Салпаров и Владислав Иванов.", "date": "2019.06.27", "title": "Пранди не включи братята Братоеви за Пловдив"}
{"url": "https://duma.bg/shinikova-s-parva-pobeda-na-uimbaldan-n194743", "text": "Изабелла Шиникова (№204 в света) записа първа победа в кариерата си на \"Уимбълдън\". На старта на квалификациите българката победи Йохана Ларсон (Шв, №165) с 6:3, 6:4 за 81 минути и прескочи I кръг на пресявките чак при третото си участие в тях. Във II кръг 27-годишната българка очаква Яна Чепелова (Слвк, №166), от която загуби с 4:6, 6:3, 2:6 през април на клей в Истанбул.  Виктория Томова (№178) отпадна след загуба  от Рихел Хогенкамп (Хол, №206) с 4:6, 2:6. Сесил Каратанчева (№206) пък загуби от Елена-Габриела Рузе (Рум, №177) с 2:6, 2:6.", "date": "2019.06.27", "title": " Шиникова с първа победа на \"Уимбълдън\""}
{"url": "https://duma.bg/elena-bineva-spira-sas-sporta-n194744", "text": "Националката от ансамбъла по художествена гимнастика Елена Бинева прекратява кариерата си. Причината за това е контузия в крака, която я мъчи повече от 6 месеца и не й позволява да се готви пълноценно и да участва в състезания. 19-годишната гимнастичка е световен и европейски шампион с ансамбъла. Тя е дъщеря на бившия евродепутат Слави Бинев. \"За съжаление, 6-месечната й почивка и лечение на травмата, която има, не е дала необходимия резултат, за да продължи натоварения тренировъчен режим. След разговор на Ели Бинева с президента на БФХГ Илиана Раева, с треньора си Весела Димитрова и родителите си е взето най-правилното решение за здравето на Ели Бинева, както и за бъдещата много важна подготовка на национален отбор жени\", съобщиха от федерацията. Бинева е втората гимнастичка, която напусна ансамбъла. През миналата година Теодора Александрова се оттегли и бе заменена от Стефани Кирякова, а мястото на Бинева зае Ерика Зафирова, която до момента беше индивидуална състезателка.", "date": "2019.06.27", "title": " Елена Бинева спира със спорта"}
{"url": "https://duma.bg/arda-vze-armenski-natsional-n194748", "text": "Новакът в Първа лига Арда привлече арменския национал Румян Овсепян като част от замислената мощна селекция. 27-годишният халф идва от Пюник Ереван. Играл е за страната си в последните две евроквалификации срещу Гърция и Лихтенщайн в началото на юни. \"Преди време играх контрола срещу Левски. Знам, че това е силен шампионат. Харесва ми и страната, и мисля, че футболът в нея е на добро ниво\", каза Овсепян. Той е изиграл 17 мача за националния отбор, а в 169 срещи в арменския елит има 30 гола и 19 асистенции. Пред договор с клуба е централният нападател Илиша Сам. Той е израелец, но има и белгийски паспорт. Сам за последно е играл във ФК Айндховен 33 мача и има 8 гола. Роден е на 31 март 1997 г. Висок е 195 см.  27-годишният дефанзивен халф Емил Мартинов също е пред договор с Арда, след като мина успешно медицинските прегледи. Юношата на Славия пристига от азербайджанския Сабаил.", "date": "2019.06.27", "title": "Арда взе арменски национал"}
{"url": "https://duma.bg/valchev-nalaga-politicheska-tsenzura-v-uchilishte-n194742", "text": "Образователният министър Красимир Вълчев е изпратил на 5-те издателства с нови учебници по история за Х клас предписание да включат в текстовете 12 искания на трима антикомунисти, предприели атаката срещу социализма в последните дни. Упреците са измислени, в учебниците има достатъчно данни за \"престъпленията на комунизма\", а някои от 12-те предписания изобщо не са верни, отговарят издателства. Учебниците са одобрени от рецензентите, от оценителите и две комисии в МОН, от учителите по история. В мрежата вчера бе пусната петиция в защита на академичната общност и срещу опитите за силово налагане на политическа цензура и на   ", "date": "2019.06.27", "title": "Вълчев налага политическа цензура в училище"}
