{"url": "https://duma.bg/bsp-e-za-bazovi-zaplati-v-darzhavnite-bolnitsi-n195148", "text": "БСП предлага базови заплати в държавните болници, обяви лидерът на партията Корнелия Нинова. Социалистите настояват и за изцяло нов модел на здравеопазването. От левицата искат всеки да има лично медицинско досие, което да го следва навсякъде и да съдържа пълна информация за заболяванията, леченията и профилактиката. Здравноосигурените да имат пълен и безплатен достъп до здравеопазването, а за тези без здравни осигуровки държавата да гарантира базов пакет от медицински услуги. БСП призова за по-нисък ДДС за лекарствата, за здравна карта, за нова структура, при която в един регион да се обединят спешна, доболнична и болнична помощ, а медикаментите от реимбурсния списък да се актуализират годишно. Предлагаме наредба за формиране на възнагражденията в държавните болници с базова заплата и настояваме за изцяло нов модел на здравеопазването. Това обяви в Кюстендил лидерът на БСП Корнелия Нинова след изнесено заседание на ИБ. По думите й така ще се разреши проблемът с липсата на кадри в лечебните заведения. Предлагаме да бъде отпусната държавна стипендия за обучение по медицина, но завършилите да работят след това 5 години в България, подчерта Нинова. Социалистите настояват специализациите в чужбина също да бъдат дотирани от държавата, но след поет ангажимент медиците да приложат знанията си в наши болници.  \"Предлагаме всеки да има лично медицинско досие, което да го следва навсякъде и да съдържа пълна информация за заболяванията, леченията и профилактиката. За здравноосигурените да има пълен и безплатен достъп до здравеопазването, а за тези без здравни осигуровки държавата да гарантира базов пакет от медицински услуги. Настояваме и за намаляване на ДДС за лекарствата\", изреди Нинова. БСП иска лекарствата от реимбурсния списък да се актуализират всяка година, както и премахване на статута на болниците като търговски дружества. Предлагаме нова структура на здравеопазването, при която в един регион да се обединят спешна, доболнична и болнична помощ, които да се управляват на регионален признак, покривайки целия регион, съобщи тя. БСП настоява за здравна карта, която да гарантира достъп до здравеопазване в рамките на 30 минути или 50 км разстояние.  \"Пациентите, лекарите и медицинският персонал трябва да са акцентът при решаване на въпроса със здравеопазването. В Дупница е закрито отделението по хемодиализа, а предстои това да се случи и на отделенията по ортопедия, хирургия и АГ. В болницата в Кюстендил през 2018 г. са закрити три отделения, а от понеделник - и инфекциозното отделение. Видин, Враца и Монтана са на протести по същата причина\", коментира Нинова. Тя припомни, че заради закриване на отделения в болниците социалистите два пъти през изминалата седмица каниха министъра на здравеопазването в НС, за да отговори какво се случва в страната, но той отказа.  Нинова призова проблемът да се обсъди разумно и с аргументи, без лобистки интереси. Ние слагаме на масата своите предложения, нека те да дадат техните и да намерим разумния изход от тази ситуация, отбеляза Нинова. Създаването на борса с гарантирани изкупни цени и предприятие за преработка на череши е ангажиментът на БСП към земеделските производители в Кюстендил. \"Той ще бъде поет от кандидата за кмет на партията. С постигането на тези две цели ще гарантираме запазването на поминъка и ще задържим хората в региона\", отбеляза Корнелия Нинова. Производители са споделили, че продукцията им се изкупува между 60 и 80 ст. за килограм, а берачите получават по 50 ст. Отглеждането на череши е изключително доходоносен сектор за региона и за икономиката, но ще го загубим поради липса на политика и на подкрепа към тези хора от държавата, категорична е Нинова.", "date": "2019.07.03", "title": "БСП е за базови заплати в държавните болници"}
{"url": "https://duma.bg/41-nyamat-vreme-za-semeystvoto-ot-rabota-n195143", "text": "В България 41 на сто от работниците прекарват повече време в службата, отколкото със семействата си. Те заявяват, че работното време не съответства на семейните и социалните ангажименти. Средно за ЕС този дял е около 22 на сто. Данните бяха изнесени на дискусионен форум, организиран със съдействието на фондация \"Фридрих Еберт\" и с участието на КНСБ. Експерти обсъдиха баланса между времето за работа и личен живот, както и полагането на извънреден труд.  Според Виолета Иванова, главен икономист в КНСБ, в България не са широко разпространени различните форми на заетост, което пък води до отпадане на все повече хора от трудовия живот. Преди девет години хората, които не са работили поради лични и семейни причини, са били 18 000, сега вече са 20 000. Всички те остават на социално подпомагане, разчитат на по-ниски пенсии и това води до увеличаване на бедността. Иванова каза още, че все по-големи трудности при съвместяването на времето за работа и личното време изпитват мъжете. От КНСБ предлагат увеличаването на платения отпуск за родителите до навършване на десет години на детето вместо сегашните осем, както и допускане на отпуски за спешни семейни причини, разширяване на кръга лица, които полагат грижи за член на семейството. Синдикалистите също така смятат, че трябва да се въведат гъвкави схеми на работа по искане на работника, когато това се налага по семейни причини.  ", "date": "2019.07.03", "title": "41% нямат време за семейството от работа"}
{"url": "https://duma.bg/bsp-v-burgas-predlaga-1000-leva-ednokratna-pomosht-za-novorodeno-n195147", "text": "Намаляване на таксите в детските градини до 25 лева на месец и еднократна помощ от 1000 лева за новородено на работещи родители или студенти. Това са част от предложенията, залегнали в проекта \"Визия за Бургас\", изготвен от БСП в морския град. Социалистите представиха своите предложения в социалната сфера, като основен акцент в проекта е борбата с демографската криза.  Социалистите предлагат всяко родено дете в община Бургас да получи безплатна бебешка кутия с всичко необходимо за първата година. \"Наблегнали сме на това основните продукти да са български. Идеята е стойността на тази кутия да е 500 лева\", разясни Христо Панайотов, член на ИБ на ОбС на Бургас. Другите мерки, които са залегнали в проектодокумента \"Визия за Бургас\", са намаляване на местни данъци, например данък сгради, на работещи и осигурени семейства с деца до навършването на 18 години; по-евтини карти за автобус за лицата над 70 години, ученици и студенти; платени стажове за студенти от Бургас в общинските дружества и администрацията. За да бъдат задържани младите хора в Бургас, трябва да им се даде първа стъпка в кариерата, да могат да почувстват какво е да си в работна среда, обясни  Панайотов.  В представянето на \"Визия за Бургас\" участваха народният представител от БСП Николай Тишев и председателят на Областния съвет на партията в Бургас Живко Господинов. По думите им мерките ще допринесат за привличане и оставане на младите хора в общината.", "date": "2019.07.03", "title": "БСП в Бургас предлага 1000 лева еднократна помощ за новородено"}
{"url": "https://duma.bg/politsai-i-nadzirateli-izlizat-na-natsionalen-protest-n195144", "text": "Полицаите и надзирателите излизат на национален протест на 5 юли, когато е празникът на МВР. Недоволството е заради размера на възнаграждението за нощен труд. Синдикатите на служителите в МВР настояват парите да бъдат увеличени до 2,50 лв. на час. В момента те получават за нощен труд 25 стотинки на час. Сумата е определена през 2006 г. и оттогава не е променяна. Синдикалистите настояват ставката да бъде обвързана с минималната заплата. Полицаите са недоволни, че единствено за служителите на вътрешното ведомство няма приравняване на парите от нощен към дневен труд. Това би позволило възнаграждението им да се формира и изплаща според определен коефициент, както е например при граничните полицаи. Зам.-председателят на Синдикалната федерация на служителите в МВР (СФСМВР) Илия Кузманов съобщи, че протестът ще е пред Министерския съвет от 14 ч. и се очаква да присъстват около 2000 служители на МВР и затворите. От синдиката са склонни да приемат засега и ставка от 1 лв., която да влезе в сила от 1 януари 2020 г. Месечно служителите дават по 8 нощни дежурства, за които получават допълнителни 20 лв. \"Шест часа шезлонг на Приморско струва 30 лв., а осем часа за полицай на границата - 2 лева\", посочи Кузманов и добави, че служителите нямат мотивация за работа, тъй като парите биха стигнали за баничка или за билет за градския транспорт в София. Президентът на КТ \"Подкрепа\" Димитър Манолов припомни, че миналата година още са предложили ставката да бъде част от минималната заплата или процент от заплатата, която лицето получава. Междинният вариант беше доплащането от 25 ст. да стане 1 лв. Нито едно от предложенията обаче не беше прието. Според Манолов е недопустимо полицаи и надзиратели да получават по 25 ст. на час, а в градския транспорт трудът да се заплаща по над 3 лв. на час. Вчера стана ясно, че един надзирател пази 100 лица, лишени от свобода, в по-лоши условия от тези в килиите, като в същото време има 8 нощни дежурства на месец. Извънредният труд често е над платените 60 часа и така надзирателите на практика доработват, без да получават никакви пари. От данните на различните организации в системата стана ясно, че са необходими около 2000 служители - надзиратели, психолози, социални работници и юристи, за да функционират нормално местата за лишаване от свобода. От Българския лекарски съюз пък посочиха, че допустимият нощен труд може да бъде до 4 смени в месеца, а не 8, а в същото време у нас 400 000 души полагат нощен труд, който е крайно вреден. След като станаха ясни исканията на синдикалистите, те бяха коментирани от вътрешния министър Младен Маринов. Той изрази съгласие, че нощният труд е ниско платен, но въпросът бил в бюджета. \"С бюджета за следващата година може да се коригира и МВР ще се бори за увеличаването цената на нощния труд\", заяви Маринов и допълни, че воля имало, но трябвало да се намерят средства.", "date": "2019.07.03", "title": "Полицаи и надзиратели   излизат на национален протест"}
{"url": "https://duma.bg/petar-vitanov--postignahme-uspeh-v-pregovorite-po-razpredelenieto-na-komisiite-v-ep-n195146", "text": "\"Успяхме да извоюваме участие в желаните от нас комисии и делегации. Ще имаме възможност да обхванем широка палитра от важни за страната и партията ни въпроси.\" Това съобщи вчера ръководителят на делегацията на българските евродепутати Петър Витанов, след като на тържествено заседание в Страсбург беше конституиран новоизбраният ЕП. Позиционирането на българските социалисти в рамките на ЕП бе съобразено с темите, които ще се наложат в дневния ред на ЕС, в контекста на националния интерес на България.  Петър Витанов ще продължи да отстоява интересите на българските и международните шофьори и превозвачи в транспортната комисия. Той се включва и в комисията по граждански свободи, правосъдие и вътрешни работи, където в предишния мандат зам.-председател бе Сергей Станишев.  Лидерът на ПЕС ще представлява БСП в Комисията по външна политика и в Комисията по икономически и парични  въпроси. Ковчежникът на групата Цветелина Пенкова ще бъде част от Комисията по регионално развитие, по бюджетен контрол, както и от Комисията по вътрешен пазар и защита на потребителите. Елена Йончева се включва в Подкомисия по сигурност и отбрана и в Комисията по граждански свободи. Комисия по промишленост, изследвания и енергетика е част от приоритетите на Иво Христов заедно с Комисията по земеделие.             ", "date": "2019.07.03", "title": "Петър Витанов:     Постигнахме успех в преговорите по разпределението на комисиите в ЕП"}
{"url": "https://duma.bg/mk-e-prasnalo-43-000-lv-za-komandirovki-na-venetsianskoto-bienale-n195149", "text": "Над 43 000 лв. е похарчило Министерството на културата за командировъчни на свои служители и участници на Венецианското биенале тази година. Това показва разследване на сайта Офнюз. На първата командировка - от 6 до 9 ноември 2018 г., са изпратени четири експертки да изберат пространство за българското представяне. Това са: Татяна Цветанова, шеф на дирекция \"Правно-нормативна дейност и обществени поръчки\"; Екатерина Джумалиева, директор на \"Културно наследство, музеи и изобразителни изкуства\"; Ярослава Бубнова, временно изпълняваща длъжността директор на Националната галерия и комисар на националното участие на Венецианското биенале, и Борислава Чакринова, сътрудник в Българския културен институт (БКИ) в Рим. Тридневният им престой излиза на държавата 6500 лв. Самолетните им билети струват 2400 лв., или по 832 лв. за билет.    Справка в сайтовете показва, че дори закупен в последния момент билет по маршрута София-Венеция-София струва 585 лв., при това с италианска авиокомпания, която не е нискотарифна. Закупен седмица по-рано, билетът струва 380 лв., а резервиран преди 3-4 месеца излиза до 200 лв. Трите нощувки на всяка от дамите пък струват отделно по още 613 лв. в луксозен хотел. Справка в сайтове за резервации показва, че ако запазим от днес за днес стая във Венеция в разгара на туристическия сезон, може да се намери хотелска стая между 62 и 100 лв. на вечер. Към харчовете се прибавят и по 273 лв. за дневни и 101 лв. за вътрешен транспорт за всяка, освен за Чакринова, която пътува с влака от Рим до Венеция за 326 лв. - също на завишена цена. Прахосването продължава, когато от 7 до 10 май за откриването на биеналето са изпратени вече пет дами: Иванка Бедрова, Екатерина Джумалиева, Жулиде Хамзова, Борислава Чакринова и Жана Яковлевна. Бедрова и Хамзова са летяли до Венеция и обратно за умопомрачаващата сума от 2425 лв. всяка. Максималната сума, която се открива по сайтовете за тази дестинация, е 1700 лв. за билет. Билетът на Джумалиева струва 1700 лв., шефката на политическия кабинет на министър Боил Банов Иванка Бедрова пък е летяла до Венеция за 2400 лв. Две от служителките са похарчили още по 359 лв. за влак. За всяка от петте държавата е платила за нощувки по 1015 лв., което предполага, че са спали в луксозни апартаменти. С дневните и вътрешния транспорт МК е платило 13 857 лв. за командировка на петте служителки за 4 дни. Държавата поела и разноските във Венеция на кураторката на българския павилион Вера Млечевска, артистите Лазар Лютаков и Рада Букова, комисарката Яра Бубнова, директорката на павилиона Катя Ангелова и Зорница Миткова, уредник отдел \"Комуникации\" към НГ. За общия престой на всички тях от 102 дни във Венеция, командировъчни, билети и т.н. министерството се е бръкнало с 23 120 лева. Целият този скандален харч е станал с одобрението на министъра на културата Боил Банов.", "date": "2019.07.03", "title": "МК е пръснало 43 000 лв. за командировки   на Венецианското биенале"}
{"url": "https://duma.bg/vas-okonchatelno-sprya-stroezh-na-nebostargach-v-sofiya-n195139", "text": "Върховният административен съд спря окончателно строежа на небостъргач в столичния квартал \"Борово\". Той отмени решение на Столичния общински съвет от 6 юли 2017 г., който одобри строителството на 77-метрова сграда на бул. \"България\". Теренът е на ъгъла с ул. \"Борово\" и там е зона с разрешена височина до 20 метра.  Общинарите са гласували план за терена, който е в разрез с Общия устройствен план на София. Още миналата година решението бе отменено от Административния съд в София по жалба на група граждани. Инвеститорът на сградата \"България билдинг\" ЕООД и общинският съвет обаче обжалваха съдебното решение във ВАС. Преди дни той го е потвърдил, като изрежда и редица нарушения на закони и наредби. Част от тях са неправилно проведена процедура по Закона за устройство на територията без съобщаване на всички заинтересовани лица, както и липсата на обществено обсъждане на проекта и на задължителни план-схеми.", "date": "2019.07.03", "title": "ВАС окончателно спря строеж на небостъргач в София"}
{"url": "https://duma.bg/organizatsiya-prizova-stolichnata-obshtina-speshno-da-remontira-gradskite-cheshmi-n195138", "text": "Неработещите градски чешми в столицата да бъдат ремонтирани и пуснати в експлоатация до края на месеца, обърнаха се с призив към Столичната община от гражданската организация \"Спаси София\". Нейни активисти алармират за сериозен проблем с публичните чешми в столицата, които са твърде малко, а някои от тях от години не работят. От организацията изискват от общината и районните кметства да изработят ясен план за възстановяване и изграждане на градските чешми. Младежи от организацията почистиха вчера една от знаковите чешми в София - тази в градската градина до Народния театър. Акцията им е вследствие на сигнали за лошото състояние на чешмата. Оказало се обаче, че от оригиналните 3 чучура работи само един. Затова настояват район \"Средец\" до края на месеца да поправи другите два. \"Ние изчистихме чешмата, сега е ваш ред да я ремонтирате, така че да работи нормално и да възвърне първоначалния си блясък\", заявяват от \"Спаси София\". Активистите питат и защо чешмите около църквата \"Св. Седмочисленици\" все още не са възстановени, както от общината са обещали преди 15 месеца при започването на ремонта. ", "date": "2019.07.03", "title": "Организация призова Столичната община   спешно да ремонтира градските чешми"}
{"url": "https://duma.bg/170-mln-lv-shteti-ot-nevneseni-danatsi-ot-onlayn-targoviyata-n195132", "text": "Ежегодните щети за бюджета от невнесени данъци и осигуровки в онлайн търговията възлизат на около 170 млн. лв. Това показва анализ на Националната агенция за приходите (НАП), съобщиха от институцията. С цел изсветляване на този бизнес с промени в законодателството бяха въведени допълнителни изисквания към електронните търговци, които приемат картови плащания или такива чрез куриери. Те трябваше да подадат информация за сайтовете си в НАП до 29 юни. Това са направили близо 15 000 електронни магазини, съобщиха от НАП. Потребителите, от своя страна, могат да проверят дали онлайн магазинът и търговецът, от когото купуват стоки или услуги, са регистрирани чрез безплатната електронна услуга, предоставяна от НАП на адрес. В следващия месец от НАП ще направят контролни покупки от е-магазини, за да проверят дали се спазват данъчните изисквания, предупреждават от приходната агенция. ", "date": "2019.07.03", "title": " 170 млн. лв. щети от невнесени данъци от онлайн търговията "}
{"url": "https://duma.bg/neno-dimov-dade-na-zaden-za-starite-dizeli-n195133", "text": "Екоминистърът Нено Димов даде на заден за идеята да бъде забранен вносът на стари дизелови автомобили у нас от 2021 г. Не се подготвя забрана за ограничаване на вноса на дизелови автомобили с клас под Евро 4 от началото на 2021 г. Това е резервен вариант, каза Димов пред Нова телевизия вчера. Той обясни, че става дума само за ограничаване на вноса, а не за пълна забрана. България не може да забрани вноса на дизелови автомобили, заяви той. \"Това ще бъде допълнителна мярка, която може и да не бъде приложена\", поясни той и напомни, че не може да бъде забранен вносът на автомобили с дизелови двигатели, тъй като се нарушава правото на свободно движение на хора, стоки, услуги и капитали в ЕС. \"Когато една кола не може да бъде изнасяна, защото се третира като отпадък, това е един вид ограничение\", посочи той. Димов каза, че още миналата година този въпрос е поставен за решение на европейско ниво. Министърът припомни, че България е получила подкрепата на осем страни от ЕС за предприемане на мерки срещу притока на замърсяващи автомобили от Западна към Източна Европа. По думите му два са основните проблема от внасянето на дизеловите автомобили - замърсяването на въздуха и отпадъците, които идват от тях.  \"Единственият проблем, който имаме в България по отношение на замърсяването на въздуха, е с фините прахови частици\", каза екоминистърът, като според него това може да се реши с електромобили. Димов призова да се работи в тази посока. Според него решенията срещу замърсяването на въздуха в градовете трябва да се взимат от общините. \"Успяхме да договорим с Европейската комисия едни 400 млн. лева, които са вече на разположение на общините. Повече от шест месеца отделихме, за да убедим ЕК, и процедурата за кандидатстване за електрификацията на транспорта се отваря буквално тези дни\", допълни той. Според него е необходимо да се работи за въвеждането на електромобили в България. \"На Съвета на министрите получих подкрепата на една трета от държавите в ЕС за изграждане на фонд, който да подпомага инфраструктурата и електрификацията на страните от съюза, така че това е процес, който ще продължа да развивам и да се опитам да направя максималното в тази посока\", каза министърът. Димов обясни, че годишният технически преглед дава възможност за различни видове стикери от гледна точка на категорията на колата, а местната власт е тази, която забранява влизането на някои категории автомобили. \"Тези зони, които трябва да бъдат направени в градовете, са въпрос на планиране на самите градове\", посочи той.", "date": "2019.07.03", "title": "Нено Димов даде на заден за старите дизели"}
{"url": "https://duma.bg/antikoruptsionnata-komisiya-nezakonno-prekrati-proverka-sreshtu-gabriel-n195140", "text": "Антикопуционната комисия незаконно е прекратила производството срещу еврокомисарката Мария Габриел, свързано с имотен казус. В мотивите се посочва, че членовете на Европарламента не са лица, заемащи публична длъжност по смисъла на антикорупционния закон. Припомняме, че в чл.6, ал.4 на документа изрично е записано, че такива са и \"членовете на ЕП от Република България\". От това следвало, че в периода на действие на договора за наем от 1 октомври 2010 г. до 31 август 2012 г. Габриел не е заемала публична длъжност. \"Липсата на тази предпоставка - субект или лице, заемащо публична длъжност, срещу което да се проведе административното производство, се явява пречка за разглеждане на постъпилия сигнал и е основание за прекратяване на настоящото производство\", обясняват от комисията. Антикорупционната комисия препраща преписката на СГП, която да прецени дали да подаде протест до съда в едномесечен срок от съобщаването на решението, с което се установява липсата на конфликт на интереси. Припомняме, че проверката срещу Габриел бе образувана по сигнал, че е ползвала общинско жилище в София срещу скромен наем от 400 лв. по времето, когато е била евродепутат. Договорът е сключен през октомври 2010 г., когато месечният й доход бил 30 000 лв. Твърди се, че апартаментът е собственост на дружество. По онова време обаче цената на наемите във въпросния луксозен квартал били между 1400-1600 лв. Преди дни Антикорупционната комисия не откри злоупотреби и конфликт на интереси и при имотните сделки, сключени на ниски цени, на Цветан Цветанов, Цецка Цачева, Вежди Рашидов, Николина Ангелкова, Ваня Колева и Красимир Първанов.", "date": "2019.07.03", "title": " Антикорупционната комисия незаконно прекрати проверка срещу Габриел"}
{"url": "https://duma.bg/evtini-lekarstva-izchezvat-misteriozno-ot-aptekite-n195141", "text": "Eвтини лекарства мистериозно изчезват от аптечната мрежа, а на тяхно място се появяват по-скъпи препарати, които Здравната каса поема, алармират пациентски организации. Информацията се потвърждава и от аптекари, които обясняват, че имат инструкции от НЗОК. Препаратите са за хронично болни, но и за лечение на онкоболни и хора, които са на животоподдържаща терапия. Правителството трябва да промени лекарствената си политика, коментираха вчера д-р Стойчо Кацаров от Центъра за защита на правата в здравеопазването, и Николай Костов, който е председател на Асоциацията на собственици на аптеки, в телевизионно интервю. Д-р Кацаров обясни, че често се случва дадено лекарство да струва 50 лева у нас и над 100 във Франция. Поради тази причина то се изкупува на евтината цена, за да бъде продадено там. По този начин се нанасят вреди както на производителя, така и на родните пациенти. Костов допълни, че скоро голяма част от аптеките няма да могат да отговарят на всички изисквания на закона и са заплашени от фалит. \"Аптеките са силно демотивирани от последния договор с НЗОК, която се опитва да им вземе и последните стотинки. Над 40% от аптеките не са включени в системата за верификации. Те няма да могат да се справят с всички изисквания, които има към тях. В момента има 5 лобистки организации у нас и нашето законодателство прилична на кърпена черга. Причината е, че всяка лобистка организация слага кръпки в закона, когато надделее над останалите\", подчерта Костов.    ", "date": "2019.07.03", "title": "Eвтини лекарства изчезват мистериозно от аптеките"}
{"url": "https://duma.bg/manol-genov-borisov-da-kazhe-pravi-li-tsvetanov-paralelni-strukturi-na-gerb-n195145", "text": "Защо премиерът не коментира напрежението в ГЕРБ и прави ли Цветан Цветанов паралелни структура на ГЕРБ, а се занимава само с БСП. Това попита вчера членът на ИБ и депутат от \"БСП за България\" Манол Генов в предаване по БТСВ. \"Като имаме огромен ръст на доходите, защо сме все още на последно място в ЕС по редица показатели? Българите сме най-болни, с най-ниски заплати и пенсии, които не са адекватни на европейските равнища\", подчерта той. По думите на Генов хвалбите от страна на управляващите са много, но все още почти 2 млн. българи живеят на ръба на оцеляването. Отчита се икономически ръст, а бюджетът се прави по един и същи начин - летвата се смъква, за да може по-лесно да бъде прескочена, коментира той. Попитан за промените в БСП, Генов отговори, че съставът на ИБ на БСП се избира по предложение на председателя на партията. Нинова обясни своите мотиви за разширяването му - да има представители в бюрото на повече региони, повече народни представители за засилване на комуникацията между ПГ и ИБ, уточни Генов.  ", "date": "2019.07.03", "title": "Манол Генов:  Борисов да каже прави ли Цветанов паралелни структури на ГЕРБ"}
{"url": "https://duma.bg/radev-prizova-za-poveche-kitayski-investitsii-u-nas-n195134", "text": "Румен Радев подчерта още веднъж предимствата на България като инвестиционна дестинация в изказването си на сесията \"Диалог между китайските държавни предприятия и българската власт\" - част от Световния икономически форум в китайския град Далиен, известен като \"Летния Давос\". Българският президент е на държавно посещение в Китай по покана на своя колега Си Дзинпин. \"Надявам се повече китайски инвеститори да идват в България, да имаме общи проекти и инвестиции във всички области, от които имаме нужда. Затова е важно и държавно, политическо отношение на най-високо ниво и смятам, че тук вече ще имаме едно \"добро отваряне на вратата\", посочи Радев. Има бизнес интереси за всичко, така че мащабът може много бързо да се урегулира, коментира президентът в отговор на въпрос и прикани да не се подценява геостратегическото положение на България, което определи като изключително важно звено от инициативата \"Един пояс, един път\". \"Трябва да се борим това стратегическо място да се оползотвори възможно най-бързо и най-добре. През нашата територия трябва да минат железопътни връзки, магистрали, воден транспорт, модернизация на пристанища, на летища. Надявам се, че с мощта на китайските инвестиции това може да стане бързо, посочи президентът Радев, като добави, че зависи по какъв начин ще успеем да се кооперираме при спазване на всички правила и принципи на ЕС. На откриването на форума в Далиен говори китайският премиер Ли Къцян, който заяви, че в светлината на забавящия се глобален ръст трябва да съживим духа на сътрудничеството, тъй като сме партньори и \"пътници в една лодка\". Откриването на пряка въздушна линия София - Пекин и на клон на китайска банка в България ще насърчи туризма, търговията и инвестициите, а създаването на общ научноизследователски и иновационен център в София ще помогне за развитието на конкурентността на икономиките чрез високи технологии и производства с добавена стойност. Това коментира президентът Румен Радев по време на среща с китайския премиер Ли Къцян ден по-рано в китайския град Далиен, с която бе дадено начало на официалната визита на Радев в Китай, продължаваща до 5 юли.", "date": "2019.07.03", "title": "Радев призова за повече китайски инвестиции у нас"}
{"url": "https://duma.bg/za-valchev-obrugavaneto-na-sotsializma-e-tsivilizatsionen-izbor-n195142", "text": "Осъждането на тоталитарния \"комунистически\" режим не е политическа цензура, а е част от цивилизационния избор, който сме направили; внушаването на благосклонно отношение към режима в някои учебници трябва да се промени, защото те формират ценностна система и отношение към света, в който живеем. Това заяви дословно образователният министър Красимир Вълчев вчера по БНР. Според Вълчев мнозинството българи споделяли този цивилизационен избор. Отправната точка в представянето на \"комунистическия\" режим трябва да бъде, че базовите му институции са тоталитарни, антихуманни и нарушават човешките права, иначе учебниците са в разрез с духа на утвърдената учебна програма, каза още той.    Министърът бил учуден, че петте нови учебника по история за Х клас били много различни. По повод на това, че те вече са били одобрени от рецензенти, оценители и от учителите, Вълчев заяви, че изискванията към оценяването трябвало да се променят, понеже досега МОН изисквал най-вече да се види дали има технически грешки, а не и дали съдържанието е адекватно на програмата. Учебниците обаче бяха оценявани и одобрени именно като съответстващи на учебната програма. Още при нейното одобряване през 2018 г. ДУМА предупреди, че програмата е така написана, че дава възможност за различно представяне на историята. Министър Вълчев се застрахова, че не бил специалист в историята, но не обясни защо самата програма в МОН бе написана с активния диктат на неспециалисти, но антикомунисти - като журналиста Христо Христов и д-р по археология Евелина Келбечева, които преди седмица развихриха скандала за недостатъчното очерняне на периода на \"комунизма\" в учебниците.      Академичната свобода на авторите не е абсолютна при учебниците, атакува Вълчев и авторите, професионални университетски историци, утвърдени специалисти именно в писането на учебници. \"Ако оправдават националсоциализма или религиозния екстремизъм, пак ли са академично свободни\", рече Вълчев. Имат ли академична свобода учените да утвърждават антихуманни и антидемократични идеологии, попита той. \"Можем да кажем, че Народният съд е просто съд, но можем да кажем, че е организирано масово изтребление на националния елит. Не можем да възпитаваме днешните деца в равнодушие към диктатурите.\" Авторите не може да подменят духа на учебната програма и да придават нормалност на един тоталитарен режим, защото историята трябва да възпитава в отношение към цивилизационния ни избор, подчерта министърът.    На издателите и на главните редактори на издателствата вече е дадено ясно указание и оттук нататък те ще получават детайлни задания от МОН. Ако не бъдат спазени указанията на министъра да се промени отношението към \"комунизма\", той няма да пусне учебниците за печат. ", "date": "2019.07.03", "title": "За Вълчев обругаването на социализма е цивилизационен избор"}
{"url": "https://duma.bg/zhitelite-na-rozino-s-podpiska-za-izselvane-na-romska-familiya-n195137", "text": "Жители на карловското село Розино започнаха подписка с искане за изселване на ромската фамилия Ескендерови, съобщи вчера Анка Караджова от Инициативния комитет. Припомняме, че заради дългогодишна вражда кланът Ескендерови нападна преди няколко дни къщите и колите на ромския род Среброви. След мелето между двете цигански фамилии и последвалите масови арести местните хора излязоха на протест, за да изкажат недоволството си срещу зачестилата агресия. Хората са изпратили отворено писмо до областния управител на Пловдив, до началника на полицията в града и до кметовете на Карлово и Розино. Жителите се оплакват, че живеят в страх и напрежение и настояват за постоянно полицейско присъствие.  \"Въпреки решението да бъде разкрита полицейска приемна жителите на селото настояват за полицейски участък. Това може да стане, ако се предвидят средства в МВР\", коментира зам.-кметът на Карлово Антон Минев. Според него враждата между двата рода била от средата на 90-те години, а идеята за полицейска приемна датирала още от 2006 г.", "date": "2019.07.03", "title": "Жителите на Розино с подписка   за изселване на ромска фамилия"}
{"url": "https://duma.bg/putin-izprati-poslanie-za-alternativa-na-liberalizma-n195126", "text": "Интервюто на руския президент за флагмана на британския финансов капитал \"Файненшиъл таймс\"(ФТ) под заглавие \"Владимир Путин казва, че либерализмът е остарял\", щурмува първите страници и на други западни печатни и електронни медии. Руският лидер заявява, че либерализмът е остарял, изживял времето си; либералните идеи за \"бежанците\", миграцията, отворените граници, мултикултурализма, ЛГБТ групите и др. са в конфликт с разбиранията на огромното мнозинство от хората. На Запад признават, че доктрината на мултикултурализма вече не издържа. Според руския президент миграционните вълни благоприятстват престъпността и социалното напрежение, оттук са и противодействията срещу европейскиЯ елит. \"Политиките на либералните правителства  Вместо това либералите прегръщат безсмислените доктрини на мултикултурализма и сексуалните разнообразия... Не упреквам когото и да било, затова че ни набеждават в предполагаема хомофобия. У нас няма проблеми с ЛГБТ лица. Бог да ги прости, нека си живеят, както искат. Но някои неща ни се струват прекомерни. Как може да се иска от деца да избират между пет или шест полови идентичности?\", казва Путин. \"Нека всички бъдат щастливи, няма проблем. Но това не трябва да засенчва нашата култура, обичаи, традиционните семейни ценности на милиони хора, съставляващи основното население.\" Руският президент не е единствен. Разбирането, че либерализмът като доминираща западна идеология след края на Втората световна война, залязва, се споделя от американския президент Доналд Тръмп, унгарския премиер Виктор Орбан, италианския вицепремиер Матео Салвини, Марин Льо Пен във Франция, британските поддръжници на Брекзит и други лидери, които се противопоставят на елита. \"Либералите не могат вече да налагат правилата си, както го правеха през последните десетилетия\", твърди Путин, подкрепяйки тезата за изчерпване на либерализма с нарастващото влияние на национални движения в Европа и Америка (които ФТ нарича \"популистки\"). Решението на канцлера Ангела Меркел да приеме повече от милион мигранти руският президент преценява като \"кардинална грешка\". \"Според либералната идея мигрантите могат безнаказано да грабят, да изнасилват, да убиват, защото техните права трябвало да бъдат защитени. Но всяко престъпление трябва да бъде наказано. Либералната идея е остаряла. Тя е в конфликт с интересите на преобладаващото мнозинство.\" Същевременно той изрази подкрепа към американския президент Тръмп за опитите му да спре потока от мигранти и наркотици от Мексико. Руският президент е особено загрижен от опасността за подновяване на ядрената надпревара между САЩ и Русия. \"Студената война беше лошо нещо. Но имаше някои правила, които всички участници в международното общуване повече или по-малко съблюдаваха или се опитваха да съблюдават. Докато сега, изглежда, изобщо няма правила.\" Американо-китайската търговска война и геополитическото напрежение в Персийския залив между САЩ и Иран са опасни ситуации, които могат да станат \"експлозивни\". Проблемът, според Путин, идва от \"американската едностранчивост и  Руският лидер категорично отхвърля като спекулации твърденията на определени западни политици и медии, че Русия тайно подкрепя финансово и чрез социалните медии \"популистки\" движения и най-вече президентските избори в САЩ, референдума за Брекзит и изборите за Европарламент. Той категорично отхвърля като \"митична намеса\" заключението на специалния съветник Робърт Мълър за руска намеса в американските избори през 2016 г. Вестникът отбелязва като \"положителна нотка\" сочените от руския президент колебливи признаци на размразяване в англо-руските отношения, съдейки по прощалните изявления на Тереза Мей като британски премиер. \"Считам, че и Русия, и Обединеното кралство са заинтересувани от пълното възстановяване на връзките ни, ако съдим по няколкото предварителни стъпки.\" Същевременно Путин категорично отхвърли обвиненията срещу руското правителство по \"случая Скрипал\", заявявайки, че няма никакви доказателства. Скрипал е изтърпял присъда в Русия, след това е разменен с британски шпионин. Но към шпиони, които предават страната си, толерантността трябва да е нулева, ясно заяви руският президент. \"Измяната е най-тежкото възможно престъпление и предателите трябва да бъдат наказвани. Не казвам, че инцидентът в Солсбъри е начинът..., но предателите трябва да бъдат наказвани!\" Според британското издание председателят на Европейския съвет Доналд Туск контрирал казаното от руския президент по адрес на либерализма с думите: \"Който твърди, че либералната демокрация е остаряла, твърди също, че свободите са остарели, върховенството на закона е остаряло, правата на човека също са остарели.\" Защо г-н Путин казва това сега, и прав ли е той, пита на свой ред MSN - интернет-порталът на \"Майкрософт\"? Оказва се твърде сложно да се изясни що е либерализъм, защото за различните хора означавало различни неща. Иначе казано - всеки го разбирал посвоему. В речника Webster (\"Уебстър\"),  има три значения на понятието: - икономическият либерализъм означавал \"свободна конкуренция\" и \"саморегулиращ се пазар\"; оттук и изискването за слаба държавна намеса в икономиката и благоприятни условия за глобализацията; - политическият либерализъм бил \"вяра в прогреса; в присъщата доброта на човешката раса и автономията на индивида и защита на политическите и гражданските свободи\". - социалният либерализъм, според \"Енциклопедия Британика\", пък защитава малцинствата, насърчава правата на ЛГБТ групи и еднополовите бракове. Критикувайки някои западни правителства по въпросите на миграцията, мултикултурализма и ЛГБТ групите, Путин, според MSN, се фокусира върху социалния и политическия либерализъм. Но не само той ги отхвърля. Унгарският премиер Орбан изрично заявява, че иска да създаде \"нелиберална държава\", защото смята, че държавни системи като китайската и руската (\"авторитарни\" според MSN) работят по-добре от западните либерални демокрации. А защо Путин казва това сега, пита отново MSN? \"Позицията на Путин е, че  където разбирането за суверенитет стои над демокрацията, а разбирането за национално единство и стабилност - над  върховенството на закона и правата на човека\", цитира MSN мнението на Майкъл Кокс, професор в \"Лондон Скуул ъф Икономикс\". \"Не е изненада, че не споделя западния либерализъм, възприемайки го като главно предизвикателство за управленския му стил. Но той се опитва да изпрати послание, че има алтернатива на либералния, капиталистически, демократичен модел на обществото. Всички лидери се опитват да лансират своите виждания за света. Но когато това става преди срещата на върха на Г-20, когато либералните системи са подложени на натиск, това е най-доброто време за Путин да проповядва идеите си...\" Но, продължава професорът: \"Очевидно либералният ред, който имахме до 2008 г., страда от сериозно заболяване; финансовата криза от 2008 г. бе голямата повратна точка, а глобализацията и всепозволеността на пазарите да определят всичко доведоха до големите въпроси за идентичността и културата, когато хората започват да чувстват, че тяхната страна вече не им принадлежи...\" Точно в това е проблемът: стотици милиони в западните страни чувстват, че родината вече не им принадлежи; че драстичното им обедняване за последните десетилетия застрашава оцеляването на семействата им; разбират, че \"либералният, капиталистически, демократичен модел\" е измама, изпразнена от съдържание догма, инструмент за по-нататъшното им заробване.", "date": "2019.07.03", "title": "Путин изпрати послание за  алтернатива на либерализма"}
{"url": "https://duma.bg/es-vnasya-99-hil-tona-govezhdo-ot-yuzhna-amerika-n195127", "text": "Страните от Европейския съюз (ЕС) се договориха с Меркосур - Бразилия, Аржентина, Парагвай и Уругвай, да се увеличи вносът на говеждо месо на преференциални цени, предаде agri.bg. Европейците могат да очакват нови 99 хил. тона южноамериканско месо за период от пет години. Това е около 1,25% от общото потребление на говеждо месо в ЕС, каза комисарят по земеделието Фил Хоган, цитиран от Agriland.ie. Той обяснява, че и в момента Европа консумира говеждо и телешко месо от Южна Америка. За миналата година вносът се изчислява на 270 хил. тона. Друга област, в която е открита нова квота, е птицевъдството. Става дума за нови 100 хил. тона, които да се внасят постепенно в продължение на пет години. Вече няколко седмици сделката с Меркосур буди духовете. Очаква се най-ощетени от нея да бъдат ирландските фермери, които вече страдат от падащите цени на говеждото месо в резултат на несигурността на Brexit. Те се опасяват, че споразумението може да струва на сектора за говеждо месо пет пъти повече, пише Independent.ie. Ирландските производители се опасяват, че новото споразумение ще има фатални последици не само за тях, но и за глобалния климат.  В своя защита Хоган твърди, че е трябвало да се постигне някакъв баланс. Той е убеден, че търговското споразумение ще донесе ползи в други сектори, като автомобилната индустрия, фармацията и медицината. Според Брюксел сделката ще премахне около 4 млрд. евро годишни мита върху износа на ЕС, осигурявайки преференциален достъп за европейски стоки и услуги до над 260 милиона души. Хоган припомня, че сега европейското селско стопанство може и да прави компромис, но преди това е печелило нови пазари. \"За Япония можем да изнасяме 65 000 тона говеждо месо, а за Мексико - 40 000 тона. Не чувам никой да говори за това\", недоумява еврокомисарят. Земеделските производители на Ирландия обаче смятат да протестират на 10 юли пред парламента в столицата Дъблин.", "date": "2019.07.03", "title": "ЕС внася 99 хил. тона говеждо от Южна Америка"}
{"url": "https://duma.bg/lipsva-konkurentsiya-pri-tsenite-za-sanirane-n195129", "text": "Липса на конкуренция при определянето на цените е бил проблемът, който Комисията за защита на конкуренцията (КЗК) е установила сред над 30 компании, участвали в Националната програма за саниране. Това обясни директорът на дирекция \"Антитръст и концентрации\" към КЗК Ирина Тагаринска пред БТВ. Тя припомни още, че проверката на КЗК е дошла след сигнал от кмета на община Търговище Дарин Димитров. Впоследствие е било установено, че схемата е действала на територията на общините Търговище, Пловдив и Гоце Делчев. Според КЗК в трите картела участват 33 фирми. \"След проверка на място в три офиса на фирми от тръжната процедура установихме още фирми, които правят обследвания. Дружествата имат право да възразят и да бъдат изслушани в открито заседание на комисията\", каза Тагаринска. По думите й с първите десетина дружества, които са избрани по критериите на възложителя, се сключва рамково споразумение и на втория етап от конкурса възложителят предоставя покани за разпределяне на обектите. \"Те не са се конкурирали ценово, разпределили са кой ще участва за конкретния обект, като съответният участник дава максималната цена по рамковото споразумение\", посочи експертът. Тагаринска заяви, че три дружества са съдействали на КЗК по време на разследването и в замяна на това ще получат намаляване на санкцията. Тя допълни, че това е прецедент в работата на комисията. \"Санкциите са до 10% от общия оборот на предприятието за предходната година. Трите картела са си действали на територията на съответните общини, нямаме данни за национално ниво\", обясни тя. КЗК обаче не е открила доказателства за политически протекции над трите картела.", "date": "2019.07.03", "title": " Липсва конкуренция при цените за саниране"}
{"url": "https://duma.bg/stachka-blokira-morskiya-transport-v-gartsiya-n195128", "text": "Морският транспорт в Гърция спира до 24 часа днес заради стачка на моряците. Всички гръцки пристанища затварят след решение на синдиката на работещите в морския транспорт. Това ще спре работата на фериботите и корабите в южната ни съседка, а туристите масово отменят резервациите си.  От посолството на България в Гърция препоръчаха на гражданите да се информират предварително за разписанията на морските превозни средства и възможните алтернативни връзки с друг вид транспорт, а при необходимост могат да се свържат с посолството ни в Атина. Туристическият бранш в Гърция призовава моряците да отменят протеста, за да не създават напрежение сред туристите. Синдикатите обаче отказват компромис и притискат работодателите със стачка в разгара на туристическия сезон.  Припомняме, че след дълги спорове и преговори гръцките моряци не успяха да постигнат споразумение за увеличение на заплатите. Не се договориха и за колективните трудови договори, както и за решаване на част от проблемите в сектора. ", "date": "2019.07.03", "title": "Стачка блокира морския транспорт в Гърция"}
{"url": "https://duma.bg/eksperti-chernobilska-avariya-v-kozloduy-e-nevazmozhna-n195131", "text": "Повторението на Чернобилската авария в АЕЦ \"Козлодуй\" е категорично невъзможно. Около това мнение се обединиха председателят на \"Булатом\" Богомил Манчев, главният секретар на организацията Станислав Георгиев и бившият директор на Агенцията за ядрено регулиране Сергей Цочев. В двете централи са използвани различен тип реактори. Нашата атомна централа е оборудвана с реактори от типа ВВЕР, каквито се очаква да бъдат реакторите ив АЕЦ \"Белене\". В Чернобилската централа са използвани реактори тип РБМК. При нашите за забавител се използва лека вода, която се пречиства лесно, за разлика от графита, използван в РБМК реакторите, обясни Станислав Георгиев. Другата разлика е в самата конструкция на двата реактора. Този в Чернобил е с канален тип конструкция и водата, която охлажда реактора, се изпарява и постъпва в турбината. Нашите реактори са корпусен тип конструкция и водата, която охлажда, е различна от тази, която се изпарява и постъпва в турбината. При централата в Чернобил е липсвала цялостна защитна обвивка на сградата, докато в Козлодуй има такава, изградена от предварително напрегнат бетон и при авария тя може да предпази от разпространение на радиация в атмосферата. За АЕЦ \"Белене\" е предвидено да има две такива обвивки, уточни Богомил Манчев. Според експертите причина за аварията в Чернобил е човешка грешка. Правилата тогава са давали възможност диспечерът да оказва влияние върху действията на операторите, както и изключването на системите за безопасност по време на работа. При днешните условия никой не може да нарежда на оператора на блока, уточни Георгиев. След аварията са въведени много строги изисквания както за безопасност на централите, така и за подготовка на персонала, който работи в тях, уточни Сергей Цочев. Помолени да коментират нашумелия сериал \"Чернобил\", експертите бяха на мнение, че в него се критикува не ядрената технология, а политическата система и начинът на вземане на решения в бившия СССР. Този филм с пълна сила може да важи и за аварията във Фукушима, защото там операторът не е предупредил диспечера за задаващите се проблеми, защото по японска традиция той не трябва да бъде обезпокояван между 2 и 4 часа, когато пие чай, поясни Богомил Манчев.", "date": "2019.07.03", "title": " Експерти:   Чернобилска авария в \"Козлодуй\" е невъзможна"}
{"url": "https://duma.bg/antimonopolnata-komisiya-zapochna-proverka-na-a1-n195130", "text": "Комисията за защита на конкуренцията (КЗК) е започнала проверка спрямо „А1 България”, става ясно от информация, публикувана на сайта на регулатора. КЗК посочва, че целта на проверката е потенциална забрана на нелоялна конкуренция по глава седма от Закона за защита на конкуренцията (ЗЗК). Във въпросната глава като нарушения на честната конкуренция са посочени увреждането на доброто име на конкурентите, заблуждаване на аудиторията, сравнителна реклама, имитация или нелоялно привличане на клиенти. Засега не е ясно дали проверката спрямо А1 е предизвикана заради жалба от конкурент, както и какво точно е нарушението, заради което телекомът подлежи на проверка.", "date": "2019.07.03", "title": " Антимонополната комисия започна проверка на А1 "}
{"url": "https://duma.bg/iskat-poveche-pari-za-bolnitsata-za-detsa-s-dtsp-n195136", "text": "В писмо до Министерството на здравеопазването от Специализираната болница за детска церебрална парализа \"Света София\" настояват да се увеличи цената на клиничната пътека за детска церебрална парализа. Болничното заведение няма средства да ремонтира високоспециализираните роботи за рехабилитация, които са се повредили. Доц. Иван Чавдаров, директор на болницата, припомни, че три от роботите са дарени от \"Българската Коледа\", а други два са закупени с помощта на Норвежкия финансов механизъм. Гаранцията им обаче е свършила отдавна. \"Колкото и да го пазим, различните части на робота, които се натоварват, започват да се износват и да се чупят\", обясни доц. Чавдаров. Последният инцидент с машините е бил съвсем наскоро, а необходимата подмяна на амортисьори и балансиращи вериги струва 10-11 хил. лв. От болницата обаче не са успели да намерят парите. Годишно през нея за преглед преминават над 3000 деца.", "date": "2019.07.03", "title": "Искат повече пари за болницата за деца с ДЦП"}
{"url": "https://duma.bg/vidinskite-sotsialisti-v-zashtita-na-mestnata-bolnitsa-n195135", "text": "Видинските социалисти излязоха с декларация срещу намеренията на министъра на здравеопазването Кирил Ананиев за преструктуриране на отделения в МБАЛ \"Света Петка\". Те остро осъждат политиката на геноцид спрямо Видин, областта и цяла Северозападна България, която правителството на Бойко Борисов води чрез здравното министерство. От БСП настояват незабавно премиерът Борисов да се разграничи от действията на здравния министър и да осигури подкрепа на видинската болница. \"Ако за министър Ананиев е нормално да се пътува над 150 км, за да се получи гарантираното от конституцията здраве, за хората от видинско, имащи и сега трудности да се доберат до областната болница, не е\", пишат социалистите. Те настояват и за незабавна и радикална ревизия на цялата здравна политика. ", "date": "2019.07.03", "title": "Видинските социалисти в защита на местната болница"}
{"url": "https://duma.bg/poreden-proval-n195116", "text": "\"Догодина тол системата да се въведе. Тол системата я вкарвайте! Тези тирове, дето вървят - да плащат! Толът е печатница за пари, защо го инвестираме! Не може само да бъркаме в готовите пари на приходните агенции.\" Няма смисъл да обясняваме на кого са тези реплики. Те бяха произнесени в култовия джип и бяха насочени към някогашния регионален министър, а сега заместник Николай Нанков. Естествено, заветите Му бяха запечатани за историята и веднага превзеха информационното пространство. Само че печатницата за пари се развали, преди да е започнала реално да работи. Влизането в действие на дълго рекламираната тол система, за която бяха похарчени над 180 млн. лв. и от която се очакваше в бюджета да постъпват около 1 млрд. лв. годишно, отново бе отложена. А според Закона за пътищата тя трябваше да заработи на 16 август, в началото със събирането на тол такси за камионите над 3,5 тона. Оня ден обаче група депутати от ГЕРБ внесоха промени в закона, които предвиждат стартът на тол-а да стане чак от 1 март догодина. Управляващите донесоха от девет дерета вода, за да се оправдаят за поредния си провал, който започна още в началото на годината с въвеждането на електронните винетки. Все още не бил постигнат консенсус с превозвачите за тарифите, не бил определен и обхватът на системата. Все още не били сложени всички устройства по платените пътища, които ще засичат камионите, въпреки че монтажът им започна преди близо три месеца. Тези оправдания са опит за прикриване на неоспоримия факт, че въпреки обещанията и наринатите купища пари правителството се провали за пореден път. А не трябва да се забравят и местните избори през есента. Именно по тази причина все още не се представя публично карта с обхвата на платените пътища.", "date": "2019.07.03", "title": "Пореден провал"}
{"url": "https://duma.bg/rumaniya-bie-novi-sondi-za-petrol-n195125", "text": "Най-голямата румънска енергийна компания OMV Petrom започна нови сондажи в плитките води на блок \"Истрия\" в Черно море. До края на годината се планират два сондажа, които изискват инвестиции от над 30 млн. евро. \"Ние сме ангажирани с Румъния и инвестираме значителни суми за обезпечаване на енергийните доставки в страната. В блок \"Истрия\", който се намира в плитките води на Черно море, се добива петрол и газ от над 30 години. Въпреки че находищата се експлоатират отдавна и са достигнали своя пик на добив преди години, устойчивите инвестиции и адекватните инженерни решения ни позволяват да извлечем допълнителни ресурси\", заяви Петер Цайлингер, член на борда на директорите OMV Petrom, който отговаря за офшорния добив. Двете сонди ще бъдат пробити до над 2000 метра под морското дъно в район, където дълбочината на водата е приблизително 50 метра. Целта е да се увеличи производството на петрол и газ от находището \"Лебеда Изток\", което е открито през 1979 г. Новите сондажи са продължение на инвестиционните проекти за офшорен добив в плитките води на Черно море, като в периода между 2014 и 2018 г. в тази дейност вече бяха инвестирани над 350 млн. евро. Това включва пробиването на 10 нови сонди и модернизирането на системата за транспортиране и производство на въглеводороди. В момента OMV Petrom извършва проучвания и производство в плитките води на Черно море в блока \"Истрия\" и в дълбоките води \"Нептун дийп\". Последното се осъществява съвместно с американския петролен и газов гигант \"ЕксонМобил\". Добивът на петрол и газ в блок \"Истрия\" възлиза на около 25 000 барела дневно. Това представлява около 17% от производството на групата в Румъния. През 2018 г. добивът на петрол и газ в Черно море е бил достатъчен, за да задоволи нуждите от енергия на 1 млн. домакинства за една година или за горивото на 3,5 млн. леки коли.", "date": "2019.07.03", "title": "Румъния бие нови  сонди за петрол "}
{"url": "https://duma.bg/tsivilizatsionen-izbor-n195117", "text": "Бой последен е този! Вероятно може и така да се каже за ситуацията у нас в момента. Вдигнали са се отявлените антикомунисти и неофашисти с подкрепата на държавата за поредно сражение с лявото, със социалистите и с антифашизма - привидно чрез образованието този път. Всякакви реални факти, аргументи за историческата истина, за професионализъм, за свобода на съвестта отскачат като грахови зърна от застаналия като стена срещу разума министър на образованието - очевидно добре инструктиран \"отгоре\". 30 години рушат, разпродават, грабят построеното при социализма и труда на родителите ни, мъчат се да изкоренят дори спомена за това как живяхме при \"оня режим\". Оневиняването на фашизма пък е държавна политика у нас от 1996 г. насам, откак съдът обяви палачите за невинни, наслагаха им паметници из цялата страна и се погавриха да турят имената им на \"жертви\" баш в тунела, където е разстрелян Вапцаров. Охулването на социализма, премахването до крак на фактите за постиженията и социалната сигурност в онези години в прав текст вчера бяха обявени за . Предишния цивилизационен избор ни го избра президентът Стоянов - когато НАТО бомбардираше Белград...  Историята в училище трябва да възпитава в духа на новия ни цивилизационен избор, рекна министърът и стовари \"юмрук\" връз академичните учени - не били свободни да пишат факти и анализи, които нарушават духа му! Гьобелс и Вишински, взети заедно, нищо не струват пред тази откровена заявка за идеологически диктат над училището и над обществото изобщо. Утре ще започнат и да арестуват за несъгласие с цивилизационния избор, натам вървим. Щях да припомня на Вълчев \"Съда над историците\" между 1944 и 1950 г., но той едва ли знае нещо за това, понеже сигурно е бил послушно момче, а когато е учил, е било забранено да се споменават такива неща в училище. Щото са нарушавали \"духа на цивилизационния избор\". Сега министърът уж клейми гьобелсовата и сталинската диктатура, пропаганда и идеологизиране, а реално ги повтаря едно към едно. Идеологическата употреба на историята и битката за паметта винаги са били основа на противоборството на дясното срещу лявото. Отстояването на истината чрез фактите пък винаги заплашва властта. А нали идат пак избори, картата с черепите е толкоз подходяща за една перспективна прегръдка на ГЕРБ със СДС... А БСП си мълчи кротко, май не разбира, че става дума не просто за някаква учебна програма, за някакви историци и за едни учебници, а за последен бой и окончателен удар и по нея, и по лявата идея в България. Оттук нататък - каквото каже окопалата се за дълго власт, мирно! Който владее миналото, владее бъдещето; а който владее настоящето, той владее миналото, е прозрял Оруел.", "date": "2019.07.03", "title": "Цивилизационен избор"}
{"url": "https://duma.bg/kratki-novini-n195118", "text": "След пълното преброяване на гласовете от местните избори в Албания в неделя 57 от 61 общини ще бъдат водени от кметове от управляващата Социалистическа партия. Единствената община, в която новият кмет не е от тази партия, е община Финич, където новият кмет е от партията на гръцкото малцинство МЕГА. Председателят на Централната избирателна комисия на Молдова Алина Русу подаде оставката си. \"Русу подаде оставка, обяснявайки я с лични мотиви. Тя напусна поста на член и председател на ЦИК\", уточни прессекретарят на ЦИК Сърбу. Турската полиция започна национална акция във вторник, за да задържи 122 души за връзки с групировката на Фетулах Гюлен, обвинени в опит за преврат през 2016 година. Прокурорите от Истанбул, Коня и Измир издадоха десетки заповеди за арест за заподозрени, включително и войници, някои от които все още на служба. Бившият хърватски премиер Иво Санадер бе изпратен в Центъра за диагностика на затвора \"Реметинец\", за да се реши къде ще излежава шестгодишна си присъда за афера, за която се очаква освен престой в затвора да плати незаконно придобити 2,3 милиона евро. С това Санадер трябва официално да започне изтърпяването на присъдата. ", "date": "2019.07.03", "title": "Кратки новини"}
{"url": "https://duma.bg/puchdemon-nyama-da-e-deputat-n195120", "text": "Каталунският сепаратистки лидер Пучдемон не получи разрешение от Съда на ЕС да заеме мястото си на евродепутат. Трибуналът отхвърли искането на Пучдемон и на бившия регионален министър на здравеопазването на Каталуния Антони Комин да заемат местата си в ЕП. Двамата политици бяха избрани за евродепутати в края на май. Испания обаче е издала срещу тях заповеди за арест. Според испанските закони всички новоизбрани испански евродепутати трябва първо да положат клетва пред конституцията в Мадрид. Пучдемон и Комин не са се явили.", "date": "2019.07.03", "title": "Пучдемон  няма да е  депутат"}
{"url": "https://duma.bg/ad-v-rusiya-potop-v-indiya-n195119", "text": "Най-малко 16 души са загинали при наводненията в района на руския град Иркутск, съобщиха регионалните здравни власти. А поне други девет души се водят за изчезнали, като сред тях има едно дете. Наводнението е унищожило къщи, унищожава мостове и пътища. Ранени са 751 души, от които 153 са хоспитализирани. Премиерът на Русия Дмитрий Медведев съобщи, че повече от 660 милиона рубли ще бъдат отпуснати от правителствения фонд за подпомагане на жертвите и пострадалите. Властите предупредиха, че епидемиологичната ситуация може да се усложни. Лошото време взе жертви и в Индия. Най-малко 15 души загинаха при срутването на стена вследствие на проливните дъждове в Мумбай. Други 69 са ранени при инцидента. Метеорологичната служба в индийския град съобщи, че страната преживява един от най-интензивните мусони от години. В същото време близо 850 000 души в три префектури на Япония получиха нареждане за евакуация заради проливните дъждове, които удариха южните райони на страната.", "date": "2019.07.03", "title": "Ад в Русия, потоп в Индия"}
{"url": "https://duma.bg/sasht-zaplashvat-es-s-novi-mita-za-4-mlrd-n195121", "text": "Съединените щати предложиха 4 млрд. долара мита за редица продукти на Европейския съюз - включително сирене пармезан и шотландско и ирландско уиски. Мярката трябва да бъде наложена заради субсидиите за търговски самолети, съобщи АФП. Списъкът включва също колбаси, шунка, макаронени изделия, маслини и много други сирена, включително реджано, проволон, едам и гауда. \"Днес Службата на търговския представител на САЩ издава допълнителен списък с продукти, които потенциално могат да бъдат обект на допълнителни мита\", се казва в изявление. Потенциалните тарифи се дължат на \"субсидиите от страна на ЕС за големите граждански самолети\", се казва в изявлението. \"Този допълнителен списък добавя 89 позиции с приблизителна стойност на търговията от 4 млрд. долара към първоначалния списък, публикуван на 12 април, който включва позиции с приблизителна стойност на търговията от 21 млрд. долара\", се казва в изявлението. В продължение на повече от 14 години Вашингтон и Брюксел се обвиняват взаимно в несправедливо субсидиране на авиационните гиганти \"Боинг\" и \"Еърбъс\", в спор, който предшества времето на американския президент Доналд Тръмп. Спорът \"Боинг\" - \"Еърбъс\" е най-дългият и най-сложен спор, с който се занимава Световната търговска организация, чиято цел е да създаде равни условия в световната търговия. Тръмп е насочил вниманието си към това, което той смята за нечестни търговски практики, които поставят в неизгодно положение САЩ, а митата са неговият предпочитан инструмент за оказване на натиск. Последната глава в търговския конфликт между САЩ и ЕС се появи на фона на търговска война между Вашингтон и Пекин, в която двете страни си налагат мита една на друга върху търговски стоки за стотици милиарди долари.", "date": "2019.07.03", "title": "САЩ заплашват ЕС  с нови мита за $4 млрд."}
{"url": "https://duma.bg/avstraliya-osueti-atentat-na-id-n195122", "text": "Австралийската полиция съобщи, че е задържала във вторник трима души в Сидни и така е осуетила план, вдъхновен от терористичната организация „Ислямска държава“, за атаки срещу обществени сгради и посолства, предаде Ройтерс. Австралия е в повишена готовност за нападение от местни радикали от 2014 г., като властите съобщиха, че оттогава са предотвратили 16 мащабни заговора. Двама от задържаните мъже, на възраст 20 и 23 г., са обвинени в членство в \"Ислямска държава\", което е престъпление според австралийското законодателство. Атаката в Сидни била в ранен етап на планиране. Терористите са имали множество мишени, включително и полицейски участъци, военни обекти, посолства, съдилища и църкви, обяви полицията.", "date": "2019.07.03", "title": "Австралия осуети  атентат на ИД"}
{"url": "https://duma.bg/useshtane-n195115", "text": "\"Не може да има силен бизнес, ако има слаба държава\", рече при раздаването на едни награди придворният на Краля Слънце Томислав Дончев. Той, както знаем, е философ и словата му често са обтекаеми. Делът на дребния бизнес в икономиката ни достига 98%. Близо половината активни фирми нямат нито един нает, а в тях работи само собственикът. Основната дейност - търговия и услуги. Производството едва крета. Добавената стойност в икономиката е ниска. Друга констатация - по-малко от 5% от регистрираните компании оцеляват над 5 г. 80% от фирмите успяват да \"преживеят\" малко повече от година. С други думи - над 95% от предприемачите не могат да се справят с \"добрата бизнес среда\", бюрокрацията и корупцията, за която самият Дончев призна, че не била само усещане, както твърдеше по-рано. Затова фирмите или фалират, или доброволно прекратяват дейността си. И това ли е усещане? Че административната тежест и корупцията са на безобразно ниво, е ясно, след като чуждите инвестиции заобикалят страната ни, учудващо е обаче как успяват да работят родните фирми. Контролните органи са накамарени един връз друг, контрол обаче няма. Монополите убиват малкия бизнес, а калпавото законодателство го доубива. Като да плуваш в басейн със сярна киселина определя правенето на малък бизнес у нас председателят на сдружението \"Произведено в България\" Кънчо Стойчев. Кой трябва да се грижи бизнесът да работи нормално? Държавата и нейните органи. Щом това не се случва, изхождайки от думите на Дончев, можем да заключим, че държавата е слаба. Иначе у нас има доста силни бизнесмени и фирми. И ако не става въпрос за компании, силни например заради благоприятната конюнктура (IT) или добър предприемачески нюх плюс сериозни инвестиции, най-вероятно иде реч за срастване с държавата. Най-вече чрез обществените поръчки. Сега остава да одобрят и финансирането на партиите от бизнеса.", "date": "2019.07.03", "title": "Усещане"}
{"url": "https://duma.bg/izvor-kitnoto-selo-pogaleno-ot-grizhovna-raka-n195114", "text": "Сгушено в уютните пазви на Колош планина, село Извор ни посреща със слънце и цъфнали рози. То е едно от големите села в историко-географската област Мраката и най-голямото в южната част на Радомирската котловина. В него живеят постоянно около 500 души, но през лятото, когато го напъплят курортисти и гости, обитателите му стават над 1000.  Ако името на селото не ви говори нищо, трябва да си припомните един от култовите български сериали \"Столичани в повече\", чието действие се развива тук. Още на мегдана личи, че селото е погалено от грижовната ръка на добър стопанин. Вече втори мандат кмет тук е Мария Манова. Тя е завършила славянска филология и право, но се е захванала с мерак да оправя бакиите на съселяните си. Манова е издигната от БСП, но твърди, че политическата принадлежност няма значение, когато човек обича селото си и неговите жители.  Навсякъде пъстреят цветя, а Манова признава, че е много трудно да се управлява населено място без собствен бюджет. \"Всичко зависи от благоволението и отношението на общинския кмет. Добре е, че имаме разбирането на радомирския градоначалник, който, независимо че е от друга политическа сила, ни помага много\", разказва Манова. И Извор не е пощадено от проблемите, които имат всички села у нас. Е, все още не е обезлюдено, но безработицата и тук бележи живота на местните.  Основен поминък на населението са земеделието и животновъдството, като главната част са частното и дребното земеделие. Все още функционира цех за електрожени, открит през 1980 година като филиал към завода за заваръчни машини \"Кракра\" в Перник. Всъщност гръмкото му определение \"цех\" е относително, защото сега в него се трудят 4-5 човека. Няма поръчки и дейността му е сведена до минимум. Наскоро бившата фурна е превърната от собственика на сградата в малка фабрика, в която се произвеждат изолатори за електрически стълбове. Това съживило селото, защото предприятието осигурило работа на над 20 души. Хората са доволни, защото получават добри заплати.  Мнозина от трудоспособните изворчани намират Все още функционират защитено училище и детска градина, в които се възпитават около 50 малчугани. Дейност развива и читалище \"Отец Паисий-1927\". В него има самодеен танцов състав, в който \"дзупат оро\" около 154 жени. Трупата участва във фестивали и надигравания в цялата страна. Сега са на участие в Черноморец и кметицата се надява да се върнат с награда. В читалището има библиотека и компютърен клуб. Истории за миналото \"разказва\" битова стая, обзаведена с автентични предмети от бита и културата на старите изворчани. Сградата на културното средище обаче се нуждае от спешен ремонт. Засега пари няма. Вече 9 години селото е домакин на регионалния конкурс Празникът събира хора от цялата страна, които участват в надпреварата за най-красиво боядисано яйце, за най-вкусен козунак и празнични традиционни ястия. Разхождаме се с кметицата из селото. Личи, че хората тук я обичат и й вярват. Спират я и й задават различни въпроси. Тя отговаря мило и приветливо. Опитва се да помогне на всеки да реши проблемите си.  В центъра погледът грабва прекрасно поддържан парк, чиито алеи са обсипани с цъфнали розови храсти. Сред него се извисява паметник на загиналите партизани от Радомирския отряд. Има детска площадка с беседка, люлки и пързалки.  Мария Манова се хвали, че всичко е направено преди две години с пари по проект по ПУДОС, за спечелването на който им помогнали от общината в Радомир. Пак с европари е ремонтирана и магерницата в гробищния парк.  Местните разказват, че Извор е едно от най-старите селища в Радомирско. Наследник е на древни поселения, водещи началото си от праисторическата епоха. В местността \"Витановец - Калето\" е разкрито антично римско селище. В местността \"Изворско чукле\" се намира късноантичната крепост \"Градище\". Части от нея се виждат и днес. Останки от старо селище се открити в м. \"Старата бахча\". Съществуват предположения, че на това място е било село Извор през по-ранния период от своето съществуване. През Възраждането Извор е било едно от богатите и изявени в духовно-просветно отношение села в Радомирско. Селската църква \"Св. Троица\" е построена през 1860 г. Тогава е основано и килийно училище. Селото е родно място на хайдутин Миленко, боен саратник на небезизвестния Ильо войвода, изгорен жив от турците в съседното село Кленовик. Разказват ни, че името на селото идва от това, че Част от тях са каптирани и захранват с питейна вода и съседни села. Най-голямата река, течаща в землището, е Косматица с основен приток Негомийска река. Тя се влива в Струма, на която е изграден микроязовир \"Извор\". Дълго време този район е потъвал в мрак и пълно безмълвие. В началото на XIV век отношенията между Сърбия и България рязко се влошават. Цар Михаил Шишман заточва жена си Ана Неда, сестра на сръбския крал Стефан Дечански, и между тях започва безсмислена война. Загинал в нея и самият Шишман. Войната завършва с подписването на мирен договор през 1330 г. в крепостта Извор, която става и гранична крепост между България и Сърбия.  Интерес за туристите и гостите на селото е и За историята на тази обител се знае малко. Не е известно кога е била основана, нито колко време е просъществувала и кога е разорена. По разкопките личи, че е имало големи сгради с просторни дворове и много имоти. Според местните манастирът и имотите му са били заграбени от турчин и преобърнати на чифлик. В миналото стари хора, които са живели и по турско, разказвали, че местният дерибей забранявал на богомолците да посещават светинята, която била поругана от \"неверен агарянец\". Много е вероятно разсипването на манастира да е станало през кърджалийско време, когато по тези земи вилнял със своята банда кръвожадният Кара Фейзи. Тогава били поломени много църкви и манастири. \"Св. Св. Петър и Павел\" е възстановен през 2018 г. Тогава е преизградена манастирската църква, посветена на Свети Дух. Днес в манастира се отслужва Света литургия на големите християнски празници. Независимо от проблемите в Извор все още не властва трайно обезлюдяването. Красивата природа, чистият въздух, бистрите реки и историческите забележителности примамват млади и стари. Дано и следващият местен управник на радомирското село продължи като грижовен стопанин да се грижи за по-добрия живот на изворчани.", "date": "2019.07.03", "title": " Извор - китното село, погалено от грижовна ръка"}
{"url": "https://duma.bg/tramp-predupredi-iran-che-si-igrae-s-oganya-n195123", "text": "Президентът на САЩ Доналд Тръмп предупреди Иран, че \"си играе с огъня\", съобщиха информационните агенции. В понеделник Иран обяви, че запасите му от слабо обогатен уран са превишили равнището, разрешено от международното споразумение за неговата ядрена програма. Попитан по време на събитие в Белия дом дали има послание за Иран, Тръмп отговори, че няма. Иран знае какво прави и \"си играе с огъня\", подчерта в същото време президентът на САЩ. По-рано Белият дом даде да се разбере в комюнике, че САЩ \"никога няма да позволят на Иран да разработи ядрени оръжия\". Междувременно френският президент Емануел Макрон призова Иран \"незабавно\" да намали резервите си от обогатен уран.", "date": "2019.07.03", "title": "Тръмп предупреди Иран,  че си играе с огъня"}
{"url": "https://duma.bg/i-v-balgariya-ima-usmihnati-vazrastni-n195113", "text": "Обикновено у нас възрастните хора са тъжни и нямат достатъчно причини да са спокойни. В повечето случаи това се отдава на ниските пенсии и трудния живот. Но има едно място, където възрастните са усмихнати. Не твърдят, че парите им стигат, но не се оплакват. Радват се на живота, който имат, и твърдят, че винаги човек има причина да се усмихва. Това място е в радомирското село Извор. Дневният център за възрастни хора \"Св. Троица\" е посещаван от 30 възрастни от Извор и съседните села Друган, Кондофрей, Стефаново, Негованци, Кленовик. И това е така от близо 10 години. Микробус минава сутрин през селата, събира ги и ги докарва тук. Мястото, където се чувстват като у дома си. Обменят информация, новини, готварски рецепти. Заедно плетат, шият. Плетивата им са мечта за всяка домакиня, която желае да създаде уют в дома си - черги, покривки, шарени чорапи, ръкавици на една и две куки. Дамите от центъра не са мислили за продажби, но, ако някой реши да купува, добре дошъл е. Напоследък любимото им занимание е \"плетене\" на различни предмети от хартиени тръбички. Предметите са изящни и изработени с вкус. Те, както и плетивата, не остават просто в центъра, а стават достояние на широка публика по време на различни фестивали. Печелят призове не само с ръкоделията си, но и с музикалните си умения. Сега малко са притеснени, че се налага през ден да идват. Не че няма да си намерим работа у дома, но тук сме като в друг свят, твърди една от посетителките на центъра. Около час преди да го посетим тук имало рожден ден, вило се хоро. За щастие заварваме рожденичката - усмихната и щастлива от приятния ден, прекаран сред толкова приятели.     В същата сграда се намира и защитеното жилище за възрастни. Тук постоянно живеят 10 души, по двама в стая. Имат възможност, когато желаят, сами да си готвят в модерно обзаведената кухня. Капацитетът винаги е бил запълнен, казва директорката на центъра и на дома Христина Петрова. Самата тя всеки ден пътува от съседно село. Дори в почивните и празничните дни.  Обичам да угаждам и да се грижа за възрастни хора, твърди г-жа Петрова, за която всички казват, че винаги е усмихната, отзивчива, намира изход и от най-затруднени ситуации, никога не се оплаква. За здравето на хората в защитеното жилище се грижи общопрактикуващият лекар, който посещава селото 3 дни седмично. Г-жа Петрова твърди, че при необходимост екипите на Спешна помощ от с. Земен винаги са идвали навреме и са правили необходимото. Парите? Те никога и никому не стигат, но при разумното им разпределение и харчене нещата си идват на мястото, убедена е г-жа Петрова. Но е и спокойна, защото, както твърди, винаги е срещала разбиране и от общината, и от кметицата на Извор. ", "date": "2019.07.03", "title": "И в България има усмихнати възрастни"}
{"url": "https://duma.bg/otnovo-tezhki-pazarlatsi-za-liderskite-postove-v-es-n195124", "text": "Европейският съвет заседаваше във вторник за трети пореден ден по новите кандидатури за висшите постове в Евросъюза. Заседанието бе обявено за 12:00 часа, впоследствие началото му бе отложено за 15:00 часа, но дори и в 17 часа още не бе започнало. През цялото това време вървяха консултации между лидерите на ЕС.   В ранния следобед преди заседанието бе съобщено, че в кандидатската игра е включена и Урсула фон дер Лайен като ръководителка на Еврокомисията. в момента тя е министър на отбраната на Германия. Всъщност името й започнало да се споменава още в понеделник вечерта, но едва на следващия ден кандидатурата й влезе \"в оборот\". По-късно бе съобщено, че тя има подкрепата и на Вишеградската четворка - освен на канцлерката Ангела Меркел. Самата Лайен е родена в Брюксел. В тази връзка медиите съобщиха, пак преди заседанието, за нов пакет от кандидати за висшите постове - Урсула фон дел Лайен за председател на Еврокомисията, Манфред Вебер за председател на Европарламента, белгийският премиер Шарл Мишел начело на Европейския съвет, словашкият зам.-председател на сегашната Еврокомисия Марош Шефчович като върховен представител за външната политика, а директорката на МВФ начело на Европейската централна банка (ЕЦБ). По този повод изданието \"Политико\" ликуващо предаде, че има френско-германски консенсус за Лайен и Кристин Лагард. Но според други съобщения външната политика на ЕС ще бъде водена от испанския социалист Жозеп Борел. Но кандидатурата на Лайен породи въпросителни за Манфред Вебер начело на Европарламента. В ЕС работи принципът, че ръководителите на Еврокомисията и Европарламента не трябва да са от едно европейско политическо семейство. А освен германци Лайен и Вебер са от една и съща партия - ЕНП. Ето защо малко по-късно в списъка за кандидати се появи името и на Сергей Станишев като кандидат за председател на Европарламента. Най-важният довод е, той е от друго политическо семейство - от Партията на европейските социалисти (ПЕС), дори е неин председател, плюс и евродепутат от 2014 г.  Но според други информации Станишев и Вебер ще си поделят председателството на Европарламента, или по 2,5 години.   В същото време бе съобщено, че за лидер на Европарламента се спряга и германката Ска Скелер, която е съпредседателка на Групата на зелените в Европарламента.  При пристигането за заседанието Бойко Борисов заяви пред журналисти, че най-подходяща начело на Еврокомисията е Кристалина Георгиева. По думите му много от колегите бяха против нея, задето навремето е напуснала пост в Еврокомисията. Иначе безспорно по-подходящ кандидат за комисията от нея нямало като опит, знания и умения. \"Кристалина Георгиева е изключително добре подготвена. Въпросът е да се намерят достатъчно хора да я подкрепят, от няколко държави има подкрепа\", посочи премиерът. \"Тя има и моята подкрепа, защото би било изключително престижно за България да вземе този пост\", обяви Борисов. В същото време той заяви, че е предложил хърватския премиер Андрей Пленкович за председател на ЕК. Според българския премиер везните за най-високия пост в ЕС се накланят към Източна Европа. В отговор на въпрос той каза, че ЕНП все още държи лидерството на ЕНП да бъде нейно. Междувременно италианският премиер Джузепе Конте заяви: \"Бих искал да имаме жена председател на комисията\". Дипломати казват, че той имал предвид не датчанката Маргрете Вестагер, а Кристалина Георгиева. Вчера Италия застана на страната на Вишеградската четворка срещу кандидатурата на холандския социалист Франс Тимерманс за председател на Еврокомисията.  Премиерът на Люксембург Ксавие Бетел смята, че срещата на върха на ЕС се е провалила заради Европейската народна партия (ЕНП), чиито членове не са успели да се разберат помежду си. \"Ние разбрахме, че ЕНП се провали. Надявам се, че през нощта са успели да \"презаредят\" и сега да могат да работят заедно\", заяви той пред журналисти.  Бетел смята, че \"Маргрет Вестагер притежава всички необходими компетенции да ръководи Европейската комисия\".  Междувременно новият Европарламент започна първата си сесия със стария лидер Антонио Таяни. В сряда депутатите ще изберат нов председател независимо от решенията на Европейския съвет за висшите постове в общността.  28 британски депутати от групата на Найджъл Фараж, подкрепящи Брекзит, спретнаха показна демонстрация - те се обърнаха с гръб към залата, докато се изпълняваше химнът на ЕС. Това предизвика учудени погледи у останалите евродепутат. Но няколко евродепутати пристигнаха с яркожълти тениски с надпис \"Спрете Брекзит\".", "date": "2019.07.03", "title": "Отново тежки пазарлъци  за лидерските постове в ЕС"}
{"url": "https://duma.bg/aglika-genova-i-lyuben-dimitrov-mnogo-pianisti-sviryat-zaedno-no-ima-malko-istinski-klavirni-dua-n195104", "text": "- Ние никога не делим България от света и както провеждаме майсторските си класове в други държави, така това е неизбежно да се реализира и в България. Към всичко се прибавя емоционалната тръпка, че това е нашата родина и че тя ще блесне в хубавата й светлина чрез тези международни срещи на музиката. - Имахме привилегията да бъдем обучавани от прекрасни български учители, като се започне от средните музикални училища. Паралелно с това от детска възраст бяхме обучавани и периодично насочвани от проф. Джулия и Константин Ганеви, които бяха възпитаници на Хенрих Нейгауз в Москва. С други думи, ние от деца сме обучавани в школата на Нейгауз, която не е българска, а световна по значението си. По-късно продължихме със специализацията ни в Хановер, също при възпитаник на Нейгауз, а именно при легендарния Владимир Крайнев. Това, което беше изключително важно в обучението ни в България, е фактът, че образователната система беше много стабилна и по примера на тази в Москва и на Русия въобще възпитаваше пълна концентрация и посветеност на музиката още от много невръстни години и желязна дисциплина. Неразделна част от тази система на обучение е също така категоричната прямота в оценката на постиженията на младите пианисти и музиканти. - Творческият процес е по-дълъг и изисква още повече посвещаване от този при соло пианото. Първо, всеки от нас е отговорен за своята партия, а след това работата продължава вече като ансамбъл. Затова на едно професионално клавирно дуо са необходими не само два, а три инструмента при подготовката. - Всички елементи и качества, важни за солистите, трябва да са налице при едно дуо, тъй като то трябва да е съставено от двама ярки пианисти, които владеят инструмента си и неговите възможности по най-добрия начин. След това обаче се прибавя отговорността към партньора и респектът към него, желанието и отговорността да споделиш всеки дъх с него, да пресъздадеш мисълта му, а не просто да реагираш. При време за възпроизвеждане на звука на пианото от няколко милисекунди няма кога да се реагира. Затова само пълната духовна сплотеност в едно клавирно дуо е гаранция за неговата истинност. Поради това има много пианисти, които просто свирят заедно, но има малко истински клавирни дуа. А когато сме солисти като дуо с оркестър, красотата и богатството на звучността са космически в своя неизмерим потенциал. - Винаги нашата цел е произведението или проектът, с който в момента конкретно се занимаваме. За върхове, номера в света и т.н. никога не сме имали време и сили да помислим... За тези определения сте вие, журналистите, или нашата скъпа публика, феновете... За нас единствената цел е да се опитаме възможно по-истински да предадем към публиката чрез изпълняваната музика идеите и чувствата на автора и слушателите да ги почувстват и разберат. - Концерти, звукозаписи, майсторски класове, членуване в журита на международни конкурси и т.н. - Огромна зала за тренинг на коне или хале за съхранение на череши, които биват почистени, украсявани и стават през лятото концертни зали с над 2000 места; откриването на Зимните олимпийски игри в Солт Лейк Сити, на Световното първенство по волейбол в Триест, на Северноамериканската централа на \"Бакарди\" в Маями. - Разбира се, че участваме, когато ни е възможно... Особено в САЩ или Китай това са специални програми, които са част от едно концертно турне. - Да, така е, по-точно в края на 2020 г. Засега още сме в процес на обмисляне съвместно с нашите агенти и CD звукозаписна компания. - Владимир Крайнев беше наш ментор за соло и дуо в продължение на 20 години. След като завършихме образованието си при него, ние продължихме да работим с него почти ежемесечно и оценяваме това като Божи дар. Общуването и докосването до такава голяма личност, човек и музикант бе съдбовен момент за нас. - Както всяка човешка професия, за определени ситуации е великолепно, че участват двама. В други се изисква много респект, повишено внимание, сила и търпение. Когато любовта към човека и към музиката е налице, съчетана с предана вяра към Бог, повечето от трудностите биват преодолявани. - Изпълнявани и записани от нас са творбите за клавирно дуо на Панчо Владигеров. Това бе световната звукозаписна премиера под заглавието \"Български импресии\" на фирмата \"CPO Records\" и беше официално представена на Световното изложение ЕКСПО в Хановер. Оттогава потокът от въпроси, запитвания за информации, ноти и т.н. не спира. Изпълняваме също Лазар Николов. - Не чувстваме този факт като особено важен или специален в нашия творчески път, защото в повечето случаи артистите заплащат хонорара на композитора лично или търсят спонсор за това, често може да е фестивал или радиостанция. А в нотите той просто поставя съответното име на артиста, изпълнил премиерата... Има много по-задълбочени и важни моменти в един път на интерпретатора музикант от това колко и какви творби са били посветени точно на него.", "date": "2019.07.03", "title": "Аглика Генова и Любен Димитров:  Много пианисти свирят заедно, но има малко истински клавирни дуа   "}
{"url": "https://duma.bg/migove-s-naprednala-mladost-na-yordan-spasov-n195102", "text": "Почти винаги, когато стане дума за Йордан Спасов, читателят прави асоциация с неговите сатири. Макар че силата му досега беше в други жанрове - епиграми, афоризми и сатири, може би лирик е най-точното определение за него. Нещо повече. До известна степен сатирите на Йордан Спасов не разкриват цялостното многообразие от чувства и образи, които носят трите раздела на първата му поетична книга - \"Напреднала младост\", \"Моята Банкя\" и \"Семеен триптих\". Писана цял живот, в настоящата стихосбирка Йордан Спасов говори за опияняващата радост от живота, за любовта, за красотата на природата и на човешките копнежи. Лириката в книгата е непосредствена, езикът е ясен, земен, без тежки метафори и без символични послания. Любовните стихотворения на Йордан Спасов са изпълнени с меланхолия, със съзерцателност, с копнеж по красотата, но едновременно с това и с жажда за живот, с любов и... отново с любов. Умъдряла и донякъде успокоена, любовта при него не е платонична - напротив, задължително тя е свързана с чувството за наслада. Лирическият герой разкъсва установените рамки, нарушава всякакъв вид забрани, наивно се пали и скрито се вълнува, ако край него мине хубаво момиче... И може би именно затова любовните откровения в \"Напреднала младост\" са толкова силни, запомнящи се. Като всички значими творци, и Йордан Спасов черпи опит и вдъхновение от допира си с природата. Природните картини в стихосбирката са детайлни, хармонични и точни. А отекнал в душата на героя, пропитият с аромат и поезия въздух на Банкя се превръща в предопределение, в негова житейска съдба... Това, което поставя \"Напреднала младост\" сред безспорните заглавия на книгите, издадени от Йордан Спасов досега, са именно силните емоции, ясно формулираните истини и точните прозрения: Думи, с които лирикът Йордан Спасов прави своята тъжна равносметка за годините, наречени от Виктор Юго \"младостта на старостта\".", "date": "2019.07.03", "title": "Мигове с \"Напреднала младост\" на Йордан Спасов"}
{"url": "https://duma.bg/petya-angelova-s-nagrada-v-sasht-n195103", "text": "Лентата \"Вино от глухарчета\" (\"Dandelion wine\", 27 мин.) на Петя Ангелова - възпитаничка на Нов български университет, взе наградата за най-добър експериментален филм на North Beach American Film Festival, Mериленд, САЩ. Форумът е един от най-престижните американски фестивали за експериментално кино, научи ДУМА от Елена Гюрова. Документалният филм \"Вино от глухарчета\", на който Ангелова е режисьор, продуцент и сценарист, е вдъхновен от едноименната книга на Рей Бредбъри. Материалът е заснет в продължение на два месеца в САЩ, Маями, Сент Августин, Джаксънвил, Фернандина бийч, Форт Лодърдейл, Шарлот и др., в Европа - Мюнхен - международно въздушно пространство, а консултант е проф. Людмил Христов, ръководител на департамент \"Кино, реклама и шоубизнес\" на НБУ. \"Вино от глухарчета\" цели да покаже, че смисълът на пътуването е да хармонизираш въображението си с реалността - вместо да мислиш как нещата могат да бъдат, да ги видиш такива, каквито са. Да покаже, че една дестинация никога не е място, тя е нов начин да видиш нещата. \"Всяко дълго пътуване започва с една-единствена стъпка, а всичко във филма - с деня, който се събужда и се усеща как светът изгрява за новия ден, как всичко се движи малко по малко в любим блестящ механизъм, да се напасва едно в друго като прекрасен пъзел на свободата. Амбицията на този филм е да покаже колко много има да се открие, да се въобрази и да се изпита в страната на неограничените възможности или в която и да е друга страна, да покаже важността на нещата, които правим за първи път. Да документира онези важни и запомнящи се случки, които по-късно се превръщат в легенди. Да покаже умението да успееш да сграбчиш онзи крехък, нежен миг и да го запечаташ в бутилка\", посочва Петя Ангелова. Ангелова има дългогодишен опит в телевизията. Завършва специалност кино и режисура в НБУ. През годините работи с Канал 1, режисира предавания в Евроком, режисьор, автор и водеща е на две предавания в телевизия TV SAT COM - \"Черен хайвер\" и \"45 минути\". Снима авторски филми.", "date": "2019.07.03", "title": " Петя Ангелова с награда в САЩ"}
{"url": "https://duma.bg/saniraneto-grimirane-na-bolen-chovek-n195106", "text": "Ако има някаква полза от милиардната програма за саниране, с която управляващите многократно спекулираха предизборно, тя е, че те най-после проумяха максимата, че на този свят безплатен обяд няма. Освен това се оказа, че обновяването на старите панелни сгради е безвъзвратно закъсняло. То щеше да има някакъв смисъл, ако беше направено в началото на 90-те години на миналия век, както това стана в другите бивши страни от соцлагера. Тогава панелните сгради не бяха още толкова стари и имаше някакъв резон техният живот да бъде удължаван. Сега това на практика е безсмислено. Санирането е като гримиране на много болен човек - външно той ще изглежда малко по-добре, но отвътре ще си остане развалина, коментира Христо Чипишев, член на Националната асоциация на строителните предприемачи. От организацията са на мнение, че държавата в лицето на правителството и общините е по-добре да стимулира новото строителство, отколкото да налива милиарди в морално и физически остарели сгради. Първият проект за саниране на жилища у нас бе с подкрепата на Програмата за развитие на ООН (ПРООН) отпреди 15 г. Неговата задача беше да се разработи модел, по който след това да се усвояват планираните средства за обновяване на жилищата по програмата \"Регионално развитие\". Водещи при проекта на ПРООН бяха общините, които избираха блоковете за саниране. Така от 2007 до 2011 г. бяха ремонтирани 50 блока. Тази програма обаче се оказа твърде ограничена финансово. Другата програма, която се провали, бе \"Енергийно обновяване на българските градове\". По нея бяха санирани само два блока. Вместо да продължи по вече, общо взето, утвърдения модел на ПРООН, през 2011 г. първото правителство на ГЕРБ реши да променя схемата. Санирането бе пратено под крилото на МРРБ. Там бе разработен нов модел, за който отидоха милиони без особен ефект от това. Второто правителство на Бойко Борисов обеща през 2016-2017 г. безплатно саниране за 1 млрд. лв., осигурени със заем от ББР. Това трябваше да стане по Национална програма за саниране, като приоритет се даваше на панелните апартаменти. Новото беше, че не МРРБ е двигател на процеса, а общините, както беше по времето на демонстрационния проект на ПРООН. Загадка остана дали обявената от тогавашния министър на регионалното развитие Лиляна Павлова Национална програма за саниране е изцяло нова или е продължение на одобрената по времето на кабинета \"Сакскобургготски\", която обаче остана само на хартия.  Разработеният по царско време модел предвиждаше процесът да се управлява от общините, като държавата дава 20% субсидия на собствениците на жилища и правото да придобият безплатно собствеността върху земята, ако сградата е построена с право на строеж. За да се случи това, всяка година в бюджета трябваше да се заделят средства, но се оказа, че нищо от това не е изпълнено. \"Безплатното\" саниране на частни жилища със сигурност е една от емблемите при управлението на ГЕРБ. Според левицата програмата на правителството за саниране на сгради е всъщност програма за саниране на електорат и на приближени до властта фирми. Отпускането на извънреден 1 млрд. лв. от бюджета за една година, в която и да е сфера, са много пари. Точно това се случи на 30 ноември 2016 г., когато бюджетът на регионалното министерство получи първия извънреден милиард, за да се разплати по програмата дотогава. На следващата година упражнението се повтори. Парадокс е, че стойността на Националната програма за саниране не е записана в какъвто и да било официален държавен документ. Двата милиарда ги няма никъде. Те се водят за оперативни разходи, възникнали неочаквано.  Нейният основен недостатък обаче бе пределно ясен още на старта - няма пари за всички. Изхарчените до момента по програмата 2 млрд. лв., които всички данъкоплатци ще трябва да платят в следващите години, стигнаха за жилищата на 340 705 души (общо 2020 сгради), което обхваща около 5% от населението на България и 4% от жилищата. Няма как тази програма да е социално справедлива, когато с парите на всички данъкоплатци се осигурява благото на минимална част от хората, и то подбрани на принципа \"кой превари, той натовари\", а не след оценка на потребностите. Неофициални изчисления показват, че ако трябва да се санират жилищата на всички хора в България, ще са необходими приблизително 40 млрд. лв. Ако бюджетът харчи по 1 млрд. лв. на година, в следващите 40-50 години по схемата на ГЕРБ всички ще направят панелките си като нови. Не е нормално през 2015 г. правителството да взема решение за стартиране на национална програма с ресурс от 1 млрд. лв. и да не осигури нито лев от тях с бюджетите за следващите години. Ясно е и защо подобна програма е удобна на властта. Чрез нея могат да се насочат много пари, като схемата е удобна за отклоняване на средства. Оказва се, че когато парите се дават от бюджета, санирането излиза по 290 лв./кв.м, докато блоковете, санирани с европари, са излезли средно по 100 лв./кв.м. Така че програми като тази винаги ще намират почва у нас, още повече когато обществото е готово да плаща масрафа.  Сега идеята е схемата да бъде променена. Изцяло \"безплатно\" саниране на блокове вече няма да има. Сключените досега договори със собствениците ще бъдат довършени по досегашните правила. МРРБ предлага да се премине от унифициран модел към диференцирана подкрепа според различията на регионите в страната. В бъдеще най-вероятно изостаналите региони с мръсен въздух ще имат предимство при безплатното саниране на жилищните сгради спрямо икономически по-развитите региони, където населението е по-платежоспособно. За финансово участие на гражданите при санирането на жилищата им вече бе обявено от зам.-министъра на регионалното развитие Малина Крумова. Точният размер към момента не е ясен. Засега подкрепа среща един от предложените модели - този на Световната банка, който предвижда първоначално самоучастието да бъде 20% и на всеки 5 години да се увеличава с още 10%. Тъй като във всяка сграда има социалнослаби, които няма да могат да покрият своето самоучастие, е възможно за тях санирането да остане безплатно на базата на подоходен критерий. Това беше една от пречките през миналия програмен период санирането на жилища с европари да буксува години наред и в крайна сметка се взе решение обновяването на блоковете да става безплатно за всички живеещи в тях. Как ще продължи програмата за саниране, се очаква да стане ясно до края на 2019 г. Дотогава ще са изразходвани първоначално отпуснатите 2 млрд. лв. за санирането на 2022 сгради. А още 42 хиляди сгради чакат за обновяване. Възможните източници за финансиране на тези сгради са съфинансиране от собствениците на жилища, които са най-заинтересовани от мярката, европейски програми, международни финансови институции, търговия с емисии и други. Дни преди отминалите евроизбори и месеци преди местните избори въпросът бе повдигнат от кмета на Пазарджик Тодор Попов. Разговорът се разви в автомобил, управляван от премиера Бойко Борисов, докато Попов му разказваше какво е направил за града и какво още иска да направи. Показа на Борисов обектите в движение, включително и санирани блокове, които са променили облика на Пазарджик. Тодор Попов обясни колко ефективна е програмата за саниране и какви са ползите от нея. \"Не може да продължи по този начин, защото не е справедливо. Събираме пари от данъците на всички, а ремонтираме апартаменти и блокове на малцина. Като промовариант да тръгне, хората да видят, беше добро начало. Но не може да продължи по този начин\", казва вицепремиерът Томислав Дочев, който също бе в премиерския джип. Програмата за саниране може да продължи с т.нар. договори с гарантиран резултат. При тях инвестицията се изплаща от икономията за сметките за ток, обяснява Томислав Дончев. По-късно пред журналисти премиерът Борисов съобщи, че програмата ще продължи през следващата година, но по нов начин. Засега не се знае какъв, тъй като изискванията и параметрите все още се обмислят. Отговорът на въпроса кой каква част занапред ще заплаща от необходимата сума, все още е обвит в мъгла. В регионалното министерство се подготвя някаква схема, която трябва да се одобри от правителството. При темповете, с които работи нашата бюрокрация, това едва ли ще стане до края на лятото. Реално работа евентуално може да започне през есента. Но в дъжд и сняг саниране не се прави и скептиците очакват нещата да се случат чак напролет. Каквото и да е решението, вече е ясно, че ГЕРБ дезертираха от предизборните си обещания, че програмата за \"безплатно\" саниране ще продължи, докато и последната панелка и селска къща не бъдат обновени.", "date": "2019.07.03", "title": "Санирането - гримиране на болен човек"}
{"url": "https://duma.bg/datata-n195105", "text": "1894 - ЗАПОЧВА УЧРЕДИТЕЛНИЯТ КОНГРЕС НА БЪЛГАРСКАТА РАБОТНИЧЕСКА СОЦИАЛДЕМОКРАТИЧЕСКА ПАРТИЯ. Създадена е посредством обединението на Българската социалдемократическа партия на Димитър Благоев и Българския социалдемократически съюз начело с Янко Сакъзов. Дотогава двете организации съществуват независимо една от друга и изповядват различни възгледи за развитието на социалистическото движение в България. През 1903 г. тя се разделя на БРСДП (т.с.) начело с Благоев и БРСДП (ш.с.). БРСДП издава вестниците \"Работнически вестник\", \"Социалист\" и \"Народ\", както и списанията \"Ново време\" и \"Общо дело\". 1895 - СТЕФАН СТАМБОЛОВ Е СЪСЕЧЕН В ЦЕНТЪРА НА СОФИЯ. Първа помощ му оказва живеещият наблизо известен хирург Асен Петров, който го откарва с файтон до Александровска болница и ампутира насечените му ръце, за да спре кръвоизлива. Един от строителите на съвременна България умира в 3.30 ч. на 18 юли с.г. от инфекциозен менингит вследствие на тежки рани. 1933 - В СОФИЯ СЕ РАЖДА ПРОФ. АЛЕКСАНДЪР ФОЛ, УЧЕН-ТРАКОЛОГ (УМИРА 2006 Г.). Признат е като създател на науката тракология и на теорията за тракийския орфизъм. Основател и дългогодишен директор на Института по тракология при БАН. Над 40 години преподавател в СУ и по-късно в НБУ по антична и българска култура, стара история и тракология. Генерален секретар на Международния съвет по траколожки и индоевропейски изследвания. През 2005 г. световната наука окончателно признава тезата му, че цивилизацията на траките не е част от елинската, а е самостойна редом с нея в зората на Европа. Зам.-министър на културата (1974-1979 г.) и министър на народната просвета (1979-1986 г.). 1951 - УЧРЕДЕНА Е МЕЖДУНАРОДНАТА ФЕДЕРАЦИЯ НА БОРЦИТЕ ОТ СЪПРОТИВАТА, ПОЛИТЗАТВОРНИЦИТЕ И ПОСТРАДАЛИТЕ ОТ ФАШИЗМА (FIR). Обединява близо 60 организации от 23 страни. Организацията, която от 1975 г. е член на ЮНЕСКО, има свой печатен орган - сп. \"Обединена съпротива\", излизащо на немски и френски език. 1995 - В СТРАСБУРГ УМИРА АНДРЕЙ ГУЛЯШКИ, ПИСАТЕЛ И ОБЩЕСТВЕНИК (Р. 1914 Г.). Сътрудник е на левия печат през 30-те и 40-те години. След 9 септември 1944 г. е редактор в редица издания, главен редактор на сп. \"Пламък\" (1956-1966 г.), директор на Народния театър, главен редактор на сп. \"Съвременник\" (1972-1973 г.), секретар на Съюза на българските писатели (1956-1962 г.), зам.-председател на СБП. През последните години от живота си пише в Сопот. Народен представител (1971-1986 г.). Най-известен е неговият герой Авакум Захов, появил се за пръв път в повестта \"Контраразузнаване\". Други негови произведения са \"Дон Кихот от Селвеция\", \"Жени\", \"МТ станция\", \"Убийството на улица \"Чехов\", \"История с кучета\" и др.", "date": "2019.07.03", "title": "Датата"}
{"url": "https://duma.bg/kak-vazov-otgleda-sirache-ot-batak-n195108", "text": "След края на баташката кървава пролет, когато въстаналото срещу турците голямо село е опожарено, сринато до основи и 5000 мъже и жени са избити зверски от башибозушките орди на Ахмед ага Барутанлията, много деца, останали кръгли сираци, бродят из страната да търсят хляб и подслон.  ...Било е през 1881 г., есенна привечер. Иван Вазов тогава живее в Пловдив, народен представител е и член на Постоянния комитет на Областното събрание. Както пише, вижда на улицата момче: гладно, измръзнало, босо. Прекъсва работа, заговаря го и разбира, че е от Батак, че нито има близки, нито покрив над главата. Отвежда го в къщата си. Сирачето от Батак и великият поет заживяват в един дом. Дълго и подробно разговарят и момчето разказва за ужасите в Батак: Трогнат от разказа и злочестата съдба на това дете, през декември същата година прославеният вече поет пише едно от най-силните си стихотворения - \"Възпоменания от Батак\" с подзаглавие \"Разказ на едно дете\". Както много други произведения на патриарха на българската литература и то е родено по действителен случай, а прототипът на лирическия герой е реална личност. Стихотворението е включено в стихосбирката \"Поля и гори\" от 1884 г., отпечатана от Драган Манчов.  Момчето, станало свидетел на баташката трагедия, се казва Иван Тодоров Ганев. По-късно, вече общественик, публицист и политик, Борис, един от братята на Вазов, отбелязва в спомените си: - В новата къща на Иван Вазов в Пловдив заварихме едно момченце, Иванчо, сираче от Батак, което му прислужваше и ходеше на училище. Брат ми се отнасяше към това момченце като към свой по-малък брат и не правеше разлика между нас. Когато се завърна от Италия, която посети през 1894 г. с Михаил Маджаров, също народен представител в Източна Румелия, \"за да види страната на изящните изкуства\", той донесе нему и на мене по една хубава перодръжка. Народният поет вече не е самотен. Грижовната майка поема къщната работа. Посреща приятели на поета, дошли на раздумка, за преглед на новините и обсъждане на задачи по управлението на областта като д-р Янкулов, Св. Миларов, д-р Хаканов, С. С. Бобчев, Наботков, Ив. Ст. Гешов и други. Гостите са винаги почерпвани от пъргавата баба Съба с вишнево сладко. Там е и най-малкият му брат Борис. Но всички обикват момчето, броят го за равен член на семейството. А Борис и осиротялото момче са почти връстници - с една година разлика. Така патриархът на българската литература продължава да се грижи за Иван Ганев докато завърши образованието си, а след това и Военното училище. Иван Ганев е попаднал в най-благоприятна среда за учение и възпитание и върви тихо и спокойно по очерталия се пред него път. До Вазов, който полага бащински грижи за него, достигат вести, че малкият Иван е прилежен ученик и се учи добре. А момчето постепенно разбира, че живее при поет. По този повод Борис Вазов пише: - В двора имаше кладенец. Кофата се откъсна и падна на дъното. Беше цяла история, докато я извадим. Брат ми се пошегува с нас и ни накара да напишем по едно стихотворение за кофата. Аз нищо не можах да съчиня, но Иванчо от Батак написа една ода: Брат ми хареса тази ода, понеже Иванчо си беше представил кофата като живо същество (\"кофо злочеста\"). Може ли българин да остане равнодушен, когато чуе името Батак, когато прочете историята на едно сираче. Захарий Стоянов възкликва:  \"О, злочест Батак! Благоговея пред твоето величие, ще благоговее и историята!\" Стихотворението на Вазов вдъхновява художника Ангел Карабитов, който рисува картината \"От Батак съм, чичо\". Много по-късно Стилиян Чилингиров (1881-1962), виден български общественик и писател, автор на читанки и христоматии, приживе приет за патрон на училището в с. Момина баня (някога част от гара Костенец), пише: \"Бях ученик във втори прогимназиален клас, когато ми попадна на ръце един \"Бащин език\". В него намерих стихотворение, което ми направи силно впечатление и аз почнах да го уча наизуст. То почваше така: Наистина много е далече. Но историята му беше много близка, тя беше разтворена пред очите ми и аз бързах да я науча така хубаво, както хубаво я беше направил човекът, написал песента - Иван Вазов. О, колко жален глас трябва да има тя, ако се пее. Песен от онова време, когато турците колели българите\". Ще избързам да кажа, че през 2008 г. българската рок група \"Епизод\", известна с патриотичните текстове на песните си, включва в своя албум \"Старият воин\" песента \"Батак\", написана по стихотворението на Иван Вазов. След образованието в Пловдив Иван Т. Ганев е приет във Военното училище и го завършва с успех. Произведен е в офицерски чин. Тази професия не му е чужда. Двама от братята на поета са се отдали на военната служба, офицери са и често посещават  батьовия си дом, водят се разговори, пишат се писма. В Българската армия Иван служи в гарнизоните в Асеновград, Пловдив и Бургас. Достига до чин капитан - красив, спретнат, дисциплиниран и способен български офицер. През 1911 г. след маневри в района на Костенец, заболява и... умира в Пловдив на 39 години! Кратък е земният му път. Остават снимките, спомените и възкръсналият Батак. Остава стихотворението на великия Вазов, в което той е прототип на главния герой и което шества из страната: в читанки и христоматии, на вечеринки и ученически утра, на събори и възпоменателни тържества. Историческият музей в Батак е създаден по времето на социализма - 1956 г., по повод 80-годишнината от Априлското въстание. Включен е в списъка на 100-те национални туристически обекта. Сред многото експонати тук има снимки на деца, останали навремето сирачета. На видно място е портретът на Иван Тодоров Ганев, увековечен в знаменитото стихотворение на Вазов \"Възпоменания от Батак\".", "date": "2019.07.03", "title": "Как Вазов отгледа сираче от Батак"}
{"url": "https://duma.bg/sprete-politicheskata-porachka-za-uchilishteto!-n195110", "text": "До  Министър на образованието и науката До Председател на комисията по образование и наука 44-то Народно събрание До Омбудсман на Република България Ние, членовете на Федерация \"Образование\" - учители, директори на училища, граждани, сме обезпокоени от случващото се с учебниците по история, които трябва да влязат в употреба от есента на настоящата 2019 г. Не за първи път от от 1990 г. насам Министерството на образованието е призовавано да включи или изключи едни или други факти от учебниците и учебните програми. Но за първи път в съвременната история на Република България държавната институция - Министерство на образованието, се превръща в цензор, изпълнявайки политическа поръчка на малка група кресливи и недотам професионално подготвени хора. За първи път министърът на образованието абдикира от задълженията си, взема страна в научен спор и разпорежда да се правят промени в текстове на неотпечатани учебници, за които вече се е произнесло учителството. При това става дума за текстове, които са одобрени от МОН и отговарят на утвърдените от същото министерство учебни програми. Нека някой посочи кои от фактите в тези набързо \"заклеймени\" учебници не са верни. Нека някой да опровергае статистическите данни или истинността на събитията, които са споменати, нека...! Но това не се случва!  Аргументите на критиците се въртят все около ролята на някогашната Държавна сигурност. Но дали и доколко това е бил отличителният белег на времето и трябва ли той да измества всичко, случило се през социалистическия период? Не трябва ли пред младите хора събитията да се представят балансирано, да се покаже и доброто, и лошото. Всеки период в човешката история има своите светли и тъмни петна и извършват престъпление онези, които водени от идеологическа непоносимост, съзнателно скриват истината в нейната цялост.  И още нещо - десетокласниците са достатъчно зрели хора. В своите социални контакти, в семействата си, в приятелските си кръгове те обсъждат и сравняват своето битие с разказите на своите близки и роднини за времето на тяхната младост. Нека всички, които изопачават истината за живота на българите през отминалите десетилетия, се запитат на чий разказ за социалистическия период ще повярват повече днешните младежи - на черните краски в учебниците, или на думите на своите родители! И най-вече - какво ще последва от това? Няма ли да доведе до все по-засилващо се недоверие към учебника, към училището, към обществените ценности? Това ли искат да постигнат днешните \"активни борци\" срещу вехтия призрак на Държавна сигурност? Нима техният идеал за бъдещ гражданин на републиката е обърканият, дезориентиран и отричащ всичко и всички човек, изпълнен с омраза и презрение към миналото и без ясна представа къде иска да отиде и как да го стори? Ние, членовете на Федерация \"Образование\", настояваме Министерството на образованието и науката да изпълнява конституционните си задължения с очакваната отговорност и с необходимата твърдост. Протестираме срещу цензурата и вмешателството в съдържанието на научни продукти, каквито са учебниците, и настояваме за безпристрастност и балансираност при създаването на учебните програми. За Федерация \"Образование\"", "date": "2019.07.03", "title": "Спрете политическата поръчка за училището!"}
{"url": "https://duma.bg/izlozhba-3h10-v-galeriya-akademiya-n195100", "text": "30 години специалност \"Дизайн за детската среда\" ще бъдат отбелязани с изложбата \"3х10\", която се открива на 4 юли от 18 ч. в галерия \"Академия\" в София, ул. \"Шипка\" 1. Ще може да се разгледа до 15 юли. Ретроспективната изложба включва студентски работи - семестриални и дипломни задачи и проекти. Тя разкрива основните направления, застъпени в специалността - средства за игра, интериор за деца - жилищен и обществен, учебно-възпитателни средства, костюми за ролева игра, съоръжения за игра и спорт на открито, компютърни игри, детска среда - интериор и екстериор, костюми и аксесоари за сюжетни игри, карнавали и атракциони. Основател на специалността е проф. Серафим Серафимов.", "date": "2019.07.03", "title": "Изложба \"3х10\" в галерия \"Академия\""}
{"url": "https://duma.bg/ideologicheskata-podmyana-na-istoricheskata-istina-n195109", "text": "доктор по философия Най-после им удрят ножа на историческата истина и на историческата памет на българския народ. Соросоидите еничари нямат умора. Най-напред обругаха освободителните борби на българите срещу турското владичество чрез замяната на истината за робството с т.нар. османско присъствие, след това преминаха към принизяване и въобще отричане на фашизма в България. Сега вече е обругаването на целия социалистически период. Има груби манипулации и подменяне на истината с псевдоистини за: \"масовите жертви\" на комунизма, \"комунистическия терор\", \"Народния съд\", концлагерите, трите фалита на България и т.н. Това се прави от грантови български журналисти, псевдоисторици и политици. Манипулацията на истината е предназначена за младото поколение. То е обект на промиване на мозъците за фашизма (оневиняване) и за социалистическия период (обругаване), внасяни в учебниците по История и цивилизация. За соросоидите историческата истина не значи нищо.  Този отречен подход се осъществява чрез изкривяващи истината способи: 1. Произволни твърдения или твърдения, основаващи се на  като тези за убитите след Девети без съд и присъда, голословно ги изкарват около 30 000! 2. Осъждане на смърт от Народния съд на редица интелектуалци и офицери от българската армия, като не се казва, че те са съдени не за интелектуалната и военнопрофесионалната си дейност, а за престъпления против мира и човечеството. Никой не съди Б. Филов за археологическите му изследвания, а за това, че направи България съдружник на Хитлер, че \"доведе\" над София американските и английските бомбардировки, натрапи антиеврейските закони и пр. 3. Вкарване на факти в контекста на политиката, като например \"убийствата на работници\" - средно по двама на ден. Това са жертви на трудови злополуки и техногенни катастрофи, каквито се случват в цял свят и нямат никакъв политически мирис. В същото време се мълчи, че сега при неолибералната \"демокрация\" средно на ден се самоубиват по двама души, предимно поради бедност и глад, че сега в страната има множество просяци и хора, ровещи в кофите за боклук...     Вероятно министърът на образованието и науката много се блазни от ролята на Херострат, събарящ храма - този път храма на историческата истина. Да вземем Народния съд. Той е международно утвърдена форма за съдене на фашистите в цяла Европа. Съдилища има навсякъде. Няколко примера. В Германия американски, британски и френски съдилища осъждат 4729 германски престъпници, от които 668 на смърт. Този брой е без осъдените в съветската зона, както и без осъдените от немските съдилища в ГФР, в ГДР и осъдените в Полша (5352 немски военни). Във Франция извънредните съдилища осъждат 97 000, от които 7037 със смъртни присъди и интернирани около 49 000 души. В Нидерландия 127 000 души са лишени от граждански права и на смърт са осъдени около 200 души. В Белгия са образувани 346 283 дела, военните съдилища обявяват 4170 смъртни присъди, осъждат 48 835 на затвор. В Гърция за колаборация са осъдени трима министър-председатели и 33 министри. В Норвегия са издадени 45 смъртни присъди за колаборация, а почти 30 000 души са санкционирани, осъдени на глоби или лишени от граждански права, включително правото на самостоятелна стопанска дейност. Осъден е и носителят на Нобелова награда за литература (1920 г.) Кнут Хамсун. В Люксембург има 4 смъртни присъди, около 4000 души са осъдени на затвор. Тези данни нагледно показват, че в Западна Европа \"жертвите на комунизма\" са доста повече от тези в България.  през Втората световна война е всеобща европейска практика. Това най-после трябва да разбере министърът на образованието.  Дадените указания от министър Вълчев са в крещящо противоречие с решенията на Европейския парламент (2018 г.). В резолюцията на ЕП се изразява \"дълбока загриженост по повод на зачестяващото превръщане в нормално явление на фашизма, расизма, ксенофобията...\" и се \"припомня, че фашистката идеология и нетърпимостта винаги са свързани с посегателство срещу самата демокрация\". ЕП \"подкрепя, приветства и призовава за защита на общностните групи и организациите на гражданското общество, които се борят с фашизма...\". В тази резолюция се подчертава още, че \"познаването на историята е едно от необходимите условия за предотвратяването на такива престъпления (неофашисткото насилие - бел. авт.) и в бъдеще играе важна роля за възпитанието на по-младите поколения\" (т. 28). Възлагането от МОН на изготвянето на учебната програма по История и цивилизация за X клас на хора, разглеждащи едностранно историята и пренебрегващи историческата истина, е нарушение на тази резолюция. Нещо повече, министърът се поддава на допълните внушения, чрез които под маската на антикомунизъм се реваншира фашизмът и се оправдават осъдените фашисти.  А косвено не се ли оправдава и възражда и антисемитизмът? Фашисткото правителство на Богдан Филов приема осем антиеврейски закона, най-важният от които е Законът за защита на нацията (Д.В., бр. 16 от 23.01.1941 г.), прекопиран от нацисткия Закон за защита на германската кръв и германската чест (1935 г.). Могат ли да бъдат определяни като \"жертви на комунистическия терор\" министри и народни представители, приели тези закони и правилници за тяхното приложение? VII състав на Народния съд съди и стоящите на по-ниско равнище български антисемити като Белев, Калицин и др., създателите на еврейските концентрационни лагери в Сомовит и Плевен, провеждащи масовите изселвания на евреи, отнемане на техните имущества, жилища и пр. Обявяването на българските антисемити за \"жертви на комунистическия терор\" ги оправдава и  А решенията на VII състав на Народния съд са използвани като аргумент в полза на България в преговорите в Париж през 1947 г., където Световният еврейски конгрес посочва, че в България антисемитите са наказани.  Друг аспект на Народния съд, премълчаван от съвременните антикомунисти, възродители на фашизма, е, че са съдени (12-и състав) българските предатели на националните интереси, сътрудниците на германското и италианското разузнаване. Това е т. нар. \"Гестаповски процес\", в който са съдени 176 души, подчинили българското разузнаване и контраразузнаване на Гестапо. От тях са осъдени на смърт 20 души. Да посочим и съденето на палачи, изверги и фашистки убийци. В материалите на Девети състав на Народния съд може да се прочете какви са били полицейските дознания и инквизиции и как те са били оправдавани от безсъвестни съдии и прокурори. Има описи и документи за инквизиции чрез: смазване на тела; изваждане и палене на нокти; трошене на кости; използване на електрически ток; избиване на зъби, оставяне без храна и вода много дни; бой с железни пръти; стягане на главата със специални обръчи (\"корона на истината\"); поставяне запалителни вещества и киселини в половите органи и ануса; палене на огън в носа и устата; изнасилване на жени и девойки; рязане на месо от телата, уши, нос и т.н.; слагане на сол в раните...  Това, което най-силно отличава фашисткия терор в България, е безсмисленото убийство на деца, малолетни и млади хора. Това са убийства без съд и присъда - чрез поправка в Закона за защита на държавата (21 юли 1943 г.), предвиждаща възможността за смъртна присъда за непълнолетни. За масовите убийства без съд и присъда, включително и на деца, са съдени и наказани със смърт редица убийци. Да си припомним някои от жертвите. Николчо Здравков Чампоев, на година и 7 месеца, убит с 12 куршума. На малкия Гроздьо Гр. Желев (14 месеца) е отказана в ареста медицинска помощ и той умира. Маловръстната Марийка А. Мъглова (на 15 г.) е убита заедно с майка си. Братовчедите Кокарешкови на 16 г. са убити и с телата им хранени жандармерийските кучетата. В тази група са и избитите деца при Ястребино: Стойне Калайджиев (7 г.), Иван Калайджиев (9 г.), Димитринка Стоичкова (11 г.), Надежда Калайджиева (12 г.) и др. Тодорка Истратиева (16 г.) е убита по време на сватбата си, понеже била булка на партизански брат. Гинчо Сл. Гинчев е убит заедно с майка си, понеже имал трима братя партизани. И още стотици маловръстни и непълнолетни. Техните убийци, осъдени на смърт от Народния съд, дали заслужават почит и ставане на крака в Народното събрание, паметни плочи и цветя? И те ли са \"жертви на комунизма\"? Българските фашистки палачи са рязали глави и ги разнасяли по мегданите и в кръчмите, извършвали са ругателства над убитите. За залавяне и убийство на нелегални и партизани от държавната хазна са изплатени на главорезите 196 816 286 лева. Ето пример от Велинград. В документите на Народния съд има две разписки за платени суми: за убийството на Вела Пеева, Ст. Добрев и Ст. Калпазанов са изплатени на 4 души 150 000 лева; за убийството на 20 партизани, ятаци и нелегални край Батак са платени 1 000 000 лева. И тези убийци ли са \"жертви на комунистическия терор\"? И само няколко думи за \"комунистическите\" концлагери. Всички ли в тях са жертви на комунизма? В широко одумвания лагер край Ловеч по изследвания в архивите е разкрито, че от 1235 въдворени лица 1142 са за тежки криминални и аморални действия и престъпления или само за 93 лица може да се приеме, че са по политически причини. Не пише в новите учебници, че концлагерите в света са измислени и за първи път практикувани от англичаните и усъвършенствани от нацистите, а в България са въведени от фашистите! Не пише за фашистките концлагери в Еникьой, Гонда вода, Кръсто поле, Св. Анастасия, за лагерите за прогресивни младежи-донаборници и млади войници край Гиген и край Белене, за еврейските лагери край Сомовит и Плевен. Не пише, че депутатите комунисти са били, независимо от волята на народа, изпратени в концлагери. В заключение, действията на министъра на образованието и науката, вживял се в ролята на диктатор, ми припомня миналото. Знаменитите думи на Радой Ралин сега може да звучат така: \"Не ме е страх от министъра на образованието, страх ме е от образованието на министъра.\" Да, страх ме е не само от изпълняваните от него комунистофобски поръки на Бойко Борисов. Страшно е един икономист-счетоводител с личен тоталитарен подход да поръчва на историци професори, доценти и учители какво да дописват, променят и допълват в учебниците по история. ", "date": "2019.07.03", "title": " Идеологическата подмяна на историческата истина"}
{"url": "https://duma.bg/konkursat-bodlite-na-taralezhite-pak-tarsi-ostri-pera-n195101", "text": "Фондацията за детско кино и литература \"Братя Мормареви\" за 13-и път кани младите остри пера да вземат участие в Националния литературен конкурс \"Бодлите на таралежите\". Ще има награди в две категории - есе и разказ. Могат да участват творби на ученици на възраст от 12 до 19 г. от цяла България. Материалите в обем до 3 стандартни машинописни страници не трябва да са публикувани до този момент и следва да се изпратят на електронен адрес: office@mormarevibrothers.com или по пощата на адрес: Фондация \"Братя Мормареви\", За конкурса \"Бодлите на таралежите\", бул. \"Джеймс Баучер\" 23, София 1164. Всеки може да участва в единия или и в двата раздела на конкурса - за есе и за разказ. Текстовете трябва да са придружени с точния адрес на автора и с телефон за връзка. Също така да има информация за възрастта, класа и училището, в което учи. Крайният срок за приемане на творбите е 1 август т.г. Победителите в отделните категории ще получат награди от по 600 лв. и диплом. Ще има и допълнителни отличия по 300 лв. И в двете категории на конкурса съчиненията са на напълно свободна тема. Обявяването на призьорите ще стане в тържествена обстановка в началото на новата учебна година, а най-добрите работи ще бъдат публикувани. По традиция носителите на първа награда номинират свой любим преподавател, който също ще бъде отличен с паричен приз.", "date": "2019.07.03", "title": "Конкурсът \"Бодлите на таралежите\" пак търси остри пера"}
{"url": "https://duma.bg/istoriyata-ne-e-partien-doklad-n195111", "text": "До министър на образованието и науката   Уважаеми господин министър,  През последните дни у нас много интензивно се обсъжда проблемът за учебниците по история и основно периода 1944-1989 г. Ние, членовете на Съюза на ветераните от войните в България, които преди 75 години бяхме войници и защитавахме с оръжие в ръка България и интересите на българския народ, добре помним и знаем събитията, които се развиваха в света и у нас през последното столетие. Затова категорично заявяваме и настояваме - не допускайте незнаещи, субективно от лични позиции и интереси да се намесват в оценяването на съдбоносни национални процеси в учебниците по история. Не може учебникът по българска история да пропагандира главно негативното в процеса на развитие, да си служи с лъжи и измислици и да очакваме младежите да обичат България и да са готови да я защитават с живота си. Българската история е велика и това величие трябва да е водещо в нейната написана история, която се изучава в българското училище. Главното е онова, което осигурява развитието на прогресивните процеси и което изведе България от нищетата. В редица клонове на науката и в материалното производство тя бе в първите редици през този период. Положителното трябва да е водещо в анализа на историята ни. Положителното прави младите хора горди и истински патриоти. Без да се премълчава отрицателното, то да се посочва като явление, което е забавяло или затруднявало развитието ни. Учебникът по история има тази задача. Той не е журналистически материал, в който авторът защитава свои позиции. Този, който не може да обобщава, да оценява, да прави изводи, да изгражда горди млади българи, не може да има претенции при оценяването на новите учебници по история. И това трябва да е подход за всички периоди от историята ни. Историята не е партиен доклад. Нейните автори трябва да са обективни от национални позиции. Основните претенции са насочени към комунистическия режим. Такъв режим в България не е имало. Само този факт е достатъчен да покаже позициите на опонентите. Ако този период е бил комунистически, то както авторът на учението за комунистическия обществен строй е обявен за \"учен на хилядолетието\", така и нашият \"комунистически\" режим щеше да бъде \"Режим на хилядолетието\". \"Народният съд\" се посочва от опонентите като главно явление на \"комунистическия режим\". Но този съд е създаден \"В името на Негово величество Царя... на основание на член 47 от Конституцията...\" Нима Царят ни е бил комунист и нашата Конституция тогава е била комунистическа? Правителството също не е комунистическо. Страната ни тогава е Царство България. Твърдението, че е ликвидиран \"цветът на нацията\", не се потвърждава от Великите сили. Те приемат и контролират решенията на Народния съд и търсят тяхното изпълнение. Представителят на Великобритания при Съюзническата контролна комисия в България моли от българското правителство да получи сведения: \"Как са били наказани българските престъпници, виновни за убийството на английски военнопленници. Разбираме, пише той, че лицата, които са взели участие в убийството, не са били впоследствие съдени от Народния съд. Би ли могло да ни се дадат достатъчно извлечения от протоколите на процеса, а също така и резюме от присъдите и изпълнението им?\" Великобритания и САЩ приемат \"Народния съд\" и неговите решения. И тях ли в учебника ще осъждаме, или ще се \"въздържим\"? \"Народният съд \"е съдил за вини, а не за идеи и идейно политически схващания. Другата лъжа, която защитават опонентите, е окупацията на България от Съветската армия и милиардите левове, които съветската страна ни била дължала. По решение на правителството на К. Муравиев България е във война с хитлеристка Германия от 8 септември 1944 г. Съветската армия влиза в България като съюзник в тази война. Българската армия, в която ние бяхме войници, воюва с фашистка Германия в оперативно подчинение и в състава на Съветската армия. Воювахме заедно. В секретно постановление № 5 на военния съвет на Трети украински фронт е записано: \"С оглед на това, че Първа българска армия е в състава на войските на Трети украински фронт и ще води боеве с немските завоеватели на един участък от фронта заедно с Червената армия, снабдяването на българските войски да се извършва по нормите, установени за Червената армия.\" И това продължава до края на войната. А нашата армия наброяваше тогава 120 000 войници и офицери. В сведение от 22 октомври 1945 г. на Съюзническата контролна комисия в България до нашето правителство се посочват извършените разходи от съветското Главно командване за издръжка на нашата армия и за стойността на отпуснатото въоръжение. Сведението е подробно. Общата стойност е 13 334 369 046 лева. Тези пари България не е плащала. Кой на кого е длъжник? Съветската армия беше в България по време на войната, в която участва и България като съюзник. С подписването на Парижкия мирен договор на 10 февруари 1947 г., с което приключи ВСВ, Съветската армия си тръгна. Къде, кога и в какво се изразява окупацията?! И всичко това е добре известно в света. Кому са нужни лъжите и заблудите? И най-важното! За това, че ние воювахме срещу хитлеристка Германия в този период, допуснати благодарение на съветското правителство, въпреки нежеланието на съюзниците, България не претърпя поредната национална катастрофа, а се нареди в редиците на победителите. Затова ние искаме нашите внуци и правнуци да се гордеят с нас, а не да ни осъждат за това време. Господин министър, Вашата отговорност е голяма пред българската нация и особено пред нейното подрастващо поколение, което е в училището. Ние бащински Ви приканваме: \"Не позволявайте историята и Вас да осъди за допуснати фундаментални грешки. Бъдете достоен за своята отговорна държавна позиция\". Вярваме във Вашето разумно решение. С уважение: председател на СВВБ доц. д-р ", "date": "2019.07.03", "title": "Историята не е партиен доклад "}
{"url": "https://duma.bg/lili-av-da-uest-s-kontsert-v-parka-zaimov-n195099", "text": "Концерт в парка \"Заимов\" ще изнесе на 7 юли от 19 ч. групата \"Лили ъв дъ Уест\". Сцената е пред театър \"София\", а входът е свободен. Ще звучи селекция от хубави песни в стиловете кънтри, блус и суинг. \"Лили ъв дъ Уест\" е в състав Свобода Боздуганова - контрабас, Михаил Шишков - \"Добро\" китара, Ясен Василев - китара, и Лили Друмева - вокал, китара.", "date": "2019.07.03", "title": "\"Лили ъв дъ Уест\" с концерт в парка \"Заимов\""}
{"url": "https://duma.bg/akrapovich-se-zakani-na-ludogorets-n195089", "text": "Старши треньорът на Локо Пд Бруно Акрапович заяви, че мачът за Суперкупата на България срещу шампиона Лудогорец ще е по-лесен за отбора му от финала с Ботев за купата, спечелен през май с 1:0. \"Разполагаме с 18 футболисти за мача с Лудогорец. Мачът ще е по-лек от този с Ботев. Излизаме срещу много сериозен отбор, с много добра организация. Виждате каква селекция направиха. Ние обаче има с какво да ги изненадаме и ще видите - моят отбор разполага с голям характер\", каза Акрапович. Двубоят е от 20.30 ч. на Националния стадион \"Васил Левски\" и е поверен на Ивайло Стоянов  Сватбата с помощници Иво Колев и Георги Дойнов, а четвърти съдия е Владимир Вълков. ", "date": "2019.07.03", "title": "Акрапович се закани на Лудогорец"}
{"url": "https://duma.bg/trenorat-na-titograd-otborat-mi-se-razbyaga-n195090", "text": "Задачата пред ЦСКА в I квалификационен кръг на Лига Европа изглежда все по-лесна. Съперникът Титоград от Черна гора и при жребия изглеждаше леко препятствие, но събитията от последните дни само затвърждават мнението.  Наставникът Драголюб Джуретич разкри, че голямата част от играчите, изнесли тежестта на миналия сезон, вече са напуснали и той има съвсем кратко време до началото на новата кампания, за да сглоби боеспособен състав.  Самият Джуретич е нов на треньорския пост в Титоград, като е бил назначен заради богатия си опит да гради отбори от млади играчи. Такава ще е целта пред него и през предстоящата кампания, което подсказва, че черногорците ще са само спаринг партньор на \"червените\".  \"Имах среща с президента и той ми каза, че трябва да сглобявам състав от младоци. И няма как да е иначе, тъй като е прекалено дълъг списъкът на играчите, които ни напуснаха. Вратарят Люлянович, защитниците Бакрач, Ойданович, Радулович и Дедич, най-добрият ни нападател Павичевич, както и партньорът му Шекулич си тръгнаха, а Банович предпочете да отиде на проби в Триглав\", оплака се Джуретич.  Тези обстоятелства го накараха за пореден път да обяви, че ЦСКА е огромният фаворит в битката и той се надява само тимът му да се представи на ниво и да защити реномето на черногорския клубен футбол.  \"Нямахме късмет при жребия и това е ясно на всички ни. Чака ни много тежка задача, да не кажа и по-големи думи. ЦСКА е мощен клуб и е, меко казано, абсолютен фаворит в срещата. Ние обаче няма да се дадем без бой. Вече на всички е ясно, че този съперник е най-тежкият от всички. Но ние ще дадем отпор и ако ни се отвори някакъв огромен късмет, можем да поднесем и изненада. Ние сме сред четирите най-добри черногорски клуба и искам да затвърдим реномето на футбола ни. Ще бъде истински двубой между Давид и Голиат, но изисквам от играчите си безусловно себераздаване и да се представят по най-добрия начин\", завърши 64-годишният черногорец.", "date": "2019.07.03", "title": "Треньорът на Титоград:   Отборът ми се разбяга"}
{"url": "https://duma.bg/nov-sriv-na-grisho-n195091", "text": "Григор Димитров (№49) допусна шокираща загуба на старта на един от любимите си турнири – Уимбълдън. В мач от I кръг първата ракета на България поведе с 2:0 сета и сервираше за мача при 6:5 в третата част срещу 20-годишния Корентен Муте (№84), но допусна тотален срив и загуби мача след почти 3 часа с 6:2, 6:3, 6:7 (4), 3:6, 1:6. Единадесетата ракета на Франция за първи път играе на \"Уимбълдън\", като премина и квалификациите.  Така Димитров отпадна на старта в Лондон за втора поредна година, като преди 12 месеца той бе елиминиран от трикратния шампион в Големия шлем Стан Вавринка, завърнал се след контузия. Началото на мача на Корт №15 пред малобройна публика далеч не вещаеше подобен финал. Димитров започна силно и напълно заслужено поведе с 2:0 сета, като почти не оставяше шанс на опонента си. В третата част Димитров сервираше за мача при 6:5 гейма, но допусна връщане на пробива и впоследствие загуба на сета. Това го срина и до края на срещата двукратният Спортист №1 на България взе само 4 гейма. Гришо допусна трета поредна загуба след пораженията на „Ролан Гарос“ и на \"Куинс\". Ядосан от провала си, той отказал да се яви на задължителната пресконференция и ще бъде глобен. Според правилника, ако има заявен интерес от медиите към даден тенисист, той е длъжен да говори пред тях. Организаторите ще обявят по-късно размера на санкцията, която се удържа от наградния фонд на играча. Тя ще бъде между 1000 и 3000 паунда, а за отпадането си на старта той има гарантирани 45 000 лири преди облагането им с местни данъци. При предишната си петсетова загуба в първи кръг на турнир от Големия шлем - на \"Ролан Гарос\" през 2016 г. от Виктор Троицки (Сърб), Григор се яви пред журналистите и отговаря на въпроси, въпреки че определено беше в лошо настроение. Хасковлията, който живее в Монте Карло, обаче за първи път губи мач, в който води с 2:0 сета. Твърде вероятно е той да изпадне и от топ 50, след като точките за ранглистата от турнирите в Големия шлем са значителни и дори преминалите квалификациите получават по 25 т, докато игралите в I кръг взимат само 10.    15-годишната квалификантка Кори Гоф (САЩ, №301) изхвърли 39-годишната си легендарна сънародничка Винъс Уилямс с 6:4, 6:4 в I кръг на \"Уимбълдън\" и поднесе най-голямата сензация на старта на третия турнир от Големия шлем. Специалистите коментираха, че Гоф не е била родена, когато по-голямата сестра Уилямс вече е спечелила 4 титли от Големия шлем. ", "date": "2019.07.03", "title": "Нов срив на Гришо"}
{"url": "https://duma.bg/svireneto-na-muzikalen-instrument-povishava-uspeha-po-himiya-i-fizika-n195093", "text": "Когато децата подрънкват на пиано, може да ни се струва, че си губят времето, вместо да учат по важни предмети като математика или език, но канадски учени установиха, че свиренето на някакъв инструмент повишава успеха по аритметика, биология, химия и физика, пише \"Дейли мейл\". Музиката улеснява ученето, защото дава умения, които могат да се прехвърлят. Овладяването на инструмент понякога е много трудно. За това е необходимо детето да се научи да чете ноти, да развие координацията си между очи, ръце и мозък, да усъвършенства слуховите си умения, а също и да развие търпение за работа в екип. Всичко това подобрява когнитивните способности, концентрацията и ефективността. Питър Гузуасис от университета на Британска Колумбия е обхванал в изследването си повече от 100 000 канадски ученици, явявали се на междинни матури. Около 13% от тях изучавали музика и се оказали средно с година по-напред в знанията от немузикалните си връстници.", "date": "2019.07.03", "title": "Свиренето на музикален инструмент повишава успеха по химия и физика"}
{"url": "https://duma.bg/nova-valna-v-izkustvoto-zaliva-3-mesta-v-plovdiv-n195094", "text": "Груповата изложба \"ФОН: Млади автори от Пловдив\" ще представи творби на някои по-атрактивни автори между 5 юли и 30 август в Sariev Contemporary, Данчoва къща и галерия Cu29. Артистичните проекти са създадени специално за експозицията, към която ще има и богата програма от съпътстващи събития със свободен вход - прожекции, беседи, партита и презентации. На официалното откриване ще присъстват самите млади художници: Мартина Вачева, Мич Брезунек, Димитър Генчев, Велизар Димчев, Явор Костадинов, Любомир Кръстев, Трифон Ташев, Вълко Чобанов и Димитър Шопов. Проектът е част от идеята на \"Пловдив 2019\" за сближаване на културата и хората чрез представяне на най-новите тенденции в съвременното изкуство през призмата на най-младото поколение.", "date": "2019.07.03", "title": "Нова вълна в изкуството  залива 3 места в Пловдив"}
{"url": "https://duma.bg/poreden-sin-rezil-n195092", "text": "Левски се представи трагично в третата си проверка на лагера в Австрия. Тимът на Петър Хубчев беше разбит с 0:4 от новака в четвърта дивизия на Германия - Тюркгюджю-Атаспор, в който играят предимно етнически турци от района на Мюнхен. Това обаче е най-малкото, с което се отърваха \"сините\", останали с 10 души малко след почивката след директен червен картон на новия гръцки защитник  Янис Каргас. Той беше изгонен след изключително груб фаул в краката на Кирш. Рабихич (26-дузпа), Лапе (57, 74) и Дзорба (60) продупчиха националния вратар Николай Михайлов и нанесоха най-голямата загуба на Левски от 2010 г., когато 26-кратните шампиони на България паднаха с 0:5 от Спортинг в Лисабон, но в мач от групите в Лига Европа. Хубчев остана изключително разочарован от изявите на младите играчи, на които разчита да изгради новия Левски. Новаците в четвъртото ниво на германския футбол буквално им скриха топката. Те нанизаха и 4-те си попадения само за час игра и тогава Хубси се отказа от първоначалния си план да провери резервите и пусна почти всички титуляри, но и те нямаха никаква идея какво да правят и как да се противопоставят на немците, които всъщност са изцяло професионален отбор, подсилен през лятото с нов треньор - Райнер Маурер, и 20 играчи. Тимът в последните 2 години печели 2 промоции за по-горни дивизии и вече мечтае за Трета Бундеслига. Отново пролича липсата на класа при 26-кратните шампиони, които трудно събират качествен титулярен състав. Проблемите в атака се видяха за пореден път, като този път \"сините\" дори нямаха удар във вратата за 90 минути. Титуляр за първи път бе новият плеймейкър Франко Мазурек. Аржентинецът и гръкът Каргас бяха единствените чужденци в стартовите 11. Халфът явно не беше готов физически, но с оглед да наваксва изоставането, получи шанс за повече изява. Снощи във Фюген Левски се опита да изтрие позора срещу първенеца на Швейцария Йънг Бойс в последната контрола преди старта на сезона в Лига Европа със словашкия Ружомберок. Срещу амбицираните германци капитан бе Михайлов, а пред него действаха Ивайло Найденов, Деян Иванов, Янис Каргас и Томислав Папазов. Мартин Райнов и Илия Юруков бяха опорните халфове, а Станислав Иванов, Мартин Д. Петков и плеймейкърът Франко Мазурек действаха зад Илия Димитров. От 9-те българи само Райнов не е син юноша.  Станислав Иванов (13) пропусна да открие, а Карл-Хайнц Лапе (17) излезе \"очи в очи\" срещу Михайлов, но уцели десния му стълб. Деян Иванов (25) пък фаулира Рабихич в наказателното поле и от бялата точка потърпевшият откри. Преди почивката Кирш пропусна да удвои, опитвайки се да прехвърли вратаря ни. Левски пък осъществи само един индивидуален пробив на Стаси Иванов, но Димитров не усети извеждащото подаване. Веднага след паузата Каргас си заслужи изгонването след брутален фаул срещу Кирш. Папазов бе преместен да замести гърка, а нападателят Петков премина като ляв защитник, но германците вкараха още 2 гола, а попадение на Дзорба с глава беше отменено заради засада. При това капитанът Михайлов направи няколко добри спасявания. В 65-ата минута Хубчев пусна в игра Рейш, Миланов, Горанов, Тиам, Паулиньо, Мариани, Костов и Кабов. \"Сините\" погледнаха към противниковата врата, но след поредна грешка допуснаха четвърти гол в мрежата на Михайлов. Живко Миланов фаулира Рабихич, а \"червените\" изпълниха бързо фаула и Лапе (74) матира за четвърти път националния ни вратар. 6  минути преди края за втори път гредата спаси Левски, този път след центриране на Хаас. Поражението трябва да отвори очите на тези, които не виждат, че класата в отбора е изключително малка, докато амбициите на клуба прекалено големи, но и нереални с днешна дата. Хубчев обяви, че селекцията все повече закъснява, като се надява това поражение да бъде за урок на играчите му, които да извлекат поуки, а и да изградят по-силен колектив. Резултатите в контролите не са важни, но победите в тях дават самочувствие, увереност, нещо, което е изключително нужно сега на този Левски.", "date": "2019.07.03", "title": "Пореден син резил"}
{"url": "https://duma.bg/kampaniya-s-poslanie-sreshtu-raka-na-gardata-n195095", "text": "\"Искам да съм като всяка друга\" е емоционалното послание зад новата кампания срещу рака на гърдата. Идеолозите на инициативата искат да разчупят стереотипите на обществото относно коварната болест и да привлекат внимание към нуждите на жените, които се борят с нея. Да се срещнеш с някого със същите интереси и да те изслуша внимателно. Консултация с професионален гримьор. Бельо по поръчка. Йога упражнения. Арт занимания. Много представителки на нежния пол го искат, за да се почустват специални. Една от осем жени се бори с рака на гърдата и има нужда от това, за да се почувства като всяка друга. Такова е и емоционалното послание на новата кампания на Мисията на Avon, чиято основна цел е да обърне погледа на обществото към суровата действителност, с която диагностицираните се сблъскват по време на най-трудния период от живота си. С цел повишаване на информираността относно нуждите на жените, които се борят с рака на гърдата, кампанията демонстрира и как дейностите по съвместната програма на Avon и Фондация \"Една от 8\" - \"Бъди до мен\" помагат за по-лесното преминаване през този период не само за жените, болни от рак на гърдата, но и на техните близки и семейства. И през тази година основната цел е да се наберат средства за безплатна психологическа, юридическа, информационна и практическа подкрепа, която Фондация \"Една от 8\" ще предостави директно на засегнатите жени, техните близки и семейства в цялата страна. По-малко от месец след като брандът реализира дарение на стойност 100 000 лева за осигуряване на подкрепа на жените с рак на гърдата по програмата \"Бъди до мен\", компанията продължава да работи усилено за повишаване на информираността в обществото и подкрепа на диагностицираните жени. Статистиката в България категорично показва сериозността на проблема - над 50 000 българки са с диагноза \"рак на гърдата\", а всяка година регистърът се допълва с близо 3800 нови случая. Вече 18 години средствата в кампанията се набират целогодишно чрез благотворителни продукти от розовата серия, като 100% от печалбата от всеки поръчан артикул се дарява за каузата. До момента резултатите от дългогодишните активности на Мисията на Avon срещу рака на гърдата се изразяват в над 1 800 000 лева дарени средства, с които е закупена мобилна мамографска и ехографска апаратура и са финансирани над 31 000 безплатни диагностични прегледа на територията на цялата страна. Специално за целите на кампанията е разработен информационен хъб www.pinklight.bg, където може да бъде открита пълна информация за съвместната програма на Avon България и Фондация \"Една от 8\" и може да бъде закупен и розов благотворителен продукт.", "date": "2019.07.03", "title": "Кампания с послание срещу рака на гърдата"}
{"url": "https://duma.bg/puskat-bileti-za-sledvashtiya-rok-festival-pod-tepetata-n195096", "text": "След успеха на третото издание на фестивала Hills of Rock в Града под тепетата организаторите съобщават, че ще спазят традицията и от днес, 3 юли, ще пуснат в продажба специални промоционални тридневни билети за събитието през 2020 г. Първите хиляда бройки ще може да се купят на атрактивната цена от 80 лева. Hills of Rock се превърна в едно от най-обичаните и очаквани музикални събития. Повече от 40 000 души и тази година изпълниха територията на Гребния канал в Пловдив и изживяха неповторими фестивални емоции с разтърсващите изпълнения на Disturbed, Whitesnake, Garbage и още над 40 български и чуждестранни артисти. Скоро ще станат ясни и най-големите световни звезди, които ще дойдат на проявата догодина. След официалното потвърждение на датите за 2020-а и обявяване на поне един хедлайнер всеки, закупил промоционален билет, отново ще има на разположение 10 дни, в които да го върне, ако няма възможност да присъства. Промоционалните тридневни пропуски се продават в мрежата на Eventim.bg, както и онлайн.", "date": "2019.07.03", "title": " Пускат билети за следващия рок фестивал под тепетата"}
{"url": "https://duma.bg/balgarska-grupa-probi-v-holivud-n195097", "text": "Българите от Deep Zone Project получиха престижна номинация в конкурса на авторитетната американска платформа Filmfreeway/Hollywood Songwriting Contest. Една от най-популярните ни музикални групи бе отличена в категорията \"Поп музика\" за своята песен Please Don`t Go. Въпреки безспорния успех от Deep Zone споделят, че парчето няма да се разпространява по родните радиостанции и телевизии, тъй като е направена предимно за реализация в чужбина. Музикален бонус получават само почитателите на групата, които могат да чуят проекта в официалния канал на групата в YouTube. Малка тайна е, че освен последния успешен хит \"Българка\" от Deep Zone скоро ще пуснат още няколко нови песни, а в началото на есента и следващия си официален сингъл. Композицията е официален финалист в международния конкурс и е избрана между стотици кандидати от цял свят. Специално интернационално жури от продуценти и композитори селектира предложенията и дава шанс само на професионално изпипаните, отговарящи на последните международни тенденции записи. Автор на музиката, текста и на аранжимента на Please Don`t Go е Dian Solo, който е трикратен носител на титлата Best DJ - Bulgaria. Създателят на Deep Zone Project e и един от най-успешните продуценти и ремиксатори на Балканите с над 20 хита, достигнали номер 1 в различни музикални класации. Чувствените вокали в номинирания проект са резултат на невероятните гласови възможности и сценичен чар на певицата на групата - Ева Мария, а китарите са дело на Danny Dimitroff, който е и талисманът на Deep Zone. Интересен факт е, че в същия конкурс почетният китарист на групата - Любомир Савов (бащата на Дидо), също получи няколко номинации с негови авторски произведения. Възможно е някои от тях да бъдат включени в холивудски филмови продукции. https://www.youtube.com/c/DeepZoneProject https://www.youtube.com/watch?v=1HcPwQGRBnQ", "date": "2019.07.03", "title": "Българска група проби в Холивуд"}
{"url": "https://duma.bg/film-pokazva-kak-ni-modelirat-komunikatsiite-n195098", "text": "Късометражен 27-минутен филм без реплики задава въпроси, свързани с комуникациите и как те променят съвременния човек. Лентата \"Seen\" ще бъде показана на повече от 40 международни фестивала, информира \"Хоризонт\" на БНР. Режисьорите Николай Драганов и Петър Бояджиев са рекламисти и дебютанти в киното. Филмът е изграден върху три основни сюжетни линии. Той всъщност е за това как ни влияят комуникациите и цялата тази текстинг култура. ", "date": "2019.07.03", "title": "Филм показва как ни моделират комуникациите"}
{"url": "https://duma.bg/rozhdenikat-ilian-iliev-shte-gradim-nov-cherno-more-n195087", "text": "Треньорът на Черно море Илиан Илиев, който вчера отпразнува 51 години, призна, че тепърва през новия сезон ще гради нов отбор.  \"Каква е целта пред Черно море? Да изградим отбор. Заради някои неприятни неща ни напуснаха основни футболисти, а Ради Василев предпочете оферта на друг клуб (Арда). Искам да имаме добро представяне. Сега има футболисти, които работят много добре. Когато обаче дойдат истинските мачове, психиката им не издържа. При нас не е имало отлив на феновете. Като победихме Левски, ЦСКА и Лудогорец, стадионът започна да се пълни. Какво ни казаха от ръководството? \"Работим и това е\". ЦСКА, Левски и Лудогорец се подсилват усилено. Влагат се много пари. С финанси взимаш по-класни играчи. Новак като Арда виждате какви играчи взима и какви условия се предлагат. Това е добре за българския футбол. За да спечелиш титли и купи в Левски, трябва да водиш отбора до края на сезона. 8 мача преди края на първенството си тръгнахме, а бяхме на финал за Купата. В Левски феновете имат много повече търпение към чуждите треньори. Зад граница е различно. Трябва да има повече търпение към Хубчев и екипа му. Вижте наставниците на Лудогорец как трупат титли и купи, защото просто са оставени да работят. Много неща има да постигам аз като треньор\", призна варненецът, направил кариера в Левски и Бенфика. ", "date": "2019.07.03", "title": "Рожденикът Илиан Илиев:  Ще градим нов Черно море"}
{"url": "https://duma.bg/hebar-otkradna-doktora-na-levski-n195086", "text": "Новакът във Втора лига Хебър привлече лекаря на Левски д-р Мариян Добрев. Той ще се присъедини към щаба на Николай Митов, който на 2 пъти бе треньор на \"сините\". Договорът на специалиста с Левски е изтекъл на 30 юни и двете страни не са се споразумяли за продължаването му. Добрев бе привлечен на \"Герена\" от ЦСКА 1948 през септември 2018 г. ", "date": "2019.07.03", "title": "Хебър \"открадна\" доктора на Левски"}
{"url": "https://duma.bg/prandi-se-otkaza-ot-bratoevi-i-niki-nikolov-n195088", "text": "Българската федерация по волейбол обяви разширения състав за олимпийската квалификация, която ще се проведе във Варна през август. Стана ясно, че селекционерът Силвано Пранди няма да разчита на петима от опитните играчи - Георги и Валентин Братоеви, Николай Николов, Николай Учиков и Владислав Иванов. Професорът обаче е включил в списъка с 20 имена волейболисти, които не са участвали в нито един турнир от Лигата на нациите и дори не са тренирали с разширения състав до момента. Това са разпределителят Добромир Димитров, диагоналът Венелин Кадънков и посрещачът Георги Петров.  Пранди вярва, че това са хората, с които трябва да бием Бразилия и да спечелим олимпийската квалификация във Варна от 9 до 11 август, в която съперници на \"лъвовете\" са още Пуерто Рико и Египет. Централният блокировач Теодор Тодоров, който първоначално също се смяташе, че няма да се готви за турнира във Варна, все пак е попаднал сред разширения списък от волейболисти. Основната част от групата ще започне подготовка на 9 юли в София, като някои от състезателите ще получат 5 дни повече почивка. От 15 юли всички заминават на лагер в Самоков, а на 24 и 25 юли ще се изиграят две контролни срещи със Сърбия в Белград. На 30 юли \"лъвовете\" се местят във Варна, а на 2 и 3 август в зала \"Конгресна\" ще имат проверки с финалиста в Лигата на нациите Иран. \"Изборът на състава, с който ще започнем подготовка за олимпийската квалификация, е продиктуван изцяло от спортно-технически причини. Моята цел е да изградя един хомогенен отбор с добри взаимодействия и ефективност в различните технически аспекти\", коментира Пранди. Избраниците му:  Разпределители: Георги Сеганов, Добромир Димитров, Владимир Станков;  Диагонали: Цветан Соколов, Радослав Парапунов, Венелин Кадънков; Посрещачи: Тодор Скримов, Николай Пенчев, Розалин Пенчев, Мартин Атанасов, Георги Петров, Пламен Шекерджиев; Центрове: Виктор Йосифов, Теодор Тодоров, Светослав Гоцев, Алекс Грозданов, Красимир Георгиев; Либеро: Теодор Салпаров, Петър Каракашев, Мартин Иванов. ", "date": "2019.07.03", "title": "Пранди се отказа от Братоеви и Ники Николов"}
{"url": "https://duma.bg/ferari-se-otkaza-ot-zhalba-sreshtu-verstapen-n195085", "text": "Ферари няма да пуска жалба срещу победата на Макс Верстапен в Гран при на Австрия от Формула 1. От тима останаха недоволни от решението на стюардите да не предприемат действия срещу холандския пилот, но не вярват, че биха променили нещо. В 69-ата обиколка на пистта \"Ред Бул Ринг\" Верстапен направи поредна атака спрямо лидера Шарл Льоклер. За да избегне сблъсък, французинът излезе извън трасето и загуби водачеството си, а Верстапен триумфира за втора поредна година в Австрия. На стюардите им отне над 3 часа разисквания след края на старта, за да излязат с окончателна позиция. \"Ние вярваме напълно, че това беше грешно решение. Вярваме, че Шарл остави цялото възможно място и нямаше вина. Имаше сблъсък и той се оказа изтласкан извън трасето. Стюардите трябва да взимат решенията, а ние трябва да уважаваме това. Време е да обърнем страницата и да гледаме напред\", коментираха от Скудерията.         ", "date": "2019.07.03", "title": "Ферари се отказа от жалба срещу Верстапен"}
