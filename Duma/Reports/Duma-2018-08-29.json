{"url": "http://www.duma.bg/node/174026", "text": "Агенция \"Пътна инфраструктура\" пусна обществените поръчки за определяне на изпълнител за проектиране и строителство на платното за София на автомагистрала „Струма“, в участъка Кресна - Крупник, съобщиха от пресцентъра агенцията. Това е платно в посока Кулата - София, което ще преминава източно от Кресненското дефиле по ново трасе. Дължината на отсечката е 23,6 км. Ще бъдат изградени 7 тунела, 21 виадукта, 4 пътни възела, 12 надлези и подлези. \nИндикативната стойност на поръчката е 875,3 млн. лв. без ДДС. Обществената поръчка е в две обособени позиции, тъй като участъкът е разделен на два лота, за да може на обекта да се работи едновременно и проектът да завърши в срока на оперативната програма - до 2023 г. Срокът за изпълнение на всяка от обществените поръчки е 1556 дни и включва времето за проектиране и строителство.   \n \t\n", "date": "2018.08.29", "title": " Пуснаха поръчки за строежа на \"Струма\" през Кресненското дефиле"}
{"url": "http://www.duma.bg/node/174023", "text": "Морето за български туристи поевтинява през септември, а специални оферти се готвят по цялото българско Черноморие. В Слънчев бряг повечето хотели започват поетапно да затварят. Голяма част от тях ще разчитат на празничните дни около 6 септември, съобщава БТВ. \"Тоест, краят на сезона да прелее с празничните дни, подготвили сме намаление дори до 50% за български гости, което е изключително добра възможност\", заяви Диана Колчева, хотелиер към Сдружение клуб на хотелиера. \nОтстъпките в курортите край Варна са между 10 и 40%. В тризвезден хотел, отдалечен от плажа, цените на нощувка със закуска на човек започват от 40 лв., а ол инклузив на Златни пясъци е от 55 до 140 лв. В един от четиризвездните хотели през септември ще се почива с 10 на сто по евтино. \"В момента цената на човек на легло в двойна стая е 136 лв., пуснали сме специална промоция към желаещите да почиват повече от три дни в хотела, така че се надяваме на доста по-голям интерес\", заяви Катя Костадинова, главен мениджър ва хотела. \nОтивайки повече на север, отстъпките през септември са между 10 и 35%. За разлика от лошия старт на сезона заради дъждовете, сега хотелите в Балчик са пълни. В един от тях няма свободни стаи за септември. \"След като започнат да спират скандинавските полети, започват да се появяват други, имаме туристи и от Румъния, и от България, защото септември е един прекрасен месец за почивка. Цените ще са по-евтини с около 30%. Една двойна стая ще струва около 80 лева с включена закуска\", обясни Сослан Кокаев, управител на хотел в Балчик. \nНякои хотелиери планират двукратно намаление на цените - в началото и в края на септември. Прогнозата за времето също е добра, така че септември може да се окаже по-успешен за туризма от юни и юли.   \n \t\n", "date": "2018.08.29", "title": " Хотелите по Черноморието свалят цените си за септември"}
{"url": "http://www.duma.bg/node/174022", "text": "Над 2 млн. чужденци са посетили България през юли като една четвърт от тях са преминали транзитно. Туристите са 1,2 млн. души, а други 760 хил. са дошли с т.нар други цели - на гости, на концерт или спортна проява, на обучение, съобщи Националният статистически институт. Броят на туристите, посетили страната, е най-голям за този месец през последните десет години, а увеличението им спрямо миналата година е с 3,4 на сто. От данните за туристите се вижда, че през тази година спрямо миналата има спад на двата най-големи пазара за България - Германия и Русия. Германските туристи са с 13% по-малко, а руските - с близо 12%. Едновременно с това близо двойно - от 61 хил. на 114 хил. нарастват гостите от Румъния. Общо от Европейския съюз през юли в България са почивали 700 хил. туристи. От европейски страни извън ЕС - 370 хил., като след руснаците най-много са украинците - 84 хил. \nТурция, Гърция и Германия са били най-посещавани от българите през юли. Пътуванията на българи в чужбина през юли 2018 г. са 727,5 хил., или с 9,3% над регистрираните през юли 2017 година. Увеличение в сравнение със същия месец на предходната година е отчетено към Гърция - с 14,4%, Турция - с 14,2%, Македония - с 8,9%, Австрия - с 8,7%, Сърбия - с 5,9%, Румъния - с 4,4%, Италия - с 1,5%. Същевременно намаляват пътуванията на българи към Украйна - с 16%, Португалия - с 5,5%, Германия - с 2,5%, Малта - с 1,8%. \nСпрямо юли 2017 г. има ръст при всички видове пътувания: със служебна цел - с 23,9%, почивка и екскурзия - с 6,9%, и с други цели - с 5,5%. Най-голям дял формират пътуванията с други цели (гостуване, обучение, посещение на културни и спортни мероприятия) – 40,5%, следвани от почивка и екскурзия – 39,9%, и командировките – 19,6%. \nПрез юли 2018 г. най-голям брой пътувания са осъществени към: Турция – 167,3 хил., Гърция – 150,4 хил., Германия – 66,1 хил., Румъния – 62,8 хил., Сърбия – 38,1 хил., Македония – 33,3 хил., Италия – 28,8 хил., Австрия – 22,6 хил., Обединеното кралство – 19,6 хил., Испания – 18,5 хиляди.    \n \t\n", "date": "2018.08.29", "title": " Спад на руските и германските туристи"}
{"url": "http://www.duma.bg/node/174025", "text": "Министерството на околната среда и водите възнамерява да въведе продуктови такси и за пусканите на пазара облекла и други текстилни изделия, съобщиха от Българската стопанска камара (БСК) след среща на нейния изпълнителен председател Радосвет Радев с министъра на екологията Нено Димов. Вече била създадена работна група, която да направи наредбата, по която ще се изчислява новата екотакса. Това най-вероятно ще доведе до поскъпване, смятат от бранша. \nОсновният мотив за въвеждането на таксата е нарасналият внос на дрехи втора ръка, които в един момент ще станат отпадък. Радосвет Радев е цитирал данни на Асоциацията на преработвателите и търговците на дрехи втора употреба в България, че на денонощие в България влизат около 30 тона такива дрехи. Почти половината от тях обаче се изнасяли, а под 5% подлежали на унищожаване. \nРадев обаче е заявил, че бизнесът очаква предвижданите нови продуктови такси да не важат за целия внос, а само за онази част от него, която реално води до замърсяване на околната среда. Нено Димов е отговорил, че в работната групата, която подготвя наредбата с таксите, ще бъдат включени и представители на засегнатата от мярката асоциация. \nСпоред председател на БСК намаляването на текстилните отпадъци може да се постигне по-ефективно чрез стимули, а не със санкции. Радосвет Радев е дискутирал с министъра и въпроса за непълната и често противоречаща си информация относно събираните в момента продуктови такси и начина на тяхното разходване. Било посочено, че събраните от тях приходи се разходвали за дейности, нямащи нищо общо с оползотворяването на отпадъците. \nДимов и Радев са се договорили през октомври-ноември да се състои среща на заинтересованите браншови организации с ръководството и експертите на екоминистерството, на която да бъдат обсъдени актуалните проблеми, завършва съобщението на БСК.   \n \t\n", "date": "2018.08.29", "title": "Димов готви екотакса и за дрехите втора употреба  "}
{"url": "http://www.duma.bg/node/174024", "text": "България се оказва най-евтината страна в ЕС за широк кръг от стоки, услуги и храни, отчита анализ на Евростат за нивата на цените на потребителските стоки и услуги в Евросъюза през 2017 г. В страната ни се предлагат на най-ниски цени дрехи, обувки, отопление, електричество, вода, здравеопазване, образование, транспорт, горивата, алкохол и цигари. \nСтраните в ЕС с най-високи индекси за скъпи потребителски стоки и услуги са Дания и Люксембург - и двете с по 141 пункта, тоест с 41 пункта над средното за ЕС. Жителите на Копенхаген дават най-много пари за храна, ресторанти и хотели. Люксембург е страната с най-високи разходи за жилищата. Ирландия пък е най-скъпата държава в ЕС по отношение на алкохола и тютюневите изделия. \nОт друга гледна точка обаче страните с най-ниски ценови показатели на стоки и услуги като Румъния и България, отчитат и най-високи показатели за хора, живеещи в риск от бедност и социално изключване (40 процента за България и 38 процента за Румъния). В най-скъпите държави на ЕС Дания и Люксембург обаче е най-нисък и ръстът на хората в риск от бедност - едва 16 на сто, отчита Евростат.     \n \t\n", "date": "2018.08.29", "title": " С най-ниските цени на храните сме, но с най-голям риск от бедност"}
{"url": "http://www.duma.bg/node/174030", "text": "След международни банкови институции и Българската народна банка понижи очакванията си за растежа на българската икономика през 2018 г. Докато през декември експертите й прогнозираха, че брутният вътрешен продукт ще се повиши с 4,2% през тази година, сега очакванията са за 3,9%. Причина за корекцията в прогнозата на БНБ е по-високият от очаквания внос. Двигатели на икономиката са инвестициите в страната и потреблението на домакинствата, което ще се отрази и на покупките на чужди стоки, сочи последната макроикономическа прогноза на БНБ. \nОчакванията са износът да ускори темпа си на растеж, но по-умерено спрямо вноса, в резултат на което отрицателният принос на нетния експорт ще се увеличи в сравнение с миналата година. Същевременно увеличението на цените в страната ще се ускори. През следващите две години икономическият растеж ще се запази около 4%.  \nТази година най-оптимистичното очакване е на УниКредит, чиито икономисти залагат на 4% ръст. Европейската комисия е доста по-песимистична и залага на 3,7%, а Световната банка - на 3,8%. \n    \n \t\n", "date": "2018.08.29", "title": " Централната банка понижи прогнозата си за ръста на икономиката "}
{"url": "http://www.duma.bg/node/174029", "text": "Представители на Китайската национална енергийна администрация (NEA) посетиха площадката на АЕЦ \"Белене\", за да се запознаят на място с доставеното оборудване за централата. Новината беше публикувана в сайта на Министерството на енергетиката, като се уточнява, че в делегацията са взели участие и представители на Китайската национална ядрена корпорация (CNNC), Китайската ядрена енергийна корпорация (CGN) и Държавната корпорация за ядрени енергийни технологии (SNPTC). \nПосещението в България е една от първите инициативи в изпълнение на подписания Меморандум за разбирателство между българското Министерство на енергетиката и NEA относно мирното използване на ядрената енергия.  \nПлощадката на атомната електроцентрала се простира на 2500 дка, като до момента са построени необходимите работни помещения за функционирането на централата. Изградени са и съответните пътища, влакова линия, пристанище и бетонов възел. Остава да бъдат построени реакторното отделение и турбинната зала.     \n \t\n", "date": "2018.08.29", "title": "Китайците разгледали оборудването за АЕЦ \"Белене\""}
{"url": "http://www.duma.bg/node/173981", "text": "Група изследователи и комици се обединяват, за да разцъкат най-обсъжданите, а нерядко и най-смешните видеа на тема \"Как се прави...\". Зрителите ще видят науката, която се крие зад триковете, раздробени до забавни малки \"хапки\" и представени чрез реални демонстрации, осъществени от екстремния инженер Майк Сансъм и човешките му \"опитни свинчета\" Маркъс Бронзи и Стивън Грант. \nОт барбекю, което се пали с Dorito, до електрическа острилка за моливи; дрон, разхождащ куче, и закуска за кола с дистанционно управление, която те кара да правиш упражнения, без дори да го осъзнаваш - всеки епизод показва клипове, свързани с обща тема, и кулминира в гранд финал с \"епичен номер\". Клиповете са лаишки, забавни, а понякога издържани научно. Епизодите засягат всевъзможни теми - оцеляване, готвене, направи си сам и партита, като образуват вълнуващ микс, който кара зрителя да приключенства, а понякога и да се пръска от смях. \nНовата поредица \"Как се прави...\" дебютира по Viasat Explore на 3 септември в 20,30 ч. \n    \n \t\n", "date": "2018.08.29", "title": " Комици разкриват как стават номерата в най-смешните видеа"}
{"url": "http://www.duma.bg/node/173979", "text": "Първото безпилотно такси в Европа се тества от \"Яндекс\" в специалната икономическа зона Инополис. \"За момента услугата ще е ограничена, но с времето ще се разшири. Тя ще бъде безплатна“, заяви Елена Бунина, генерален директор на компанията. \nВ тестовата зона са открити пет точки за взимане на пасажери. Те са разположени до ключови градски обекти: университетът, стадионът, медицинският център, жилищният квартал \"Зион\" и административният и бизнес център \"Попов\", където се намира офисът на интернет гиганта. \nБезпилотното такси може да бъде използвано от всички възрастни жители на града, които са се съгласили да участват в тестовете. Времето за очакване на таксито ще зависи от търсенето. В салона му могат да се настанят до трима пътници, така че то може да бъде използвано и за споделени пътувания. \"Яндекс\" разработва технологията за безпилотен автомобил от 2016 г.   \n \t\n", "date": "2018.08.29", "title": "Тестват първото безпилотно такси"}
{"url": "http://www.duma.bg/node/173978", "text": "\"Еди Мърфи и дългогодишната му приятелка Пейдж Бъчър с удоволствие обявяват, че очакват второто си дете през декември\", каза представител на актьора пред сп. \"Пийпъл\". С бебето наследниците на холивудската звезда ще станат 10. \nИзпълнителят на главната роля в \"Хиляда думи\", \"Аз, шпионинът\", \"Срещи с Дейв\" и др. вече има пет деца на възраст от 28 до 16 години от бившата си съпруга Никол, с която се раздели през 2006 г. след 22-годишен брак. 57-годишният Мърфи е баща на двама сина на 29 и 26 години от Полет Макнийли, както и син на 27 години от Тамара Худ. Бившата спайска Мел Би също му роди дъщеря, която е вече на 11 години.   \n \t\n", "date": "2018.08.29", "title": " Еди Мърфи очаква десетото си дете"}
{"url": "http://www.duma.bg/node/174027", "text": "Дружеството „Софийска вода” временно ще прекъсне водоснабдяването в част от жк „Овча купел”, съобщиха от пресцентъра на дружеството. Заради уличен водопровод по ул. „Боряна” водата ще бъде спряна днес от 9 до 21 часа. Водоснабдяване няма да имат живеещите по ул. „Бойчо Огнянов” между ул. „Боряна” и ул. „Драгоман”; по ул. „Боряна” между ул. „Народен герой” и ул. „Любляна”. При продължителност на строително-ремонтните дейности „Софийска вода” ще осигури алтернативно водоснабдяване с водоноски на ул. „Боряна” и ул. „Бойчо Огнянов”.   \n \t\n", "date": "2018.08.29", "title": "Столичният “Овча купел” остава без вода"}
{"url": "http://www.duma.bg/node/174028", "text": "След заплахата от протести и реална опасност да спрат изпълнението на държавната профилактична програма държавата най-после взе решение да се издължи на частните ветеринарни доктори. \nСтава въпрос за малко над 8,5 млн. лв., които ще им бъдат предоставени по схемата за компенсиране разходите на земеделски стопани, свързани с изпълнение на мерките по държавната профилактична програма. Решението бе взето от управителния съвет на Държавен фонд  ДЗемеделиеУ. Средствата са за заплащане на извършената дейност от регистрираните частнопрактикуващи ветеринарни лекари през периода 1 януари-30 юни 2018 г. \nПреди ден стана известно, че в изключително усложнената обстановка с болестите по селскостопанските животни през тази година държавата бави парите на ветеринарите за имупопрофилактика. Сумата за дейността по националната програма през тази година е с около 1 млн. лв. повече от миналата година. \n Фонд \"Земеделие\" взе решение и да разпредели  700 хил. лв. за компенсиране на щетите по земеделските култури, причинени от неблагоприятни климатични условия – измръзване през зимата и пролетта на 2018 г. Помощта е за трайни насаждения – бадеми, кайсии, сливи, праскови и нектарини, череши, за които има констативни протоколи за 100% пропаднали площи. Подадените заявления са за 4 979 дка. Компенсират се до 80% от действителните разходи за отглеждане на дадената култура през съответната стопанска година.     \n \t\n", "date": "2018.08.29", "title": " След заплаха от протести ветеринарите ще си получат парите"}
{"url": "http://www.duma.bg/node/173997", "text": "Стефан Вълдобрев и \"Обичайните заподозрени\" ще представят на Античния театър проекта \"По-полека Симфони\", както ДУМА писа. Той се реализира съвместно с оркестъра на Държавна опера-Пловдив, а диригент е Константин Добройков. Концертът е част от лятното турне на известните музиканти. Не се чувствам, че гостувам, а че си идвам у дома, защото в Пловдив наистина се чувствам у дома си. Този проект е замислен в Пловдив от Държавната опера, от директора Нина Найденова. Още в началото направихме един пролетен бал. Вече бяхме в Плевен и Велико Търново и това, което видях, надмина всичките ми очаквания - страхотна симбиоза между класическа музика и рокендрол, с брилянтен оркестър на Пловдивската опера, брилянтни съвременни оркестрации, заяви Вълдобрев в интервю за Радио Пловдив.   \n \t\n", "date": "2018.08.29", "title": "Стефан Вълдобрев пее на Античния театър"}
{"url": "http://www.duma.bg/node/173996", "text": "Романът на френския писател Гийом Мюсо \"Момичето и нощта\" стана най-четения от французите през това лято, съобщи сп. \"Пари мач\". Действието в трилъра се развива на Лазурния бряг. Това е 15-ият роман на Мюсо, чиято премиера бе през април. Оттогава досега книгата се е продала в 555 000 екземпляра. Романите на Мюсо са преведени в около 40 страни, вкл. България, и от тях са продадени вече над 28 милиона екземпляра. От 7 години Мюсо (р. 1974 г.) е най-продаваният писател във Франция.     \n \t\n", "date": "2018.08.29", "title": "\"Момичето и нощта\" е най-четената от французите книга"}
{"url": "http://www.duma.bg/node/173980", "text": "Публична тайна е, че от 5 години любимецът на цяла Русия Григорий Лепс има официална забрана от Министерството на финансите в САЩ да не стъпва на американска земя. Обявеният за персона нон грата в Щатите музикант, композитор и продуцент за първи път проговаря за наложеното му ограничение. \n\"Според мен по онова време президентът Барак Обама имаше нужда от някаква известна публична личност, която трябваше и можеше да бъде стъпкана. Интернет е пълен със снимки, на които съм с представители на престъпния свят\", споделя пред руските медии Лепс. И добавя: \"Твърдяха, че имам връзка с международната престъпна организация Brothers` Circle и съм техен куриер за \"мръсни пари\", като по този начин подкопавам американската икономика. Къде съм аз и къде е американската икономика? (Смее се). В същото време никога не съм бил задържан на митницата, не са ми предявявали и обвинения. Защото никога не съм пренасял през границата повече от позволената от закона сума. Въпреки това в Министерството на финансите на САЩ момчетата са всесилни, затова и спуснаха тази забрана.\" \nИзпълнителят на хита \"Я счастливый\" обаче не се примирява: \"В края на месеца имам среща с американски адвокати, които са вещи именно в подобни въпроси. Бих искал да разреша тази неприятна ситуация. Заради забраната нямам право да ходя и в Англия. Добре е, че все още не са ми затворили и границите за Европа. Държа се нормално, не нарушавам законите на страната. Аз съм музикант, а не гангстер, както ме представя Министерството на финансите на САЩ.\" \nПървият голям концерт на Григорий Лепс в София е на 3 ноември в \"Арена Армеец\", както ДУМА писа. Билетите за шоуто са на цени от 40 до 70 лв. и се продават в мрежата на Eventim в цялата страна и онлайн. ВИП пакети за събитието има на bileti365.com, уточниха от екипа на организатора Moko Solution.   \n \t\n", "date": "2018.08.29", "title": "Обама забрани на Григорий Лепс да стъпва в САЩ"}
{"url": "http://www.duma.bg/node/174031", "text": "През последните години се наблюдава тотален срив на чуждите инвестиции в България. Това заяви вчера на пресконференция изпълнителният председател на Българската стопанска камара (БСК) Радосвет Радев. Делът на местните инвестиции в общия обем на инвестициите нараства драстично при успореден срив на чуждите вложения, като общият обем на инвестициите в България в периода 2007 - 2017 г. остава сравнително постоянен - по около 18 млрд. лв. годишно. През 2017 г. общите инвестиции са били 18,947 млрд. лв., като чуждите инвестиции са 1,858 млрд. лв., тоест една десета от общата сума. През 2007 г. съотношението е било обратното - 98,6% от общите инвестиции в страната на стойност 17,962 млрд лв. са били от чужбина. Зам.-председателят на БСК Камен Колев посочи, че страната е декапитализирана, с очевидна нужда от инвестиции. \"Стандартите показват, че преките чужди инвестиции в една държава трябва да бъдат 10 процента от брутния вътрешен продукт. Това означава, че за България те трябва да са 10 млрд. лева, а сега сме много под тази граница\", каза Колев. У нас сега обаче те не надхвърлят 2% от БВП. Той заяви, че данните за 2018 г. потвърждават тенденцията на спад - през първото шестмесечие на 2017 г. по данни на БНБ чуждите инвестиции са били 500 млн. лв., а през същия период на тази - около 250 млн. лв. Спадът спрямо същия период на предходната година е около 50 на сто. \nНай-големият чужд инвеститор в страната ни се оказват българските емигранти, каза Колев. През 2017 г. парите, изпратени от българи, живеещи в чужбина, вече значително надхвърлят размера на преките чужди инвестиции, каза Колев. \"БНБ отчита преводите над 2000 лева, като внесени по-малки суми и тези в брой никой не отчита. Тези пари най-вече отиват за потребление, само малка част са за инвестиции, но и така имат положителен ефект върху икономиката, каза Колев. \nЧуждите инвестиции са най-вече - една пета, в преработващата промишленост. Недвижимите имоти, банковите услуги и застраховките също са браншове с чужди инвестиции, посочи той. Спрямо страните от региона България е преди Румъния като процент чужди инвестиции в БВП, но разликата е била много по-голяма предишните години. Изоставаме обаче значително от Сърбия и Хърватия, добави Колев. Ако един инвеститор търси място за вложения в региона той обикновено се насочва към Сърбия. Без да е член на ЕС, Сърбия привлича чудовищни инвестиции, заяви Радев. \nТова, което мъчи инвеститорите у нас, са тежката администрация, корупцията и големият брой разрешителни и сертификати, което обаче най-много затруднява по-малките инвеститори. По думите на Колев държавата трябва да обърне внимание на по-малките инвеститори. \n   \n \t\n", "date": "2018.08.29", "title": "Огромен срив на чуждите инвестиции - с 15 млрд. лв. за 10 години"}
{"url": "http://www.duma.bg/node/174000", "text": "Освен богатата кинопрограма от над 110 филма, зрителите и гостите на филмовия фестивал \"Любовта е лудост\" ще получат и \"балетен комплимент\" от едни от най-изявените солисти на Софийската опера и балет. Шедьоври от балетната класика ще бъдат представени от Марта Петкова, Венера Христова, Катерина Петрова, Емил Йорданов, Никола Хаджитанев, Цецо Иванов и Росен Канев, с ръководител Сара-Нора Кръстева. Чудесните български балетни артисти с нетърпение очакват срещата с варненската публика на 30 август от 20 ч. в зала 1 на Фестивалния и конгресен център, отбелязва Виолета Филипова. \nПремиер-солистите от Софийската опера са записали постижения, с каквито могат да се похвалят само най-големите в танца. Освен съвременния репертоар, трупата поддържа респектиращо портфолио от близо 30 класически заглавия - \"Лешникотрошачката\", \"Лебедово езеро\", \"Жизел\", \"Дон Кихот\", \"Баядерка\", \"Копелия\", \"Спящата красавица\", \"Ромео и Жулиета\", \"Дамата с камелиите\", \"Шехеразада\", \"Зорба Гъркът\", \"Кармен\", \"Рапсодия в синьо\", \"Силфида\", \"Пепеляшка\" и др. \n\"Отличава ни това, което отбелязват всички, които ни познават - освен добрата балетна техника, нашите артисти притежават много силен емоционален заряд. Той осмисля спектаклите като такива и ни дава правото с гордост да се наричаме артист-балетисти\", посочва Сара-Нора Кръстева, примабалерина и художествен ръководител на балета на първия ни оперен театър. \nВ последните години балетът се радва на горещ прием и пълни зали от най-младите зрители, заедно с хората в активна възраст, както и с онези, които следят това изкуство от десетилетия. Видяното на сцената запалва не едно и две детски въображения с мечтата някой ден от зрители и те да се превърнат в артисти от балета. \nПресконференция с премиер-солистите от трупата на Софийската опера ще се състои на 30 август от 11 ч. в пресцентъра на фестивала. След нея ще има среща с гости от филма \"Собибор\". Кръгла маса на тема \"Телевизионните сериали - романи за гледане\", организирана от сп. \"Кино\", започва от 14.30 ч. Среща с Мария Лалева и представяне на двете й стихосбирки \"Личен архив\" и \"Не съм ви ближна\" ще има от 17 ч. в централното фоайе. А от 18.30 ч. предстои танцов пърформанс пред ФКЦ на Одесос денс. \n    \n \t\n", "date": "2018.08.29", "title": "Премиер-солисти на Софийската опера играят \"Любов\" във Варна  "}
{"url": "http://www.duma.bg/node/173998", "text": "Както подсказва заглавието, \"Балканска рапсодия\" на Мария Касимова-Моасе заплита съдбите на героите си в свят на религиозни табута, суеверия и закостенели морални норми - някъде между бежанските пътища на Албания, неукрепналата все още България и модерната Турция на Кемал Ататюрк. Докато тече това драматично повествование, напоено с болка, но осветено от свободата да обичаш и да бъдеш обичан, една съвременна жена води вътрешен диалог с предците си, за да си обясни решенията на онези, чиято кръв тече във вените й. Така, скрепявайки ловко два паралелни сюжета, отдалечени във времето, книгата разгръща една магична и въздействаща балканска история, в която единствено важни остават заветите на духа, отбелязват издателите от \"Колибри\". Книгата \"Балканска рапсодия\" ще бъде представена от Мария Касимова-Моасе в книжарница \"Хеликон\" в Бургас на 3 септември от 19 ч. и в Созопол, в рамките на \"Аполония\", на 4 септември от 20 ч.   \n \t\n", "date": "2018.08.29", "title": "Книжовни премиери в Бургас и Созопол"}
{"url": "http://www.duma.bg/node/173982", "text": "И България вече може да се похвали с първия хип-хоп сериал. \"Лъжливи рими\" ще се излъчва от 12 септември, в 22,00 ч., по телевизия Евроком. Лентата е изпълнена с много драма, интриги и обрати и според авторите й отразява българската реалност: корупцията по високите етажи, фалшивите новини, платените медии, беззаконието и липсата на ценности. \nСценарият на музикалната сага е написан от Борислав Огнянов и Стелиан Димитров и е вдъхновен от действителни лица и събития. В историята се разказва за двама приятели - богато и бедно момче, които се борят с всички сили да станат известни, но на цената на много лъжи и измами. \nСериалът \"Лъжливи рими\" обещава да превърне част от актьорите си в новите хоп-хоп звезди на България. В сериала участват рапърите Зипо и Слаш, танцьорката и хореограф Мимс Бонева, DJ Ganx и др. Стелиан Димитров, който е и режисьор на продукцията, сподели, че участниците в сериала са над 200 души. \"Това са нови и недоказани имена в киното и телевизионните сериали, които получиха шанс за изява. 90% от техническия екип също е с дебют в снимането на сериали\", допълни той. \n\"Лъжливи рими\" се състои от 12 епизода, като всеки е с продължителност от 22 минути. Ще има и 13-а серия, която ще е бонус и ще бъде заснета, след като се излъчат останалите. За целта екипът ще организира събитие с всички участници и фенове на продукцията, което ще е част от последния епизод. \n\"Какъв ще е финалът - зависи от зрителския интерес. Главният герой ще бъде прострелян, като в последните кадри ще стане ясно кой е поръчал покушението срещу него и дали ще оживее\", разкри режисьорът. \nХип-хоп сагата \"Лъжливи рими\" е и първият игрален сериал, който се продуцира от компании извън София, а именно от \"Plovdiwood Ent.\" и \"Devil Cinema\".   \n \t\n", "date": "2018.08.29", "title": "Хип-хоп сериал заснеха и у нас "}
{"url": "http://www.duma.bg/node/173999", "text": "Броени дни преди продължението на хитовата поредица \"Скъпи наследници\", БиТиВи дава шанс на зрителите да спечелят лична среща с част от актьорите. 100 от най-запалените фенове на сериала ще могат да спечелят двойна покана за специалната кинопрожекция на 101-ви епизод на 17 септември, като участват в игра на фейсбук страницата на продукцията. Те ще могат да чуят хитовото парче \"Още малко\" на Орлин Павлов в нов аранжимент, да разберат подробности за предстоящия му албум и национално турне. Почитателите ще имат възможност да зададат въпроси на любимците си от малкия екран и да се снимат с тях. \nВсеки желаещ да се срещне лично със звездния актьорски състав на мегапродукцията ще може да отговори до 10 септември с коментар или снимка на въпроса \"Къде в България нямаш търпение да се върнеш?\" във фейсбук страницата на \"Скъпи наследници\". В понеделник, 10 септември, на томболен принцип, 100 участници ще получат шанса да доведат близък и да гледат \"Скъпи наследници\". \nФеновете ще проследят продължението на поредицата от 17 септември, всеки делничен ден от 18 ч. и до седем дни след ефир на btvplus.bg. В рамките на 70 епизода събитията в красивото село Бели Вит ще станат още по-динамични, наситени с емоции, екшън, интриги, сблъсъци между капитала и родолюбието. Традиции и модерност ще търсят начин за съжителство, шансът за ново начало ще събуди предприемчивостта, но и подлите ходове в играта на бизнес. В кинозалата ще се допускат лица под 18 години само с придружител и/или декларация за разрешение за снимки от двамата родители. \n    \n \t\n", "date": "2018.08.29", "title": "200 фенове на \"Скъпи наследници\" гледат пилотния епизод от продължението "}
{"url": "http://www.duma.bg/node/174001", "text": "Предсмъртното желание на художника Никола Манев, който почина в събота в Париж след масивен инсулт, било да бъде погребан в Чирпан, там, където, е отраснал и по-точно в двора на създадената от него художествена галерия.  \nИзвестният художник се канеше на 28 август да отпразнува 78-годишния си рожден ден в \"моето ателие с любимата си дама с бутилка френско шампанско\" и дистанционно с поканените от него български приятели на агне на фурна, каквато е традицията от 20 години. Броени дни преди рождения си ден, Манев си пожела Господ да му дава живот, за да може да нарисува още картини. \n\"Няма какво да се лъжем, по` сме близо до изхода, отколкото до входа на живота. Трябва да оставя максимално количество картини - това е моето желание. Искам платната ми да са отворен прозорец към по-красив свят\", каза големият творец в интервю пред БТА.  \nТой има зад гърба си над 160 самостоятелни изложби в цял свят и участие в много групови експозиции и биеналета. Автор е на над 5000 творби, голяма част от които са притежание на музеи, обществени и частни колекции в над 40 държави. През април т. г. Манев и колегите му Андрей Лекарски и Лъчезар Ошавков правят обща изложба в Българския културен институт в Париж, където са представени и три биографични книги за тях.  \nЛюбовта към рисуването наследява от своя баща арх. Стефан Манев. От самото начало на кариерата си Манев изследва в картините си мистичното и приказното. В творчеството му се преплитат много теми (странните земни образувания на българската природа, пустинята на Алжир и Тунис, мексикански мотиви), но към една от тях, той се връща често - романтичните гледки на парижките покриви и комини. \nЖивописецът живее и твори повече от пет  десетилетия в Париж, но остава завинаги свързан с България. През април 2000 г. Манев купува старинна възрожденска къща в Чирпан и я завещава на града заедно с 40 свои картини от различни периоди на творческия си път.  \n\"Като заминах за Париж, като че ли бях по-малко българин, отколкото сега\", споделя майсторът на четката. \"Напуснах България с идеята, че отивам в свободна, демократична страна. След 10-15 г. разбрах, че ако ме харесват хората там, колекционират творбите ми, то е, защото идвам от България и ценят в мен българското\", смята художникът. \"Колкото и да звучи парадоксално - Париж ме направи българин.  След 50 г. във Франция съм повече българин, отколкото, като пристигнах. Париж ми помогна да остана верен на себе си. Вдъхновението черпих и от България, и от света. И както е казал Томас Джеферсън, имам две родини - моята и Франция. Подписвам се изцяло под това, но като че ли по-сърдечните, по-близки и по-топли си остават приятелите ми в България\", твърди големият художник, който има син и дъщеря от дългогодишната си връзка с холандка.  \n\"Душата, позитивизмът и светлата енергия е трайно запечатана в картините на Никола Манев. Той ще живее чрез тях. Искаше да остави много картини и наистина го постигна. Той беше като лъч светлина, пронизващ се измежду облаците и винаги успяващ да свети и да озари земята. И платната му бяха пълни със светлина и позитивизъм\", посочи Александър Манев, син на твореца. Той допълни, че ще продължи делото на баща си, ще се грижи за галериите и картините му. \"Продължавам с изложбите, както той би желал. Искам, колкото се може повече хора да видят работите му - пълни с цветове, светове и светлина. И тази светлина трябва да продължава да озарява света\", отбеляза Ал. Манев. Той добави, че иска творчеството на баща му да присъства и в столицата на България. \nПоклонението на Никола Манев ще бъде на 8 септември в Чирпан, съобщи синът му пред \"Площад Славейков\".  * Излизането от кризата зависи от всички нас. Иска се работа. Всеки да подхване, прекопае и засади собствената си градинка. Да не седи и да плаче. Вярно, че за всичко, което се случва, са виновни до голяма степен политиците. Отнася се и за двете страни. Хората губят вяра в тези, които ги ръководят, казва в интервю преди години Никола Манев. За съжаление и Франция, и България в политически план са разделени на два лагера - леви и десни. Способни хора има и от двете страни. Но вместо да се обединят в името на доброто, те враждуват. А тази война е пагубна. Тя трябва да спре, защото изтощава всички.  \n* Аз съм интуитивен художник. Не се движа по план, имам теми и неща, които трябва да постигна. Следвам принципа: Колкото повече правиш, толкова повече искаш да правиш. Поглеждам назад. Имам над 150 изложби по света. Достойно количество, но това още не означава качество. Имам почитатели, но нямам самочувствието, че съм постигнал кой знае какво. \n* Успях да бъда свободен. През шестдесетте години отидох във Франция, най-либералната държава. Когато българите не можеха да пътуват и до Букурещ, аз обикалях света. Казвах си: Кольо, ти постигна мечтата да бъдеш свободен. \n* Завиждах на Жак-Ив Кусто, който изследва океаните, на хората, които ходят по полюсите, влизат в устата на вулканите. Бих желал да съм като тях, но нямам нито силата, нито знанията да го направя. \n* Когато проявих интерес към рисуването, баща ми ме заведе в ателието на първия ми учител проф. Васил Стоилов. Бях на петнадесет. Професорът сложи чушка и ябълка на масата, взе лист и четка и ми показа как се работи. Първият урок бе как се държи четката. Добрият даскал ще те накара да заобичаш професията. Няма да те обезсърчи. Талант обаче не може да ти налее никой. Той е вътре в теб. Умните казват, че няма нищо по-хубаво на този свят от това да направиш една душа по-малко тъжна. Аз се опитвам да го постигна с моите цветове и картини.     \n \t\n", "date": "2018.08.29", "title": " След 50 години във Франция съм повече българин, отколкото, когато заминах  "}
{"url": "http://www.duma.bg/node/174012", "text": "  В момента търсенето на златото достигна най-ниско равнище през последните години. И само Русия увеличава златните си запаси: реализирайки своята стратегия, президентът Путин взима под внимание възможните рискове. Очевидно  Владимир Путин не разчита, че отношенията със Запада скоро ще се нормализират. Само така може да се обяснят данните, публикувани наскоро от МВФ. Според експертите Кремъл е попълнил от раз златните си резерви с 26,1 тона.  \nТази стъпка стана на фона на предприетото активно продаване на американски облигации от руската страна. Това дава основание за коментари, че Путин възнамерява да се откаже от долара, за да защити руската икономика от нови санкции.  \n\"Путин има стратегически план. Руският президент купува злато, защото доларът се използва като оръжие срещу Русия\", отбелязва политологът Джeймс Рикардс.  \nОт 2008-а година златните резерви на страната се увеличиха от 457 до 1944 тона - това прави над 4 пъти. При реализирането на своята стратегия Путин отчита и свързаните с нея рискове. Така, цената на златото не показа позитивни тенденции през последните години. През август унцията падна под нивото от 1200 долара. Само тази година цената на златото загуби почти 9% спрямо долара.  \n\"Русия е принудена да парира последиците от финансовата криза, които представляват заплаха за националната сигурност. Златото не е национална валута, затова не крие политически рискове\", изтъква Стив Ханке от Университета Джон Хопкинс.  \nСпоред експерта всички държави, които чувстват върху себе си доларовия диктат, могат за потърсят алтернатива на американската валута. По думите на Ханке, така Иран, Русия и Турция могат да сформират нещо като \"златен блок\", за да постигнат независимост от долара.  \nТази година рублата стана една от \"най-многострадалните\" валути, това бе една от последиците на санкциите. Путин ги нарече контрапродуктивни. Руският президент не се ограничава с думите, а стъпка по стъпка реализира свой план. \n    \n \t\n", "date": "2018.08.29", "title": " Стратегическият план на Кремъл  "}
{"url": "http://www.duma.bg/node/174036", "text": "Проектозаконът за хората с увреждания, подготовката на който предизвика спорове и протести, вече е публикуван за обществено обсъждане. Голяма част от промените в грижата за хората с увреждания, заложени в проекта, вече бяха публично оповестени след поетапното им обсъждане в работната група в социалното министерство. \nНовият вид финансова подкрепа за хората с увреждания, обвързана вече с линията на бедността, ще влезе в сила от 1 януари догодина. Проектът предвижда индивидуалното подпомагане да стане с обединяване на досегашните плащания отделно за лекарства, транспорт и други услуги, като за база се приеме линията на бедността - 321 лв. за тази година. Друга новост е въвеждането на задължение за работодателите да наемат определен процент хора с увреждания и финансови санкции при неизпълнение. Оценката е, че новият подход ще струва на държавата със 133 млн. лв. повече, отколкото е предвидено в тазгодишния бюджет. \nС проектозакона се предвижда създаването на специализиран орган, който да изготвя индивидуалната оценка на потребностите на хората с увреждания. Органът ще започне да работи от началото на 2021 г. и ще координира работата на отделните институции. Ще бъде създаден и Съвет за наблюдение, който да гарантира защитата на правата на хората. В него ще влизат по двама представители, посочени от омбудсмана и Комисията за защита от дискриминация, четирима представители на представителните организации на и за хората с увреждания, и един - определен от Българската академия на науките. \nЗа да се оценят индивидуално потребностите за независим живот, ще се промени механизмът за предоставяне на вида подкрепа. Целта е бюджетните средства да се харчат с по-голяма полза за нуждаещите се. \nЦелевите средства за помощни средства и медицински изделия (слухови апарати, колички, преоборудване на кола и пр.), които досега се отпускаха от Агенцията за социално подпомагане, от началото на 2020 г. преминават към Министерството на здравеопазването, което по-добре може да прецени качествата на предлаганите медицински изделия. \nВ рамките на законопроекта се въвежда \"квота на работната сила\", с която се цели да се увеличи заетостта на хората с увреждания. В проекта са останали оспорените от Българската стопанска камара текстове, според които работодател с 26 до 50 работници е длъжен да наеме един човек с увреждане, този с до 99 работници - двама, а този с над 100 - 2% от списъчния състав. Ако работодател не е изпълнил квотата си, ще плаща всеки месец на държавата по 30% от минималната работна заплата. Едновременно с това се предлага да отпадне от Кодекса на труда изискването уволнението на човек с увреждане да се съгласува предварително с инспекцията по труда. Причината е, че текстът затруднява наемането на такива хора от работодателите. \nОбщият брой на лицата с трайни увреждания в страната с трайно намалена работоспособност 50% и над 50% към юли 2018 г. е 739 000, от които 27 131 деца. Хората с увреждания, които получават различни форми на месечна помощ и подкрепа, е 497 000 души. \n    \n \t\n", "date": "2018.08.29", "title": "Пуснаха за обсъждане проектозакона за хората с увреждания  "}
{"url": "http://www.duma.bg/node/174038", "text": "Поредна катастрофа с участие на пътнически автобус стана вчера по пътя между Банско и Гоце Делчев. Малко преди 9 ч. сутринта са се сблъскали автобус и микробус. Вероятно микробусът е поднесъл и се ударил в междуградския автобус. При инцидента има двама леко пострадали - това са шофьорите на двете превозни средства. Те са настанени в болницата в Разлог. Катастрофата е станала при разклона за село Елешница. И двамата пострадали са от Гоце Делчев. \nОтново при инцидент край Разлог лек автомобил падна в река. Това е станало вчера сутринта на пътя между Белица и Разлог. При излизането от пътя, колата се е обърнала няколко пъти и паднала в река Глазне. Жената, която е шофирала, е пострадала. Пожарникарите са успели да й подадат въже и са я измъкнали на брега. Пострадалата е приета в болница с наранявания. \n    \n \t\n", "date": "2018.08.29", "title": "Нова катастрофа с автобус, кола падна в река"}
{"url": "http://www.duma.bg/node/174037", "text": "Интерпретативно съчинение или есе на тема \"Доброта и самота\" върху откъс от разказа на Йордан Йовков \"Серафим\" писаха вчера зрелостниците на държавния зрелостен изпит по български език и литература. \nБлизо 5000 ученици се явиха на поправката на матурата. Изпитът започна в 8 ч. и отново се проведе в класни стаи с видеонаблюдение. Резултатите от матурата трябва да бъдат обявени до 10 септември. \nНа първата изпитна сесия през пролетта явилите се на матурата по български писаха върху \"Вяра\" от Никола Вапцаров.   \n \t\n", "date": "2018.08.29", "title": "Разказ на Йовков се падна на поправката на матурата "}
{"url": "http://www.duma.bg/node/174040", "text": "Трима души от Регионалното управление на образованието в София ще бъдат дисциплинарно наказани заради грешките при първото класиране за гимназиите на 3 юли. \nНачалникът на Регионалното управление на образованието (РУО) в София Ваня Кастрева е с порицание, а експертите Камен Радев и Ваня Станчева са наказани с отлагане на повишението в ранг с една година. \nПрипомняме, че малко след като резултатите бяха обявени на 3 юли, имаше подозрения за грешки при пресмятането на баловете. Тогава от РУО съобщиха, че причина за сбърканото класиране е техническа грешка. Резултатите бяха свалени от сайта на МОН за няколко часа, след което възобновени с коректни данни. \nПричината беше, че системата не е утроила точките от изпита по математика в Технологичното училище \"Електронни системи\" (ТУЕС) към Техническия университет в София и в Професионалната гимназия по електроника \"Джон Атанасов\". В една от паралелките в Националната природо-математическа гимназия не беше удвоен резултатът от конкурс по физика. Грешка беше отчетена и в класирането за Професионалната гимназия по строителство и архитектура (паралелка \"Парково строителство\"). \nНа 11 юли по време на изслушване в ресорната парламентарна комисия министърът на образованието Красимир Вълчев заяви, че обявената за техническа грешка при първото класиране е човешка, и обеща да има наказани. \n    \n \t\n", "date": "2018.08.29", "title": "Трима сa наказани заради грешките в първото класиране за гимназиите"}
{"url": "http://www.duma.bg/node/174039", "text": "Силна буря и градушка, придружена с гръмотевици, нанесоха сериозни щети в Гълъбово. Поразени са четири електропровода. Силният вятър събори 6 стълба с високо напрежение във водите на язовир \"Розов кладенец\". Без ток часове бяха няколко населени места, но авариите вече са отстранени. От дъжда бяха наводнени и две къщи.  Аварирането на електропроводите е довело до временно преустановяване на част от преноса на произведената електроенергия от ТЕЦ \"Брикел\".  \nЕкипи от Стара Загора, Пловдив и Хасково работиха цял ден вчера за отстраняване на щетите.     \n \t\n", "date": "2018.08.29", "title": "Буря опустоши Гълъбово "}
{"url": "http://www.duma.bg/node/174042", "text": "БСП в Бургас остана без група и зам.-председател на Общинския съвет, след като вчера социалистите официално оттеглиха подкрепата си и изключиха от редиците си Бенчо Бенчев. Както ДУМА вече писа, минимумът за съставяне на група е петима души, а БСП остана с четирима - Евгений Мосинов, Чанко Мирчев, Стоян Колев и Кирил Петков. \nБенчев не присъства на заседанието поради здравословни проблеми. Председателят на Общинския съвет Костантин Луков му отреди място при т.нар. \"независими\". Това му отнема и правото да бъде заместник-председател. \nПрипомняме, че до изключването на Бенчев се стигна след скандала с Димитър Желязков-Очите. Двамата бяха задържани в Турция, а според прокуратурата бургаският предприемач наел стая в истанбулски хотел, за да укрие Желязков, който беше издирван по подозрения за ръководене на престъпна група. Превел го и с личния си автомобил през гръцко-турската граница.   \n \t\n", "date": "2018.08.29", "title": " Левицата в Бургас остана без група в общината"}
{"url": "http://www.duma.bg/node/174051", "text": "За оставката на правителството като единствен изход в борбата   настояват от БСП. Повод е бездействието на институциите и управленските скандали, в частност - безхаберието при сигналите срещу лошия асфалт на натоварения път край Своге. \nДосега корупцията ни ограбваше, взимаше от всеки, сега вече убива в истинския смисъл на думата, защото невинни българи плащат с живота си кражбите на правителството, заяви Корнелия Нинова. Лидерът на БСП настоя за политическа отговорност на най-високо ниво. Виновникът за такива ситуации е само един - правителството на Борисов и той персонално, категорична бе тя. Според нея гордостта на премиера - магистралите, са най-голямата кражба в държавата и конкурират санирането. \n    \n \t\n", "date": "2018.08.29", "title": " БСП иска оставката на правителството  "}
{"url": "http://www.duma.bg/node/174045", "text": "Светият синод на БПЦ взе решение всеки митрополит да определя таксите за църковните услуги в епархията си. Това обясниха за Дарик източници от Светия синод. Така например в бедните епархии кръщенето може да бъде безплатно, а в Рилския манастир цената може да скочи. На места кръщенето скача от 30 на 80 лева и дори над 100 лева. В столичните храмове за Свето кръщение се плащаше и досега не по-малко от 60 лева. С решението на Светия синод се определят и тавани на услугите.  \nС нови цени са голяма част от услугите в православните храмове на Старозагорската епархия. Те са се увеличени средно между 30 и 100%, считано от началото на август.   \n \t\n", "date": "2018.08.29", "title": "Митрополитите сами ще определят таксите за църковни услуги "}
{"url": "http://www.duma.bg/node/174046", "text": "Лек автомобил, преминал неправомерно на прелез, бе ударен от два влака в село Михайлово вчера към 17 ч. Селото се намира между Стара Загора и Чирпан, а инцидентът е станал на прелез с редовно задействана сигнализация. Въпреки това автомобилът е направил опит за преминаване, докато в същото време преминават успоредно два влака. Лекият автомобил е ударен от единия влак, после от другия. Според първоначалната информация един човек от автомобила е загинал.   \n \t\n", "date": "2018.08.29", "title": " Два влака удариха кола на прелез, един човек е загинал "}
{"url": "http://www.duma.bg/node/174048", "text": "Първите нови самолети на ВВС ще бъдат доставени в срок от 3 години след сключването на договор. Това обяви вчера министърът на отбраната Красимир Каракачанов, който е на зенитния полигон на Военновъздушните сили \"Шабла\", където заедно с началника на отбраната генерал Андрей Боцев наблюдаваха съвместни тренировъчни полети на екипажи от състава на изтребителната и щурмовата авиация. \nЗа да осигурим необходимите часове нальот нашата политика е свързана освен с доставката на нов тип изтребител и с поддържането на съществуващата техника, която има достатъчен ресурс, за да могат летците от бойната авиация да имат нужните умения и бойни способности, подчерта вицепремиерът. По думите му, въпреки ограничените ресурси, ВВС се подготвяли и правели дори невъзможното, за да могат да обучат летателния състав да изпълнява своите задачи по защита на въздушното пространство на България. \nКаракачанов поздрави командира на ВВС и пилотите, които участват в тренировъчните полети, защото в условия на финансов недоимък дават всичко от себе си, за да защитават суверенитета на България и българските граждани. Особеното през тази година е, че имахме възможност, независимо от ограниченията, да включим в подготовката и нови летци, което за мен е голям успех, заяви командирът на ВВС генерал-майор Цанко Стойков. Той отбеляза, че подготовката се провежда в доста сложна метеорологична обстановка, която се характеризира с превалявания и гръмотевична дейност и на двете летища, но това не е попречило на екипажите от ВВС да изпълнят успешно поставените задачи.   \n \t\n", "date": "2018.08.29", "title": " Първите нови самолети на ВСС ще пристигнат най-рано след 3 години"}
{"url": "http://www.duma.bg/node/174049", "text": "\"Атака\" ще предложи промени в Закона за пътищата, с които отговорността за състоянието им и ремонтите да се прехвърли на областните управители. По този начин при нещастен случай като този край Своге, те ще поемат отговорността. Това обяви на пресконференция вчера областният управител на Софийска област Илиан Тодоров, който е от партията на Волен Сидеров. Той отправи остри критики към изпълнителната власт за лошото състояние на пътищата в областта и безхаберието на институциите.  \nТодоров е изпратил писмо до Министерския съвет и шефовете на АПИ и Областното пътно управление с пълен списък на пътищата в критично състояние, които могат да предизвикат катастрофи и подобни трагични случаи. Вече 10 месеца нямам отговор в качеството ми на областен управител нито от АПИ, нито от ОПУ, оплака се областният управител. През този период от ОПУ трябвало да му изпратят 4 отчета за взетите мерки, но има само  един. Шефът на ОПУ Георги Георгиев дори му отказал публична информация за бюджета за ремонт на пътищата в Софийска област. \"7 месеца се молих на АПИ да сложат табели откъде започва и къде свършва Софийска област. В България така седят в топлите си кресла едни самозабравили се хора, анонимни чиновници, експерти по нищоправене, които си позволяват да нарушават дори заповедите на министър-председателя\", нападна атакистът изпълнителната власт, изключвайки Бойко Борисов от \"лошите\" по примера на лидера си Сидеров.  \nДен по-рано от пресцентъра на \"Атака\" пък съобщиха, че в първия работен ден на парламента Сидеров ще изиска от МРРБ всички договори с фирмата, ремонтирала некачествено злополучното трасе в Искърското дефиле край Своге.     \n \t\n", "date": "2018.08.29", "title": "\"Атака\" иска пътните ремонти да са към областните управи "}
{"url": "http://www.duma.bg/node/174044", "text": "Заради бездействието на институциите, корупционните практики и многобройните управленски скандали БСП настоя за оставката на целия кабинет. \"Моделът, по който се управлява държавата през последните години, вече убива невинни българи. Досега корупцията ни ограбваше, взимаше от всеки човек, сега вече корупцията убива в истинския смисъл на думата, защото невинни българи плащат с живота си кражбите на правителството на Бойко Борисов\", заяви вчера Корнелия Нинова. Лидерът на БСП визира последния инцидент на пътя край Своге, при който загинаха 17 души. Както ДУМА вече писа, след катастрофата стана ясно, че некачествен асфалт и бездействието на институциите може да са допринесли за инцидента в рисковия участък. \n\"Има ли смелост премиерът Бойко Борисов да каже, че строи пътища и магистрали така, че хората загиват по тях, както досега се хвалеше с пътищата, които строи правителството? Трябва да бъде поета политическа отговорност на най-високо ниво. Виновникът за такива ситуации е само един и това е правителството на Бойко Борисов и той персонално\", категорична бе Нинова. Според нея гордостта на премиера - магистралите, са най-голямата кражба в държавата и конкурира санирането. От думите й стана ясно, че единственото решение е оставката на цялото правителство, тъй като поводи за подобен ход са дали редица министри - Цецка Цачева за срива на Търговския регистър, Владислав Горанов заради фалита на \"Олимпик\" и др. \n\"Моделът на прехода, при който бизнес и политика са обрасли в обща схема, вече не може да съществува. Моделът, при който и законите са направени така, че корумпираните фирми и политици не могат да бъдат хванати, трябва да бъде прекъснат. Обръщаме се към всички българи - това вече не може да продължава, става въпрос за спасяване на държавата\", призова Нинова. \nТъжно е, че след 10 години на едно управление идва времето всички ние да платим сметката, заяви от зам.-председателят на БСП Кирил Добрев. Той припомни сигналите, които покойният народен представител от БСП Димчо Михалевски подаваше при строителството на магистрала \"Тракия\" край Стара Загора. Още през март 2011 г. Михалевски алармира, че \"този асфалт, тази подложка като гръбнак на магистралата и на пътя, означава само смърт. Този материал не става дори и за селски път. Ако върху тази подложка се сложи асфалт, след месец магистрала \"Тракия\" ще се напука и ще стане на вълни\". Това е измама - техническа и политическа, добави Добрев и припомни, че в страната има десетки пътища, които са се превърнали в гробници. \nДобрев припомни, че през 2016 г. той и колегата му Жельо Бочев дадоха тогавашния шеф на АПИ Лазар Лазаров на прокурор. Той беше сменен именно за злоупотреби с обществени поръчки и за влагане на некачествени материали на обща стойност 293 млн. лв., припомни Добрев. \n\"Има ли в България пътища-убийци? Какво се случва от 2011 г. досега? Кой дава на тези фирми правото да строят? Кой проверява тези фирми дали качествено са изпълнили поръчката?\", попита Добрев. И той, и Нинова настояха, че проблемът не е в конкретната фирма-изпълнител на опасното трасе. Според БСП основният проблем е корупцията при даването на поръчки и липсващият контрол по изпълнението им. \nИнституциите бездействат, поведението им може да бъде описано само с една дума - безхаберие, добави и зам.- председателят на ПГ \"БСП за България\" Георги Свиленски. Той взе повод от седемте сигнала, с които районното полицейско управление в Своге предупреждава, че пътят през Искърското дефиле е опасен. \"В участъка на катастрофата са правени експерименти, които показват, че дори при скорост от 30 км в час при дъжд пътят става \"пързалка\". Какво чака държавата, какво чака министърът? Защо не затвори пътя\", попита Свиленски. \n\"Помните ли, че в Хитрино беше пак така. 10 дни правителството и министрите там, фирмата била виновна, влакът, машинистът... Какво става с Хитрино? Всички забравиха да питат. Какво става с Мизия след наводненията, с взривения завод? Това е системата. 5 дни се прави пиар и после пак същото, защото политици и бизнес се договарят отново за пореден път да крадат за сметка на поредните жертви от народа\", коментира Корнелия Нинова. Общинските съветници от БСП в Царево ще обжалват в Административния съд решението на Общинския съвет за застрояването в района на местността Силистар, обяви Корнелия Нинова. Социалистите се надяват съдът да отмени позицията на общинарите и да спре застрояването на плажа. \nНинова отново се възмути от порочната практика на управляващите да унищожават държавните институции, визирайки разпоредбата, с която премиерът нареди на кмета на Царево да блокира решението на съветниците. \"Борисов взема управлението еднолично и смята, че той може да бъде всичко - съд, прокуратура, общински съвети. Премиерът си позволи да нареди на кмет да не изпълни решение на Общински съвет. Абсурдно е това в една демократична държава\", възмутена бе тя. Социалистите се възмутиха и от поведението на МВР във връзка с инцидента с бащата на президента. Зам.-председателят на БСП Кирил Добрев отбеляза, че има видео за инцидента с Георги Радев, но не и от правителственото трасе, където бе убит бизнесменът Петър Христов. \n\"По-евтина филмова продукция скоро не бях гледал. Материали, които са достойни за \"Златна малинка\", не коментирам. Как някой от ръководството ще принуди министъра, на който всеки ден му искаме оставката, да прикрие случая? Как си го представяте? Аз понеже не мога да си го представя\", отговори Добрев на въпрос дали някой е оказал натиск над Валентин Радев да прикрие случилото се. Ако вътрешният министър е достатъчно сериозен да прави внушения, то искам да знам какво се случва по такива знакови убийства, които би трябвало да вълнуват Валентин Радев и МВР повече, отколкото някакъв нелеп инцидент, продължи зам.-председателят на БСП. \n    \n \t\n", "date": "2018.08.29", "title": "БСП настоя за оставката на правителството  "}
{"url": "http://www.duma.bg/node/174050", "text": "Ден след като проверяващи влязоха в столичните офиси на \"Трейс груп\" това се случи вчера и с втора фирма, свързана с ремонтирането на пътя през Искърското дефиле. Полиция и жандармерия бяха изпратени в офисите на \"Мегаинвест холд\" в Дупница, откъдето иззеха документи, свързани с договора за ремонта на кървавия участък край Своге, където загинаха 17 души при падане на автобус в 20-метрово дере. Управителят на фирмата Цветан Цветанов отрича да са асфалтирали въпросното трасе. Разследващите провериха и двата офиса на фирмата в Дупница. Следователят по случая Бисерка Стоянова отказа да коментира дали иззетите документи са само счетоводни или има и други. Тя така и не потвърди слуховете, че служители са отишли по-рано на другия адрес на фирмата в Дупница с такси, а по-късно със служебен автомобил са излезли оттам. \nМеждувременно шофьорът на катастрофиралия край Своге автобус Григор Григоров беше преместен в килия на следствените арести на столичния бул. \"Г. М. Димитров\". Вчера сутринта той е бил изписан от болница \"Царица Йоанна - ИСУЛ\", където беше приет след катастрофата. Григоров е обвинен за причиняване на смърт по непредпазливост на 17 души и нанасяне на телесни повреди на 21 ранени. Според държавното обвинение той е нарушил правилата за движение, след като превишил скоростта с 13 км в час при разрешени 40 км. Продължава и разследването за това как е извършен ремонтът на въпросното трасе, тъй като има многобройни сигнали за увеличение на катастрофите след реконструкцията му. \nЖители на Своге пък се готвят за протест днес. Тяхната цел е да се повиши вниманието към опасния участък и да се спасят човешки животи. Хората коментираха, че пътят е опасен още от момента на пускането му в експлоатация. В началото дори е стоял без предпазни мантинели. Водата в участъка не се оттича, в резултат на което колите поднасят. Те недоумяват защо въпреки многобройните им сигнали за опасния участък нито една институция не е предприела мерки. Според местните мантинелата е в лошо състояние заради ТИР, който я е бутнал преди два месеца. Предпазното съоръжение не е захванато в цимента, а директно за тревата. Подавани са сигнали и за лошата настилка на пътя. Знакът за ограничение на скоростта пък бил сложен съвсем скоро след удара на камиона в мантинелата.   \n \t\n", "date": "2018.08.29", "title": " Проверяват втора фирма за ремонта на пътя през Искърското дефиле "}
{"url": "http://www.duma.bg/node/174002", "text": "587 Г. ПР.Н.Е. - РАЗРУШЕН Е СОЛОМОНОВИЯТ ХРАМ. Храмът бил завършен през Х в.пр.Хр. и разрушен от вавилонците, предвождани от Навуходоносор II. Преди смъртта си цар Давид, баща на Соломон, събрал голямо количество материали за построяването на храма на хълма Мория. В Библията се разказва как Соломон, цар на тогава единственото Израелско царство, в началото на царуването си подготвил материали за строежа, за да изпълни идеите на баща си. Той дори сключил договор с царя на Тир - Хирам I, за доставка. След това с помощта на майстор Хирам Абиф построил великолепна сграда. На специално място в храма - Светая Светих, бил положен Ковчегът на завета. 1632 - РАЖДА СЕ ДЖОН ЛОК, АНГЛИЙСКИ ФИЛОСОФ (УМИРА 1704 Г.). Автор на емпирическата теория на познанието. Един от основателите на либерализма. Социално-политическата му концепция се базира върху естественото право и теорията за обществения договор. Смята се за основоположник на асоциативната психология. Негово убеждение е, че човешкото знание произтича от опита. 1915 - РАЖДА СЕ ИНГРИД БЕРГМАН, ШВЕДСКА КИНОАКТРИСА (УМИРА 1982 Г.). Носителка на три \"Оскар\"-а. Класирана е на четвърто място сред най-добрите актриси и на 19-о място в класацията за 100-те най-красиви жени за всички времена. Нейният втори съпруг е известният италиански кинорежисьор Роберто Роселини. Това, което я отличава от колежките й в Холивуд в началото на кариерата й, е, че не си сменя името, не се подлага на никакви процедури за разкрасяване и е една от най-високите актриси. 1942 - УМИРА ДАНАИЛ НИКОЛАЕВ, БЪЛГАРСКИ ГЕНЕРАЛ (Р. 1852 Г.). Участник в Сръбско-турската и Руско-турската война (1877-1878). Командир на рота в Българското опълчение. Отличава се в боевете на Шипка и Шейново. Участва в Съединението на Княжество България с Източна Румелия и Сръбско-българската война. Военен министър в навечерието на Балканските войни. Първият офицер, получил най-високото звание в Българската армия - генерал от пехотата. Известен като \"патриарха на българската войска\". 1999 - В ДОНЕЦК Е ОТКРИТА СТАТУЯ НА СЕРГЕЙ БУБКА. Високият 3,5 м паметник представлява бронзова скулптура в пълен ръст на спортиста, който се подготвя за овчарски скок. Постаментът на скулптурата е висок 6 м и 15 см - рекордната височина в света, преодоляна от Бубка в залата в Донецк през 1993 г. Най-успешният състезател в овчарския скок е 6-кратен световен шампион, олимпийски шампион от Сеул 1988 г. Бубка подобрява световния рекорд 35 пъти и прави 43 скока над 6 м.   \n \t\n", "date": "2018.08.29", "title": "Датата"}
{"url": "http://www.duma.bg/node/174004", "text": "Тя е на 86 км от София. В близост е до Мездра и Враца. Сред най-привлекателните и красиви природни места в диплите на Дунавската равнина. \nИзследователите географи са описали 37 или 40 от най-известните и големи български планини. Едни от най-красивите кътчета на родната ни земя. Между тях обаче не са споменати малките планини, а те не са малко. Сред тях е Ржана планина. Тя се е разпростряла сред тучни ливади и високи букови гори на границата между Софийска и Врачанска област. Уникална е с най-високия си връх Козница - 1637 метра. И с другите величествени върхове: Шадимо - 1549 метра, Расоата чукла - 1405 метра, Градо - 1248 метра. От Брезовишка чукла протича бързоструйната река Габровница, устремена към десния бряг на ширналия се и шумящ Искър, проточил се в Искърския пролом.  \nКазват, че името на планината идва от \"ржи\" - ръж, реже и пронизва атмосферата със силни ветрове. Когато времето е тихо и слънчево, районът на Ржана планина е неописуемо красив и приятен за туризъм и пътешествия в дебрите на популярната с името си Забравената планина. Оселна е най-прочутото в този край село. Преди години местният творец Петър Вътов написа и отпечата книгата \"Селище от вековете\". В землището на Ржана планина то е най-живописното и привлекателно място. До него се стига, като се тръгне от железопътната гара Елисейна и се пътува по идеално оформен асфалтов път. Само че е с много завои. Някъде около 17 км е. \nВ потайна долина се намира един от най-красивите и уникални манастири - \"Седемте престола\". Основан е през Х век. Свързан е с чудновати легенди за боевете на цар Иван Шишман с турците. Този религиозен и популярен църковен дом е основан от седем боляри, заселили се тук преди хилядолетия и основали малките селца Осенов лаг, Огоя, Оградище, Буковед, Лесков дол и Желен. \nКато види църковната обител, човек се прехласва от радост. Възхитителна е. Църквата има седем параклиса - престола. Във всеки един от тях може да се извършват ритуали. Богослуженията се правят във всеки един от олтарите. Храмовата икона \"Рождество пресветая Богородица\" някога е донесена от Атон. В центъра е уникалният полюлей \"Хоро\". През юли 1899 г. манастирът е посетен от патриарха на българската литература Иван Вазов. Дълбоко трогателна е написаната от Вазов творба \"Клепалото бие\": \nВ глуха планинска долина стояла \nвъв стари години обител света, \nкандилце блестяло, молитва се пяла \nв черквица бедна, далеч от света. \nИ всяка неделя там старец пречестни \nклепалото биел за служба в зори... През 1799 г. на посещение тук е светецът Софроний Врачански. По негова идея в двора има изработени камбани с две клепала - дървено и желязно. В двора, залутан в задната част на манастира, е гробът на популярния за времето си писател Светозар Димитров - Змей Горянин. Бил е много популярен и близък приятел на Елин Пелин.  \nВ необозримите простори на Ржана планина има живописни и китни балкански селца и махали. Литаково е едно от най-популярните от тях. В него са разстреляни и погребани 59 борци - антифашисти от различни краища на България и на света. Сред тях са червеноармеецът Ванюша, прославените английски офицери Томпсън, Скот и Монро, канадският офицер Кларк, партизанският командир Дичо Петров, любимката на чавдарските партизани Сашка (Хермина Разградян). Остават и досега неизвестни имената на 38 от жертвите. А дали е имало фашизъм нека, се питат и спорят главорезите и поддръжниците на отишлия си преди години омразен хитлеристки строй. И стръмните склонове на Забравената планина може да им отговорят...   \n \t\n", "date": "2018.08.29", "title": " Ржана - забравената планина"}
{"url": "http://www.duma.bg/node/174041", "text": "Наказателното дело за наводнението във варненския квартал \"Аспарухово\", при което през 2014 г. загинаха 13 души, е прекратено. Оказа се, че само дъждът е виновен за смъртта им. Апелативният съд уважи протеста на Окръжната прокуратура във Варна срещу определение на Варненския окръжен съд и прекрати наказателното дело. \nДосъдебното производство, образувано веднага след наводнението във варненския квартал, бе водено за причиняване смъртта на 13 души поради немарливо изпълнение на занятие или на друга правно регламентирана дейност, представляваща източник на повишена опасност. Пред съда така и не бе изправен конкретен заподозрян за немарливост. При проверката на определението на Варненския окръжен съд въззивната съдебна инстанция е приела аргументите на Окръжната прокуратура, че то е необосновано. \nТака единствено екстремността на валежите на 19 юни 2014 г. е виновна за наводнението, става ясно от определението на Апелативния съд във Варна от 24 август. Съдиите са приели аргументите, че на 19 юни 2014 г., според справки на Националния институт по метеорология и хидрология, само за половин час са паднали 138 литра дъжд на квадратен метър. Посочва се също, че пак по данни на НИМХ от 15 до 20 юни 2014 г. количеството на валежите е било 175,6 литра, или 382% от нормата за юни. \nМагистратите се аргументират и с факта, че подобно наводнение във Варна е имало и през 1951 г., когато в три валежни дни през август са измерени 292 литра на квадратен метър. В крайна сметка Апелативният съд е приел, че основната причина за настъпилото водно бедствие е екстремността на природното събитие. Фактори като свлачища, битови и строителни отпадъци, изградени постройки по протежението на дерето и в него не са основната причина за драстичния размер на нанесените щети на инфраструктурата и домовете, както и за смъртта на хората, смятат още от съда. Затова делото е окончателно прекратено.   \n \t\n", "date": "2018.08.29", "title": "Само дъждът бил виновен за жертвите в кв. \"Аспарухово\"  "}
{"url": "http://www.duma.bg/node/174008", "text": "Преди години бе приет набързо закон, според който и селските библиотекарки, ако искат да продължават да работят като такива, дори да са и с по две завършени университетски магистърски степени, те трябва и на стари години да се изучат допълнително и по специалност библиотекознание в столицата и да посещават лекции и упражнения с внучетата си, да плащат за влакове от Силистра и Кърджали, да броят мъчени пари за хотели. И да се сдобият спасително с библиотекарската правоспособност, дори след петнадесет години всеотдайна работа като библиотекарки. \"Сдобиването\" става срещу семестриални такси за две години учение в почтена възраст в съответния единствен в страната библиотекарски вуз, намиращ се в републиканската ни столица. \nЯсно е, че дори за Иван Вазов би било проблем в такъв случай да се уреди да работи например в пловдивската библиотека, носеща неговото име. Причината - ами няма тапия за  специалност библиотекознание. Пък ако ще да е написал два пъти \"Под игото\", \"Опълченците на Шипка\", \"Епопеята на забравените \" или \"Граф Монте Кристо\". \nА иначе, не че кой знае колко по-трудна е станала  работата на библиотекарите през новите демократични времена. То си личи и от това лято !  \nНаучихме, че Националната библиотека в столицата - същата, където президентът Плевнелиев чете изразително \"Мечо Пух\", нямало и тази година да работи в читалните с читателите през целия отпускарски месец август! Нова демократична традиция! Интересно е обаче дали е така и в библиотеките на големите градове в Европа - и те да са сложили катинари, образно казано, на читалните през август. И шапка на тояга! Хей, живоздравей, море, планина, чужбина! \nДа, ама не! Няма такива чудеса по света като в България - да си пъдиш читателите през отпускарски месеци! Ами че в Москва централната библиотека работи почти с работното време на метрото, а в Белград - до полунощ! Да не говорим за библиотеката в Лондон, където Ленин е изучавал от книгите как да направи революцията. Едва ли и тази библиотека е излизала в отпуск през отпускарски месеци. Какво би правил тогава Улянов? Просто не можем и да си представим, че и Библиотеката при Конгреса на САЩ и тя през август би дала фира... \nВ Пловдив Регионалната библиотека не работи през отпускарския месец август само в неделя, нали все пак градът, за разлика от София, е удостоен със звание Европейска столица на културата. Нужни са жертви... Иначе от години тук във всеки последен четвъртък на месеца библиотеката си почива до обяд, като шкембеджийниците, за санитарен полуден. А почивните дни по празници така виртуозно се аранжират от ръководството на общинската духовно информационна институция, че на някои началници от библиотечния колектив им се събират дни да почиват и почти по цяла седмица! През годината в събота и в неделя в този огромен храм на книгата, построен през социализма, работи само една-единствена читалня, другите щедро си отдъхват. На пост в тази единствено работеща читалня в храма са само две сменящи се дежурни библиотекарки и охраната. Но ето, че през август и тази единствена работеща читалня, вече пуска кепенци в неделния ден! Август е, месец отпускарски... Ами, ако се повлекат от библиотекарския челен опит и отпускарски затворят и болниците, полицейските участъци, гарите? \nТака че, картината в неделния ден около пловдивската библиотека е такава - изненадани неприятно читатели, дошли от другия край на града да четат четмо, обикалят напразно наоколо като кучета край пловдивска дюнерджийница.  \nТа си мисля, че моят адаш от разказа на Михалаки Георгиев \"Меракът на чичо Денчо\" сега хич не би поискал вече да работи като диригент, който само да размахва пръчката, а ще търси креативно връзки сред управляващите от ГЕРБ, за да стане библиотекар на щат! \nТа да си поживее човекът без уморителното размахване до пенсия на пръчка с часове по репетиции и концерти и да получи накрая локсация на рамото, от което диригентите по света сигурно страдат масово.  \n         \n    \n \t\n", "date": "2018.08.29", "title": "Меракът на чичо Денчо  "}
{"url": "http://www.duma.bg/node/174005", "text": "Още от 1865 г. д-р Иван Богоров го открива и назовава като \"Най-търговското място сред нашите градове.\" Написани са много статии, брошури и книги за това старинно селище с име Нове. Тук най-напред изгря свободата на България. \nПрез дългия си и продължителен живот от 87 години съм обходил всичките 256 български градове. Радвал съм се и съм се възхищавал на всеки един от тях. Хубава е нашата малка, но живописна страна. Половината от нея е изпъстрена с очарователни планини и край тях зелени равнини. От много години исках да напиша възхитителни редове за крайдунавския град Свищов, който ме зарадва с уникалната си природна красота и особено с богатата си и емоционална история. \nСвищов е на 84 км от Велико Търново и е на 554 км от устието на голямата европейска река Дунав. Обвеян е с трогателни истории и легенди. След най-популярните наши пристанища Русе, Силистра, Видин, е трудно е да се разкаже всичко впечатляващо за него. Той трябва да се види, защото действително е рай на земята, най-знаменития и уникален български град. \nИзминали са 140 години от освобождението му от турските завоеватели. Първият български град в който най-напред изгря свободата. На 27 юни 1877 г. командваната от руския генерал Михаил Драгомиров 14-а пехотна дивизия форсира река Дунав между Свищов и румънското пристанище Зимнич. В кървавия бой за свободата загиват 812 войници. В привлекателно уредения парк \"Паметниците\" на около 5 км от Свищов може да се види цялата картина и да се изживее тръпката на безсмъртното събитие, останало да грее навеки в историята ни. Вечно ще славим нашите братя освободители! \nЕкскурзиантът, дошъл в Свищов да види този знаменит дунавски град и неговото оживено пристанище, научава любопитни неща, които прославят града. Известни хора са се родили тук и са тръгнали в различни посоки на земята. Сред най-големите и безсмъртни свищовлии е легендарният писател Алеко Константинов. Родната му къща е превърната в забележителен музей. Тук посетителят научава оригинални и емоционални неща за писателя и се запознава с необхватния културен живот на това крайдунавско селище, изградено още от римско време. \nАлеко Константинов е сочен като най-колоритния автор. Създател е на безсмъртните популярни творби \"Бай Ганьо\" и \"До Чикаго и назад\". Познат е като първомайстор на късите пътеписи. Основоположник е на туристическото движение у нас. Имал е честта да работи в канцеларията на губернатора Найден Геров, заедно с чародея на словото Иван Вазов. Обиколил е много страни в света, живял е и се е издържал като адвокат. Живял динамично и ползотворно, но съвсем кратко. Зверски убит от политически наемници на 11 май 1897 г. на пътя от Пещера за Пазарджик. Роден е в Свищов в първия ден на 1863 г. \nСвищов е родно място и на такива знатни и популярни хора, като Драган Цанков, Григор Начевич, Николай Павлович, Александър Божинов, на автора на националния химн \"Мила Родино\" Цветан Радославов, на Димитър Ценов и други големи политически, обществени и художествени творци. \nИзминали са 155 години от рождението на твореца на българския химн Цветан Радославов, а името му не е забравено. Помни се. Роден е на 19 април 1863 г. в Свищов, починал в София, където е живял повече време. От 1964 г. \"Горда Стара планина\" е обявена за съвременен химн на България, а от 1990 г. пак е национален химн  \"Мила Родино\". Знаменити са думите му \"Мила, Родино, ти си земен рай! Твойта хубост, твойта прелест, ах, те нямат край!\" \nВ това китно дунавско градче сред именитите хора, е и големият Иван Шишманов, един от най-приближените творци до Иван Вазов с международна слава. Бил е министър на народното просвещение, пребродил е десетки страни по света. \nОт ХVІІІ-ХІХ век Свищов се развива като търговско средище с реноме на европейски град. Имал е големи търговски фирми. Определят го като третото по товарооборот пристанище след Русе и Лом. От 1936 г. е академичен град, с Висшия финансово-икономически институт \"Димитър Ценов\". Тук през 1873 г. се открива първата търговска гимназия. Поставено е началото на едно от първите читалища в страната. Десетки са забележителностите на града. Сред тях на първо място е църквата \"Света Троица\", с иконостас от Николай Павлович. Построена е от прочутия строител Колю Фичето. Срутена бе по време на голямото румънско земетресение във Вранча и отново възстановена. От 1763 г. е часовниковата кула - една от най-големите забележителности. Ценни исторически стойности имат църквите и манастирите в града и в околностите му. В местността Янково гърло, до устието на река Янтра, от няколко десетилетия се издига великолепен паметник, който напомня на поколенията за незабравимия легендарен подвиг на храбрата чета на войводите Хаджи Димитър и Стефан Караджа. \nПрез втората половина на отминалия ХХ век Свищов се разви и процъфтя с построения през 1936 г. химически комбинат \"Свилоза\". Седем хиляди човека изкарваха прехраната си тук. В града има останали все още няколко значими предприятия и фирми.     \n \t\n", "date": "2018.08.29", "title": " До Свищов и назад "}
{"url": "http://www.duma.bg/node/174006", "text": "Сватбата на австрийската външна министърка Карин Кнайсъл с бизнесмена Волфганг Мейлингер хвърли в ужас неолибералния свят. Повече от десет дни не стихват коментарите, критиките, филипиките за това частно и, разбира се, радостно събитие в живота на двамата. Но за неолибералния свят няма нищо свято, нищо, в което да не може да се намеси, дори и в най-личните събития. В този случай няма права и свобода на личността, щом като не е в каноните на техния затворен неолиберален свят. След като не отговаряш на критериите им, на гледната им точка, ти си лош, прост, глупав, ретрограден. По този начин бяха посрещнати сватбата в Австрия и нейният гост Владимир Путин от неолибералите. Сватбата, която е частно и лично събитие, беше обвързана с политиката. \nАвстрия в момента председателства Съвета на Европейския съюз. Следователно това е сватба на председателството на ЕС с Путин. Това ни внушава Аделина Марини в своя публикация. Напомня, че Русия е призната от ЕС като \"стратегическа заплаха номер едно на съюза\". Следват всички познати обвинения срещу Русия - хибридните заплахи, дезинформационните кампании, намесата в националните избори, киберзаплахите, окупационните действия в Украйна. Следват обвинения срещу Орбан, а вече и срещу австрийското правителство. Само че, когато говорим за намеса на Русия в президентските избори в САЩ, се оказва, че Манафорт е свързан с Украйна и беше обвинен за финансови престъпления, а не за връзки с Русия. Когато говорим за киберзаплахи от Русия, трябва да попитаме - нима САЩ, НАТО и ЕС не отделят стотици милиони долари за кибервойни, за кибератаки, за дезинформация.     \nСъздават се специални комисии и органи \nза тази цел с милионни бюджети и персонал. Кой говори за свобода на словото, а се опитва по всякакъв начин да пречи на дейността на Раша Тъдей и \"Спутник?\" Да посочим и последния пример за намеса във вътрешните работи на многострадалната Украйна. Агенцията на САЩ по международно развитие на официалния си сайт помества обява, че търси \"специалист по въпросите на демокрацията и управлението\" за киевския офис на организацията. Основната му задача е да поддържа Киев в борбата \"срещу руската агресия\", а също и за \"укрепване на демократичното управление на Източна Украйна.\" Заплатата е от 89 хиляди долара до 116 хиляди долара. На този специалист ще бъдат осигурени и четирима сътрудници в съответни направления. Ето така, под благородни предлози, САЩ ще се намесват във вътрешните работи на Украйна. Да не се връщаме към прословутия Майдан. \nАвторката Марини ни внушава, че австрийската Партията на свободата е профашистка партия. Тогава защо ЕС мълчи и не предприема никакви действия срещу Австрия? Няма санкции, не им отнемат европредседателството. Нищо подобно не се случва. Явно ЕС не споделя становището на Марини. \n    В тази и подобни публикации руският президент е посочен като враг номер едно на ЕС и неговото присъствие на сватбата е \"жесток удар върху интеграцията на ЕС\". Всъщност ударите върху ЕС ги нанасят неговите членове заради непреодолимите си различи по мигрантския въпрос. Да споменем само различията и споровете с Италия, която заплаши, че ако ЕС не намери решение по този въпрос ще спре вноските си в бюджета на съюза. Нима Англия не нанесе смъртоносен удар върху ЕС? Другото обвинение е, че присъствието му \"разбива на пух и прах едни от най-важните нови условия в политиката на ЕС за разширяване.\" Става въпрос за интеграцията на Западните Балкани. Това също е манипулация, защото бъдещето на Западните Балкани беше решено от самия ЕС на срещата в София.  А то се очертава в мъглявината Андромеда Как може едно присъствие на Путин на сватба да нанесе \"жесток удар върху интегритета на ЕС?\" Нима Путин притежава свръхсила, за да може да влияе и на \"Брекзит\", и на изборите в САЩ, и на разширяването на ЕС. Ако беше така, то отдавна Русия да доминира в света. Ето Македония след месеци ще бъде приета в миролюбивата военна организация НАТО. И ето, че Русия не може да предотврати това. \n    Авторката манипулира, че с присъствието си на сватбата Путин се явява покровител на крайната десница в ЕС. Само заради една сватба и то за един час. Ами ако беше стоял повече? Но на всички е ясно, че Путин не е десен политик, а още повече крайнодесен. Президентът на Русия е изявен консервативен политик и това личи от неговите разбирания и цялостната му вътрешна политика. И за учудване на някои и от външната му политика по много въпроси. Русия е обвинена, че финансира крайнодесни формации. А кой финансира всички \"цветни революции\", прословутия Майдан в Украйна? Но за авторката е важно да се правят внушения, да се манипулира общественото мнение. \nОще по-цинично и нагло е манипулативното внушение, че Путин е виновен за кризата в Сирия и за бежанската вълна. Според Марини \"бруталната намеса на Русия в Сирия е предизвикала бежанската криза\". Но нима тя смята, че хората имат толкова къса памет? Кой започна войната в Либия, а после в Египет, за да стигне до Сирия. Да не говорим за Ирак и Афганистан. Когато така наречената Западна коалиция водеше война с \"Ислямска държава\", тя едва не превзе цяла Сирия. И тогава, заради бруталните действия на джихадистите започна бежанската криза. Едва след намесата на Русия джихадистите започнаха да търпят поражения и \nсега почти цяла Сирия е свободна \nБоже мой, нима може така да се фалшифицират фактите? А нима САЩ не искаха чрез \"Ислямска държава\" да свалят Асад от власт? Кой разруши най-светската и процъфтяваща държава на Арабския полуостров? И кой финансира така наречената \"умерена опозиция\", която всъщност беше част от радикалните ислямисти? А кой организираше провокациите на \"Белите каски\"? Явно паметта на Марини е твърде, твърде избирателна. Да не говорим за последните изявления на главатаря на сирийския клон на \"Ал Кайда\" Абу Мохамед ал Голани, че ще продължи да воюва в сирийската провинция Идлиб, която е последната крепост на джихадистите в Сирия. А какво да кажем за заплахите на САЩ, Великобритания и Франция, че ще  ударят Сирия, ако тя използва химическо оръжие. Защо му е на Асад да използва химическо оръжие, когато владее 96% от територията на Сирия? Сигурно някой друг има интерес да провокира, да нагнетява напрежение, за да не се нормализира ситуацията в Сирия. Защото връщането на Сирия към нормален живот е победа на руската външна политика, което не е по вкуса на определени сили. А какво да кажем за една от комисиите на ООН, която тайно още през месец октомври е разпоредила да не се оказва хуманитарна помощ на Сирия? Тази новина просто не ми се коментира, толкова е нелепа и цинична. \n    Аделина Марини ни занимава и с воплите на външния министър на Литва, че се чувства предаден от присъствието на Путин на сватбата. И не само той, подчертава Марини. \nАз питам: докога ЕС ще бъде в \nплен на русофобските настроения  и истерия на прибалтийските държави? Докога те ще определят политиката на ЕС към Русия? Предполагам, че ще има промяна, ако съдим от изявленията на Ангела Меркел в Грузия. Сигурно Марини и нея ще критикува, както Орбан и Путин. \n    Не бива толкова злобно да се манипулира. Това не е в интерес на неолибералите. Тяхната нетърпимост към другото мнение минава всякакви граници. След като не си неолиберал, нямаш право да контактуваш с неолиберали, не можеш да присъстваш на никакви събития, дори и лични, не можеш да имаш различно мнение. Можеш, разбира се, но то трябва да съответства на неолибералното мнение. Как беше - всяка линия, успоредна на неолибералната, е права линия. Ако продължават така неолибералите ще надминат многократно всички тоталитаристи. \n    В заключение Марини перифразира Чърчил. Аз ще перифразирам Ленин. Неолиберализмът ще бъде убит от неолибералите и неговите апологети. \n    \n \t\n", "date": "2018.08.29", "title": " Арогантна манипулация  "}
{"url": "http://www.duma.bg/node/174009", "text": "И в политиката, и при политиците, особено сред управляващите и желаещите да управляват непрекъснато, трябва да има срок на годност. Другото мнение е остаряло и несъстоятелно. \nНали видяхме докъде доведе тридесет и три годишното управление на Тодор Живков! Без мандатност всичко се срина набързо и безвъзвратно, но след това вече три десетилетия вървим повече към дъното, отколкото към истински промени и демократични правила... \nОнези, които най-вече роптаеха срещу статуквото, го яхнаха и не слизат от него. Има депутати, които събраха пенсионен стаж в парламента, други по министерства и кметства навъртяха петилетки в осигурителните си книжки... Трети не се отказват от политиката, та като се наиграха у нас, хукнаха по европейски структури, там и като пенсионери продължават да са трудоспособни. Някои - с изтекъл вече или изтичащ срок на годност, за разлика от пенсионерите вътре в страната, които все още успяват да живеят, при съвсем различни условия, доходи, бонуси, привилегии, имунитети и прочие. \n Скоро гледах повторно биографичния филм за Капитан Петко Войвода в триото Николай Хайтов - Неделчо Чернев - Васил  Михайлов. Там се дискутираше тактиката на борбата, законите, уставите и кондиките, които важат за всички. Вярно, заимствани от Гарибалди, но нали и Гарибалди е действал на европейска територия! Може да се каже, че е част от европейските днешни институции... Но сега тук, у нас, има клаузи, алинеи, точки, които не са валидни за всички в българската политика. Примери колкото щеш... Всеки сам може да си ги намери и посочи. \n Скоро ще започнем, а някои вече са започнали и да подреждат имена за бъдещия Европейски парламент, който явно е най-скорошен като събитие... И пак ще се нагледаме и наслушаме на едни и същи имена и фамилии, които и без друго вече прекалиха и са с изтекъл срок на годност. Да, защото практиката да си минал през какви ли не постове - а после евродепутат и освен пенсията си, да получаваш и всичко останало като европейски чиновник и началник, не е за подценяване, нали! \n С изтекъл срок на годност има и други. Още повече след десетина поредни изборни провали, да продължаваш да се месиш в работата на същата политическа сила, да държиш речи, вече неодобрени и от \"Историческата поляна\" в старопланинския връх, е не само политическо, но и човешко нахалство и гьонсуратлък от класа. \n Помните как отведнъж се реши въпросът с мандатността на червените депутати за българския парламент. Топтан - няма значение кой за какво и колко става. А има и протестиращи срещу всичко, което става без тяхното активно участие. Но като нямат лична мярка и морал сами да преценят кога да се оттеглят от властовите си позиции, с което също показваш нещо, може да помогне и уставът... Или както ще каже капитан Петко: устав, кондика, закон важат за всички... \n Е, сега, питам се, не е ли възможно да се проведе допитване - например за кандидатите за листите за европейски народни представители в Брюксел и Страсбург! Колко е членската маса на БСП, например! Сто или поне осемдсет хиляди социалисти. Ако две трети от тях дадат мнението си кои да са следващите техни представители в Европарламента, това ще помогне особено на демокрацията в решаването на спора кои са най-достойните и одобряваните за поста европейски началник. Това се отнася със същата сила и за ГЕРБ, и за ДПС, и за всички останали кандидати за  европейска слава. При някои дори допитването ще е по-лесно съобразно количеството на привържениците им... Има и нови начини за подобен предварителен вот - по електронен път, по  фейсбук, а защо не и чрез познатите вече  и изпитани  форми  - събрания, сбирки, анкети. \n Защо трябва да се налагат еднолично нови личности или да се мъчим с хора с изтекъл срок на годност, за които просто някому е било неудобно да ги пропусне и този път за листата за Европа! Или за нещо друго \"горе\". А фиаското ще бъде публично и позорно. Балканско...     \n \t\n", "date": "2018.08.29", "title": "Срок на годност  "}
{"url": "http://www.duma.bg/node/174010", "text": "Рано сутринта на 17 август 2018 г. в крепостта Калиакра, под подовото покритие на помещение, опожарено в края на XIV в., археолози откриха малко глинено гърне, в което е трезорирано богато съкровище. То съдържа 957 предмета, от които 873 сребърни и 28 златни монети, 11 апликации и катарами, 28 сребърни и бронзови копчета, 11 златни обеци, два пръстена, от които един златен и четири маниста от скъпоценни камъни и злато.  \nНаходката е открита по време на редовни археологически разкопки, които се провеждат за петнадесета поредна година в крепостта Калиакра. През 2018 г. те се финансират от Министерството на културата на България, община Каварна и Националния исторически музей (НИМ). Като ръководител на екипа се радвам на широкото участие на археолози - от НИМ, Националния археологически институт с музей при БАН, дипломанти на Пловдивския и Софийския университет, студенти от НБУ и Шуменския университет. \nОткритото през 2018 г. съкровище съдържа изключително ценни монети. От направения първоначален преглед на една малка част се констатира, че то включва не само сребърни османски монети, а и много български. Акчетата (сребърни монети от времето на Османската империя) заемат приблизително 60% от количеството. Основно принадлежат на султан Баязид Йелдъръм (1389-1402) и малка част - на неговия предшественик Мурад I (1362- 1389). \nВсички скъпоценности са били укрити в края на ХІV в., по време на някое от драматичните нападения над столицата на Добруджанското деспотство. Едно от тези събития е описано в една от хрониките от това време, в която е отбелязано, че през 1399 г. татарите от ордата на Актав нападат Варна и други градове по Северното Черноморие. През 1401 г. татарите на Актав, който е бил известен като Добруджанския татар, били разгромени и разселени в различни селища като Провадия, Русокастро и др. Възможно е един от техните военачалници да е събрал откритото на Калиакра съкровище. Очевидно той ги е заграбил от различни хора и места и ги е скрил под пода на къщата си, малко преди тя да бъде опожарена. В същата сграда, при проучванията през 2014-2017 г. бяха намерени част от сребърен обков от църковна книга, катарама за колан от бял нефрит, както и колективна находка от 26 медни мангъра (малка медна монета) на Баязид І Йълдъръм (1389-1402).  \nСамата сграда е построена непосредствено върху руините на антични постройки и около нея се откриват богати погребения от ХІV в. В един от гробовете през 2014 г. бяха намерени три златни монети, хиперперон нумизма, от времето на Никейската династия при управлението на Йоан III Дука Ватаци (1222-1254). В годините назад, през които полуостровът е проучван, изследователите са имали късмет да попаднат на още две значително по-малки съкровища, чиито състав кореспондира с откритото преди дни. Първото включва 60 акчета на Баязид, открити разпилени върху пода на опожарено жилище. Второто се състои от 80 акчета също от времето на Баязид и един сръбски грош, но в малката каничка, в която е укрито, има 2 чифта златни и няколко единични обици и други дребни накити. \nИзключително приятна изненада поднесе на екипа, открил съкровището на Калиакра, втората по големина група монети, която е съставена от български сребърни аспри, отсечени от Цар Иван Александър (1331-1371). Те попълват около 25% от проверената част. Монетите са запазени добре, но тяхното качество е било влошено още при самото укриване. При съкровището \"Татарска плячка\", откриваме най-малките по диаметър и грамаж български монети от този владетел, които достигат до 0,6/0,5 г. Кризата във Второто българско царство се е усещала най-добре по техните разменни единици. Лично за нас като учени тези данни са много ценни. В находката присъстват монети, отсичани след смъртта на Цар Иван Александър, и то извън Търново.     \nДруг интересен факт, който ни предостави тази извадка, е наличието на макар и малко екземпляри на видинския управляващ Йоан Срацимир. Монетите са общо 9, при тях се наблюдава този инфлационен ефект от намаляване на диаметъра и грамажа. Tова е добър пример как самите български монети участват в един общ поток и какви са взаимодействията между тях в големите търговски центрове като Kалиакра, обслужващи стотици търговски сделки. \nРазбира се, неизменно в този тип големи съкровища, откривани по крайбрежието, е логично да има парични знаци на Византийската империя. Представени са 20 хиперперона - едни от последните златни имперски монети. Те са толкова орязани и с намалено златно съдържание, че биват трудно идентифицирани. Тези, които са разчетени, са на Йоан V и регент Ана Савойска, Йоан VI Кантакузин, Андроник II и Андроник III. Открити са и 8 златни венециански монети. Наричани \"зечино д'оро\", те тежат 3,5 г и са с изключително висококачествено злато от 23,5 карата. Разчетени са дожовете Марко Корнаро (1365-1368) и Андреа Дандоло (1343-1354). След като окончателно спира отсичането на златни емисии, Византийският Константинопол преминава към сребърен стандарт. Най-едрият номинал става половин сребърен хиперперон - едра сребърна монета, наричана от нас \"ставратон\" и неговите малки нуминали. Находката от Калиакра съдържа няколко и от тези редки екземпляри.  \nРазбира се, присъстват и влашки монети с кирилски надписи и една татарска, но те са неизменен пълнеж към паричните оборотни средства, с които пазарите в тези времена работят.  \nВ този малък съд са събрани множество златни и сребърни монети и предмети. Съкровището се откроява със своя блясък, но покорява и с количество, и с многообразието от информация, която може да предостави за науката. \n    \n \t\n", "date": "2018.08.29", "title": "Татарска плячка на Калиакра спасена от българските археолози  "}
{"url": "http://www.duma.bg/node/174011", "text": "Нямам амбиции, а и трудно е проблемите, които ме занимават, да бъдат систематизирани. Ето някои от тях. \nПървото, което ще констатирам, не е особено оригинално. През първите 18 години от новия ХХI век в света и у нас настъпиха големи промени, които не осъзнаваме навреме като социално-политическа общност. За първи път господството на глобализма, главна заплаха за развитието на едно свободно човечество, се пропука отвътре, от недрата на метрополията му САЩ. Китай се доутвърждава като първа икономическа сила в света. Русия се подготвя в средата на 20-те години да стане пета по икономическа мощ държава на планетата. Обещаната пълна победа на мултикултурализма в Европейския съюз се отлага - налице са оздравителни белези на възраждане на националния суверенитет в увеличаващ се брой страни членки. Почти осигурената победа на идеята за единни Европейски щати отстъпва пред идеята за ЕС като обединение на независими държави. Безпрепятственото и арогантно придвижване на НАТО към границите на Руската федерация е поставено под въпрос след извършения антидържавен преврат в Украйна -  руснаците отказват да отстъпват повече      Формира се нова политика на икономически санкции срещу Русия, прилагана от управляващите елити на Вашингтон и Брюксел, политика, която през последните две години претърпя съществени трансформации. \nНа второ място, през новия ХХI в. Европа преживя събития, застрашили своеобразието на нейния цивилизационен код. Потокът от няколко милиона мигранти от Азия, Африка и Средния изток, с друго етническо и верско самосъзнание, с възпитание и манталитет, коренно различни от вековните традиции и завоевания на европейските страни, подложи на огромно изпитание, яви се най-значимата опасност за идентичността на европейската цивилизация след спрения пред Виена военен поход на средновековна Турция за завладяване на континента. Вратите на Европа, и това е показателно, бяха отворени за новите \"завоеватели\" от европейските неолиберали  - десни и леви, адепти на идеологията на мултикултурализма. Показателно е още, че през този период същите неолиберални кръгове, с ръководни позиции в Брюксел, направиха драстичен опит да разрушат традиционните ценности на европейските народи, да ерозират основната клетка на обществото - семейството, да внедрят с декрети джендър културата.        \nНа трето място, все по-определено се откроява зависимостта, но и подчинеността на левите и десните политики в ЕС от геополитиката. Елитите на европейската десница и левица продължават да действат, но вече засилено, в посока на отстояване интересите на глобалната олигархия: това се отнася както до Европейската народна партия, така и до Партията на европейските социалисти. Като парадокс, днес тъкмо Партията на европейските социалисти диктува на членуващите в нея социалистически и социалдемократически формации да работят за утвърждаването на модела на глобализма, за интересите на САЩ в Европа. На друга плоскост това прави от ПЕС, по подобие на ЕНП, краен противник на политиката, осъществявана от Кремъл и Владимир Путин. \nНаред с това всяка дясна партия, осмелила се да поддържа контакти с Русия, провеждайки социално ангажирана политика, бива обявявана за популистка, антиевропейска и крайно агресивна, пакостна за развитието на Европа. По същата антилогика левите партии, противопоставили се на деструктивния курс, възприет от ръководителите на ПЕС, се подлагат на публично дискредитиране. Най-вече когато проправят нова обнадеждаваща пъртина за съвременното ляво движение, реабилитирайки действителните достояния на европейската левица. Или когато откажат да се присъединят към антируската риторика и политика. Свидетели сме на дифузия между категориите \"ляво\" и \"дясно\", водеща до тяхната инфлация. Факт е, че видни европейски социалисти, включително и български, възприемат американския ултралиберализъм, представляван от бившия президент на САЩ Барак Обама и от бившия държавен секретар Хилъри Клинтън като органична част на световната левица. \nСъщевременно през първите две десетилетия на ХХI в. се налага непозната по размерите си      доминация на десните европейски партии  в ущърб на левите европейски партии, които масово губят парламентарни избори, а част от тях се маргинализират. В отличие от ХХ в. десни партии в Европа решават по-пълноценно проблемите на икономиката и социалната справедливост в сравнение с редица партии, членуващи в ПЕС. Геополитиката на такива десни партии стратегически изглежда по-перспективна - те намират способи, за да противопоставят на глобализма националната идея, така че техните страни да са в състояние да поддържат взаимноизгодни контакти с всички страни, в това число с Руската федерация. Красноречив пример е днешна Унгария с премиер десния политик Виктор Орбан. \nНа четвърто място, България в началото на новия век е изправена пред тревожни явления, някои наследени от миналото столетие, други, активизирали се през последните 18 години. Хубаво е, че се постигна известен ръст на родната икономика, макар и не на тази, която е свързана с производството. Това обаче не отменя истината, че България е пред исторически фалит, че нейното население през десетилетията на прехода, в течение на тридесетина години, намаля с почти една трета, че българският етнос е пред изчезване върху територията на многовековната ни историческа родина. Че в Европейския съюз сме най-бедната и най-изостанала страна, с най-пагубни процеси във всички сфери на живота. \nЛично аз не зная дали има изход от тази катастрофална ситуация. Но ако има, тя е в идеята за национално обединение на парламентарно представените партии и на гражданските организации върху няколкото фундаментални проблема, които биха могли да изиграят целебна роля! Стигам до убеждение, че тази цел не е по силите на никоя отделна партия, нито на ГЕРБ, нито на БСП, нито на Обединените националисти, нито на ДПС, нито на онези партии, които  предстои да бъдат създавани. Известно е, че партиите съществуват, за да отстояват различните социални интереси. Но сега, както се вижда, тонът го задава  свръхзадачата да оцелеем като нация и държава!  Затова като си кажем кривиците за печалния развой на прехода, нека потърсим заедно пътя на спасението! Не призовавам за размиване на социалната природа на отделните партийни формации, за спестяване на критика, за някакво си невъзможно панибратство. Призовавам обаче да бъдат проявени разум и чувство на национална отговорност. \nБСП в този контекст би могла да съобразява далеч по-пълноценно своята политика с горепосочените неблагоприятни дадености на \"българския въпрос\", особено при търсенето и намирането на изход за спасение на отечеството. Според мен нашите сънародници очакват в момента от БСП главно реалистични предложения, оферти за възстановяване и обновяване на националната ни икономика (не произволно съчинени, а опиращи се на реалностите, такива каквито са); за замяна на непроизводителния, но и паразитен капитал с производствен капитал; за постигане на приемлив баланс между националния и мултинационалния корпоративен капитал; за подобряване на социалното положение на трудовите хора; за изкореняване на непоносимите форми на бедността. Няма как да се разпределят средства за социални дейности, ако България продължи да не произвежда! \nНаложително е БСП в най-близко време да даде отговори и на отделни, уж частични, въпроси. Трудно е да си признаем, но според мен развитите страни в ЕС не са заинтересовани от технологическото възраждане на България, тъй като на тях повече им изнася нашата страна да остане пазар за по-евтините им стоки. Ще се намери ли решение на тази дилема и какво ще е? Не ми е ясно как ще бъде реанимиран средният и малкият бизнес при положение, че чуждестранни хранителни вериги и молове са се настанили у нас трайно, на законови начала? Ще съумее ли БСП да сложи кръст на монокултурното земеделие, наложено от ЕС? Какви пазари могат да бъдат подсигурени за българските стоки, щом пазарът на ЕС и в бъдеще ще е фактически затворен за България и щом традиционните пазари за българската продукция ги изгубихме по време на прехода (търговията с Русия, защо да се лъжем, ни е забранена от Вашингтон, съответно от Брюксел). \nВ този план конкретно с кои страни е възможно да сключим  дългосрочни външнотърговски договори  и на каква цена? Как и кога ще престанем да се държим като протекторат на САЩ в отношенията с Руската федерация? \nКакъв ще е приносът на БСП за нормализиране на връзките с Русия и за възприемането им като национален приоритет? Кои са основанията да се твърди, че бъдещият икономически и финансов донор на нашата държава ще е Китай? Достатъчно убедителен ли е пакетът от доказателства? Няма ли да е по-полезно, ако се учим ефикасно на икономически просперитет от всяка страна, независимо дали е постигнала този просперитет с леви или десни политики? При провеждането на външнополитическия си курс ръководството на БСП кога най-сетне ще произнесе магическата дума \"Крим\"? Кога ще изрази безпокойство от придвижването на НАТО на Изток? Кога ще настои трите американски военни бази да прекратят съществуването си на българска територия? \nНо БСП е и формация, която е призвана да намира решение на тежки вътрешно етнически и вътрешно социални въпроси. Толкова ли трудно е да се проумее, че за България всяко по-нататъшно отлагане на решаването на \"циганския проблем\" е бомба без закъснител. БСП е призвана, дай Боже, в съгласие с основните политически партии да подготви в съкратени срокове програма за трудовата заетост, образованието и изваждането от гетата на циганското население, което наброява повече от милион и половина. Дълг на БСП е да предложи и отделна програма за Българския Северозапад, най-западналия и бедстващ район в границите на ЕС. И пр., и пр. \nВ такъв план БСП се нуждае от още по-категорично осмисляне на битието си като национална партия, като партия с национален облик. Една от поуките след краха на развития социализъм е, че за БСП ценността \"интернационализъм\" би трябвало да е равностойна на ценността обвързаност с интересите на родината, и още, на рода и семейството; че призивът \"Пролетарии от всички страни, съединявайте се\" не е антагонистичен на отговорностите на пролетариата пред своя народ, пред миналото и настоящето на своята страна. Ако се спазваха \"клаузите\" на такъв вид симбиоза между интернационализма и патриотизма/национализма, БКП нямаше да допусне грубите грешки във връзка с Македония и формирането на македонска нация, изпълнявайки послушно порочното решение на Комунистическия Интернационал. Нямаше да скъса така драстично отношенията между България и Югославия през 50-те години, отново под диктата на същия Интернационал. България може би нямаше да участва и в \"интернационалната\" окупация на комунистическа Чехословакия от армиите на Варшавския договор. \nВпрочем в рамката на ЕС, където възможностите за суверенно поведение на страна като България не са големи, ще е необходимо  да получим подкрепа от държави, които понастоящем полагат усилия да се възползват докрай от своя \"остатъчен суверенитет\" - Австрия, Унгария, Чехословакия, Словакия, Италия и др. В края на краищата и националният пролетариат, националните леви сили могат да имат свои специфики и предпочитания. Един пример. Докато левите сили в Полша поради исторически причини се отнасят негативно, по-скоро резервирано към Русия, характерност за българския пролетариат, за левите ни формации, за членовете и електората на БСП е уважението и привързаността към Русия и руския народ.  Ако сме искрени, ще ни се наложи \nда признаем: левите хора в България се отнасят доброжелателно не към всяка дясна партия в Европа, а към онези, които намират способи, за да подобряват отношенията между собствената страна и Руската федерация! Как българските социалисти да са солидарни със социалистите на Унгария, щом последните излизат на протестни демонстрации след всяка поредна среща на своя премиер Орбан с руския президент Путин? Ами няма как да стане! Пък и унгарците, които през  немалък период на техния преход гласуваха да ги управлява социалистическата им партия, се чувстват излъгани от днешната политика на тяхната \"левица\". Политика, която обслужва силите на глобализма, ратува за мултикултурализъм, за налагане на джендър философията, обявява се за такова нашествие на мигранти в Европа, което унищожава историята и културата, уникалността на нашия континент, базисните му религиозни схващания. \nТака че на БСП тепърва ще й е потребно да изяснява, да уточнява реалните показатели и форми на своята политика като национално отговорна партия! Да съобразява всеки свой акт с надвисналата опасност България да загуби етническите си характеристики и облик на унитарна държава. Поне според мен това предполага по-друг тип поведение и политическа култура на БСП. Поведение, чиито контури се очертаваха по-ясно през настоящата 1918 г., и то в изказвания на лидера на партията. С оглед на тази констатация е наложително нашата партия да реализира решителни реформи в коалиционната си политика, както и да признае, че за сбъркания преход са виновни всички действащи партии и сдружения след 1989 г. Че в политиката може да се живее не само на ръба на конфронтацията, но и върху полето на преговорите и договарянията, когато става дума за оцеляването на нашия народ, на България! \n    \n                     \n \t\n", "date": "2018.08.29", "title": " В огледалото на световните промени и катастрофата у нас  "}
{"url": "http://www.duma.bg/node/174003", "text": "Тази история на града легенда е събрана в 100-те страници на книгата албум \"Поздрав от Копривщица\" на издателство \"НИК 1\" ЕООД. Документите в него, част от пощенските картички и от снимките се публикуват за първи път. \nОсвен от книгата историята на един от най-българските градове може да бъде видяна и на изложбата в Каблешковата къща, открита по-рано това лято. \nКакто става ясно от краткия предговор към книгата, трогателният поздрав от миналото дължим на фотографския летописец на града Стоян Козинаров. Именно негово дело са снимките и издадените от тях картички от края на XIX век, та до средата на 40-те години. Той е имал и книжарница, в която ги е продавал. \nНо този поздрав от историята, а и на познанието дължим и на техния духовен наследник Николай Върбанов, който е подредил албума и експозицията в Каблешковата къща. Освен това родолюбивият наш съвременник е придал и историческа значимост на албума с редица пояснения и документи. Няма никакво съмнение, че сбирката, която Николай Върбанов е подарил на града, ще се използва и от историци, и от литературоведи, и от просветни дейци, и от етнографи. \nСамо разделът \"Общи изгледи\" включва 15 картички и снимки на града и отделни негови махали през различните десетилетия - от 1899-а до 1940-те години. Тук е и първата известна пощенска картичка на Копривщица от 1899 г., а нейната история е истинска находка за любознателните. Съставителят разкрива в краткия текст, че картичката е от снимка, направена преди 1896 г. от Гаврил Туманеглов, който е работил в голямата копривщенска колония на египетския град Александрия. Той е заснел родния си град по време на едно от идванията си в отпуска. След 1903 г. от неговата снимка се издава луксозен вариант, който се превръща в предпочитана картичка за кореспонденция. \nВ разделите за Априлското въстание, за копривщенските му герои Тодор Каблешков и Георги Бенковски, за възрожденците Любен и Петко Каравелови и за поета Димчо Дебелянов може да се видят картички с честванията и възстановки на въстанието, с родните къщи на тези исторически личности през годините и превръщането им в музеи, както и преклонението на поколения българи пред тяхното дело. \nВ раздела \"Паметниците\" уникални са публикуваните за първи път две снимки от строежа на паметника костница през 20-те години с още дървените му скелета, официалното откриване на паметника и поклонението през 1928 г. на софийския митрополит Стефан пред мемориала на 55-те копрившенци, загинали в Балканската и Междусъюзническата война. Паметникът костница днес е една от забелeжителностите на града. \nВ албума може да се видят и картички на основното училище, на читалището и солидната двуетажна сграда на класическата гимназия, строена в края на XIX век (сега е кметството). Трогателни са редица картички и снимки от 20-те и 30-те години с ученици от града и от София, включително снимка на копривщенски първолачета от 1938 г. Умиление поражда и снимката от 1934 г. на ученици пред Кантарджийската къща с пояснението, че по инициатива на местния учител Славчо Кацаров \"къщата се използва като лятна колония-летовище на софийското училище \"В. Априлов\". Такива лагери е имало из страната и летните детски лагери след 1944 г. са всъщност тяхно продължение. \nРазделът \"Гората\" е не просто антикварно бижу, но и реликва за екологичната ни народопсихология, колкото и нелепо да звучи това при днешната хищна сеч на гори. Днес баирите над Копривщица са покрити с гори, но от картичките и снимките се вижда, че някога те са били голи. Албумът показва как е ставала промяна и на кого тя се дължи. Снимки със засаждането на фиданки, на местности и групови излети около града се редуват с факти за залесяването, започнало още през 1905 г. \nВече бе споменато, че \"Поздрав от Копривщица\" надхвърля чисто антикварното равнище и придобива историческа ценност. И тук перлата в короната несъмнено e \"Свидетелството за народна признателност на ефрейтор Дрехаров, загинал 1916 г.\". В албума може да се види и самият документ на Царство България, официално удостоверяващ признателността към героя. С търсаческия си нюх Николай Върбанов е стигнал и до първоизточника, където се обяснява защо копривщенецът Илия Дрехаров е получил това свидетелство. Този първоизточник е забравената вече книга \"Слава на героите\" на кап. Сарафов, издадена през 1938 г. По време на кратко примирие през 1913 г. Дрехаров попада в плен на турците, след като се заблудил на път към постовете на предната фронтова линия. На разпита обаче при командващия паша той не само не хленчил и не искал милост, а гордо отговарял колко пъти влизал в атака и колко турски войници намушкал с щика си. \"Удивен от куража на войника, пашата заповядал да го нахранят добре, изпроводили го до неутралната зона и го пуснали\", гласи публикуваният разказ на капитана. \n\"Поздравът\" съдържа и много рядка пощенска картичка от 1922 г. на гарата във Велико Търново, на която са заснети висши представители на Конституционния блок, пристигнали в града за събор на партията. Два месеца по-късно всички те са арестувани като виновници за Първата национална катастрофа. Разбира се, с историческа значимост са картичките и документите за развитието на музейното дело в града, пренасянето на костите на Димчо Дебелянов в родния му град през 1931 г., изобразените благодетели и първенци на Копривщица, както и на Найден Геров. \nНиколай Върбанов споделя, че е събирал колекцията най-малко десетина години. Човек може да си помисли, че е копривщенец заради отдадеността си на делото. Той обаче е родом от ломските села, макар последните години да живее в Копривщица. Но заради атмосферата на този град-предание човек няма как да не се почувства копривщенец. \nОсвен това колекцията е събирана не в самата Копривщица. В крайна сметка навремето картичките са били изпращани оттам до други градове от страната, че и до Чехия, Германия, Франция. Негови колеги антиквари или просто приятели, знаейки за страстта му, са му изпращали намерените находки. Самият той е трябвало да пътува до Търново, Пловдив, Враца, Бургас, за да вземе поредната находка, случвало му се е да изкупува картички скъпо, заради ценните марки върху тях. \nТака по-голямата част от копривщенските картички, пътували из страната, че и по света, накрая пак са се върнали в града - всъщност в един от храмовете на националната ни памет. \nОт нея искат да ни лишат всякакви там глобалисти и либерали на Запад и у нас, които драпат да преиначават историята. Ама ето че не се получава - не го позволяват дори едни пощенски картички. \n    \n \t\n", "date": "2018.08.29", "title": " Антиквар нареди в картички историята на Копривщица  "}
{"url": "http://www.duma.bg/node/174043", "text": "Изпълнителното бюро на БСП взе решение да назначи журналиста Йордан Мичев за и.д. главен редактор на вестник ДУМА. Той е с 6-месечен изпитателен срок и поема поста от досегашния ръководител на изданието Таня Джаджева. \nНовият и.д. главен редактор бе представен на екипа вчера от членове на ИБ на БСП и лидера на партията Корнелия Нинова.   \n \t\n", "date": "2018.08.29", "title": " ДУМА е с нов и.д. главен редактор"}
{"url": "http://www.duma.bg/node/174032", "text": "Купища боклуци заливат улица \"Сютка\" в квартал \"Ябълките\" в Пазарджик. За това сигнализираха недоволни граждани вчера. От високите температури разлагащите се отпадъци миришат изключително неприятно. Живеещите в района се оплакаха, че там редовно се изхвърля смет с каруци, които идват от други места. Хората настояха да бъдат поставени контейнери за смет и да се предприемат мерки за изчистване на боклуците. \nОпасяваме се от зарази, защото на сметището се изхвърлят и умрели животни, а части от тях се разнасят от бездомните кучета, разказват хората. Те се страхуват да не пламне и епидемия от различни заболявания, защото и деца играят до нерегламентираното бунище.   \n \t\n", "date": "2018.08.29", "title": " Купища боклуци заливат пазарджишка улица"}
{"url": "http://www.duma.bg/node/174033", "text": "С 229 068 лева печалба приключва първото полугодие на 2018 г. МБАЛ \"Свети Иван Рилски\" в Горна Оряховица. Приходите са над 2,7 млн. лева , а разходите - 2,5 млн. лева. За сравнение, за същия отчетен период през 2017 г. печалбата е нараснала със 106 хил. лева, или с 87%. \nОт постъпленията за шестмесечието най-голям е делът на тези от НЗОК. Увеличена е и субсидията от МЗ на 34 727 лева. \nПо време на новото ръководство на болницата от 2015 г. досега просрочените задължения към доставчици са се стопили близо 3 пъти. \nОт 2015 г. досега нараства и средната работна заплата. Тогава тя е била 777,94 лева, докато през юни 2018 г. тя достига 1013,68 лева. В момента в болницата работят общо 278 човека. \nЗа отчетния период стационарът е въвел  компютърен томограф, лапароскопска система за нуждите на Отделението по хирургия и Отделението по гинекология за 73 хил. лева, както и апарат за компресотерапия за Отделението по физикална и рехабилитационна медицина. Извършени са и няколко ремонта.   \n \t\n", "date": "2018.08.29", "title": "Болницата в Горна Оряховица излезе на печалба"}
{"url": "http://www.duma.bg/node/174034", "text": "Строеж пред бл.19 и 20 в столичния квартал \"Младост\" 1, протестите срещу който свалиха предишния кмет на района Цвета Авджиева и доведоха до популярността и избора на Десислава Иванчева на поста, ще има. Това реши окончателно Върховният административен съд, става ясно от публикация на самата Авджиева във фейсбук.  \nТя припомня, че на 15 август 2016 г. е подала оставка като кмет на район \"Младост\" заради възникналия казус със строежа в района на бл.19 и бл.20. Няколко дни по-късно, под натиска от страна на ИК \"Зелен Младост\", тогавашният главен архитект на района издаде заповед за спиране на строителната дейност. След няколко съдебни инстанции обаче на 24 август Върховният административен съд окончателно постанови, че преустановяването на строежа е незаконосъобразно. \nНа страницата на Десислава Иванчева, която вече е в Сливенския затвор като подсъдима, се появи коментар: \"Каква радост, какъв възторг... Бившата кметица Авджиева коментира, че според съда пред бл.20 ще има строеж. Казусът е интересен, защото г-жа Фандъкова обеща, че там строеж няма да има. Да видим.\" \n    \n \t\n", "date": "2018.08.29", "title": " Съдът пусна строеж в градинка, заради който Иванчева стана кмет "}
{"url": "http://www.duma.bg/node/174035", "text": "До 3 часа безплатно ще могат да паркират хората с увреждания в платените зони във Велико Търново. Това предвиждат готвените промени от общината. Анализ на местната власт показвал, че от възможността за безплатно паркиране на обозначените със специален знак се възползват едни и същи лица за сметка на останалите. \nСпоред сега действащата наредба лицата с инвалидни карти могат да паркират преференциално и във всички клетки извън тези места. С готвените промени хората с увреждания ще могат да спират на тях, но отново за до 3 часа, след което ще бъдат таксувани. \nКъм момента община Велико Търново е издала близо 2400 карти за хора с трайни увреждания. За да използват правата си, гражданите трябва да ги поставят в долния десен ъгъл на предното стъкло от вътрешната страна на автомобила, за да се виждат от служителите на ОДПГ, предвижат още промените. \nВъзражения по наредбата ще могат да правят в 30-дневен срок от публикуване на проекта за изменение на наредбата в сайта на община Велико Търново. След изтичането на срока предложението ще бъде внесено за обсъждане в постоянната Комисия по устройство на територията, транспорт и паркиране и ще бъде гласувано от общинския съвет. \n    \n \t\n", "date": "2018.08.29", "title": " Ограничават безплатното паркиране на хора с увреждания във Велико Търново"}
{"url": "http://www.duma.bg/node/174013", "text": "\nИстинските финансисти са професионално предпазливи и консервативни хора (истинските, а не онези, които тръбят за всякакви там биткойни). Затова на Запад, за разлика от нашите \"либерални експертни среди\", новината на агенция Блумбърг, че Русия през юли е увеличила златния си резерв, бе приета с уважение. \"Путин направи много умна стъпка\", заяви Джим Рикардс, автор и редактор на бюлетина \"Стратегическо разузнаване\". Русия е в състояние на финансова война, тя отхвърля американската валута и купува злато. Това я защитава от замразяване на доларовите активи и от санкциите\", обобщи експертът.  \nМакар че е малко несериозно да се свеждат само до санкциите тези действия на руската Централна банка на пазара за ценни метали. Ако се вземе предвид, че стратегическият златен запас на Руската федерация се пълни стабилно и отдавна, да се обяснява това с някакви \"моментна необходимост\" не се получава.  \n\"Руската Централна банка допълнително закупи 26,1 тона злато,  увеличавайки своите резерви до 2170 тона.  По този начин общата стойност на руското монетарно злато достигна 77,4 милиарда долара в края на юли\", показват данните на МВФ от последния му отчет, на които се позовава агенцията.  \nА ето съобщение, че руският регулатор в лицето на Централната банка няма да изкупува валута на вътрешния пазар, започвайки от 23 август до края на септември. Ето това твърде знаково решение е наистина оперативно. Съгласно официалното съобщение по този начин Централната банка е постъпила така, за да се намали треската на финансовите пазари и да се повиши предсказуемостта в действията на паричните власти.  \nНо нещо ни подсказва, че работата не е само в това. И макар в Министерството на финансите да заявиха, че ще продължи изкупуването на чуждестранна валута в рамките на бюджетното правило, струва си да си припомним, че се обещаваше и по-нататъшно изкупуване и на американски дълг.     \nПо същество работата стои по следния начин. В момента нашите  американски партньори стряскат със своята непредсказуемост  не само нас, но и целия свят. И изявлението на министъра на промишлеността и търговията Денис Мантуров, че Русия вече разглежда преминаването към плащания в национални валути като отговор на американските санкции, едва ли трябва да се възприема единствено като \"самодейност\" на този министър. \nТакива дума по принцип имат висока цена. Както и тезата, че ще продължи работата по намаляването на зависимостта от чуждестранното технологично оборудване. \nОсъзнаването за настъпващи тектонични промени на световните пазари стига не само до руските икономисти, но и до европейските им колеги.  \nЗатова и разбирането, че Евросъюзът трябва да създаде независим аналог на междубанкова система за информационен обмен SWIFT, (огласено от германския външен министър Хайко Маас в интервю за в. \"Ханделсбалт\"), също едва ли е възникнало като \"пропаганден елемент\" в търговската война със САЩ. Сериозните хора като руския министър на промишлеността или ръководителя на германската дипломация не казват такива неща без сериозна предварителна подготовка и съгласуване. \nВ крайна сметка, става въпрос ни повече, ни по-малко за \"необходимостта от засилване на европейската автономност чрез създаване на независими от САЩ платежни канали\". И ако дори преди половин година такива неща не си позволяваха да говорят дори леко \"маргиналните\" евроскептици (според Вашингтон или Брюксел), сега за това директно призовава германският външен министър.   Светът на глобалната икономика навлиза във фаза на стратегическа нестабилност.  И може да излезе от нея в съвсем друга конфигурация - най-малкото на финансовата и икономическата система. Именно в тази връзка преформатирането на  златновалутните резерви на Руската федерация и масираното изкупуване на злато от руската Централна банка изглежда напълно обяснимо. Впрочем, в това отношение ние изобщо не сме сами: много сериозни усиля в тази сфера предприема един Китай. И изобщо в сегашния си вид изглеждащата доскоро като напълно непоклатима Бретън-Уудска система започна да изглежда твърде разклатена.  \nНе, въпросът за \"незабавния крах\" на глобалната резервна валута засега, слава богу, не стои. Но и през 1986 г. и Съветският съюз изглеждаше като непоклатима крепост. А СССР бе къде по-сериозна система от доларовия стандарт.  \nХодът на Централната банка бе високо оценен и  от Джон Мейър, партньор на британската компания SP Angel. Според него  САЩ все по-често използват долара като оръжие,  затова инвестирането в злато е най-подходящият вариант за страни, които не искат да рискуват с инвестирането в долара.   \nА ето какво каза главният експерт на агенция \"ФинИк\" (\"Финанси и икономика\") Михаи Беляев: \"Изкупуването на златото върви в рамките на дедоларизацията на икономиката и увеличаване на  монетарната, тоест на металическата част на златновалутните резерви. Разбира се, тази стъпка е напълно оправдана, самият курс на дедоларизация също може да бъде окачествен като позитивен и правилен, защото при създалите се условия доларът постепенно губи своите позиции. Сега, при едностранните санкции на САЩ трябва да разбираме, че притежаването на долари е повишен риск. Понякога металическата част поражда опасения - ако международните конфликти  придобият твърде сериозни характеристики може да се появи проблем с реализирането на златото. Но понеже сега пазарите на златото са достатъчно стабилни, те присъстват не само в доларово измерение. Златновалутните резерви стават все по-стабилни и се превръщат в една от първите крачки към отдалечаване от всеобщото използване на долара във всички операции\", изтъкна Михаил Беляев по  радио Sputnik.  \n   \n \t\n", "date": "2018.08.29", "title": " Путин направи много умна крачка "}
{"url": "http://www.duma.bg/node/174047", "text": "Работещите в Националния институт по метеорология и хидрология (НИМХ) излизат на пореден протест пред Министерския съвет. Те искат да бъдат извадени от структурата на Българската академия на науките (БАН) заради несъгласие с начина на формиране на бюджета им. Днес изтича срокът, даден от премиера Бойко Борисов, за решаване на кризата. \nАкцията на недоволните метеоролози ще започне в 9 ч. пред сградата на БАН. След това те ще се отправят към Министерския съвет. Метеоролозите продължават да настояват да бъдат прехвърлени към Министерството на образованието като второстепенен разпоредител на бюджетни средства. \n\"Безвремието за нас трябва да приключи, преди да е станало твърде късно\", се казва в съобщението на НИМХ. \nИнститутът категорично отхвърля предложеното решение от страна на БАН целият бюджет на НИМХ да бъде изведен на отделен ред в бюджета на БАН.      \n \t\n", "date": "2018.08.29", "title": "НИМХ излиза на протест днес"}
{"url": "http://www.duma.bg/node/174014", "text": "Висши официални представители на Северна Корея са предупредили САЩ, че преговорите за ядрено разоръжаване \"отново са изложени на риск и могат да се разпаднат\". \nПредупреждението е отправено в писмо, изпратено до американския държавен секретар Майк Помпео, съобщава Си Ен Ен, позовавайки се на източници, запознати с въпроса. \nПисмото, което е било изпратено на Помпео през миналата седмица, накара американския президент Доналд Тръмп да поиска първият дипломат на САЩ да отмени пътуването си до Северна Корея само няколко часа, преди да отлети за Пхенян. \n\"Помолих държавния секретар Майк Помпео засега да не отива в Северна Корея, защото смятам, че не постигаме достатъчен напредък по отношение на ядреното разоръжаване на Корейския полуостров\", написа Тръмп в туитър в петък, преди да добави, че Помпео вероятно ще посети Северна Корея в \"близко бъдеще\", след като напрежението относно търговията с Китай се разсее.   \n \t\n", "date": "2018.08.29", "title": " Северна Корея предупреди: Преговорите са пред провал"}
{"url": "http://www.duma.bg/node/174015", "text": "Ирански адвокати поискаха от Международния съд да нареди Съединените щати да премахнат санкциите, наложени от администрацията на Тръмп срещу Техеран, но за Вашингтон делото е без стойност, съобщава Ройтерс. \nВ началото на изслушванията в Хага президентът на съда поиска от САЩ да зачитат изхода от делото. В продължение на десетилетия на враждебност и двете страни са пренебрегвали някои решения в съда. \nТехеран счита, че санкциите на САЩ, които вредят на вече слабата иранска икономика, нарушават условията на малко известен договор за приятелство между двете страни. \n\"САЩ публично разгласяват политика, целяща да навреди възможно най-сериозно на иранската икономика и иранските национални компании и следователно неизбежно на иранските граждани. Тази политика очевидно е в нарушение на Договора за приятелство от 1955 г.\", коментира Мохсен Мохеби, представляващ Иран. Иран е търсил дипломатическо решение на спора, но е отхвърлен, допълва той. \nСАЩ са заявили на съдиите на ООН, че нямат пълномощия да се произнасят по искането на Техеран към тях да разпоредят отмяната на тежките американски санкции срещу Иран, съобщава Франс прес. Адвокатът на Държавния департамент на САЩ Дженифър Нюстед е изтъкнала пред съда в Хага, че договорът от 1955 г., съгласно който Иран оспори санкциите на САЩ, \"не може... да даде основание за компетентност на този съд\". Според Нюстед САЩ имали право да защитават националната си сигурност и други свои интереси.   \n \t\n", "date": "2018.08.29", "title": "Иран съди САЩ в Хага"}
{"url": "http://www.duma.bg/node/174016", "text": "Руският външен министър Сергей Лавров предупреди, че Москва ще предприеме реципрочни мерки в отговор на последните санкции на Вашингтон, съобщава Франс прес. \n\"Ще продължим да действаме спокойно и прагматично, като реагираме на всички атаки в съответствие с принципа на реципрочност\", подчерта Лавров в интервю за словашкия вестник \"Правда\". То беше публикувано и на руски език на сайта на руското външно министерство. \n\"В същото време оставаме отворени за изграждане на нормални отношения на основата на взаимното уважение с Вашингтон, основани на истинско съобразяване с интересите един на друг\", добави Лавров. \nТози месец САЩ наложиха нови санкции на Русия заради опита за покушение срещу бившия руски шпионин Сергей Скрипал и дъщеря му Юлия във Великобритания. Според британското правителство атаката в английския град Солсбъри е била извършена от руски агенти. \nСанкциите включват спиране на чуждестранната помощ за Русия, блокиране на продажбата на стоки или услуги, свързани с отбраната и националната сигурност, както и забрана на каквато и да е правителствена кредитна подкрепа за всякакъв износ за Русия. \nДържавният департамент заяви, че прилага новите санкции, основаващи се на констатацията, че \"правителството на Руската федерация е използвало химически оръжия в нарушение на международното право или смъртоносни химически оръжия срещу свои собствени граждани\". \nРусия отхвърля твърденията. Руският президент Владимир Путин нарече санкциите \"контрапродуктивни и безсмислени\".   \n \t\n", "date": "2018.08.29", "title": " Москва ще отговори реципрочно на американските санкции"}
{"url": "http://www.duma.bg/node/174018", "text": "Френски министър подаде оставка по телевизията \nФренският министър на околната среда Никола Юло е подал оставката си по радиото в драматично изявление, което хвана неподготвен президента на страната Еманюел Макрон. Бившият телевизионен водещ и зелен активист казва, че напуска след серия от разочарования, свързани с опитите му да говори повече за изменението на климата, както и други екологични заплахи. Юло заяви, че се чувства „абсолютно сам” в правителството. И за това решението е било взето на място и дори неговата жена не е знаела.  \nУкрайна се договори с ЕС за финансова помощ \nУкрайна съгласува с ЕС условията по предоставянето на макрофинансова помощ в размер до един милиард евро и възнамерява да подпише скоро съответното споразумение, съобщи агенция \"Украински новини\". В края на юни Съветът на ЕС най-накрая одобри отпускането на нов пакет макрофинансова помощ за Украйна в размер до един милиард евро при изпълнение от страната на специфични условия. \nЕвропейският съюз планира да отпусне помощта на Украйна на два транша, в програма за подкрепа, разпределена в 2,5 години. Чехия иска единен подход за борбата с миграцията \nПрага иска изработването и осъществяването на единен подход от Европейския съюз в борбата с нелегалната миграция. Това заяви чешкият премиер Андрей Бабиш, преди да излети за Рим, където ще разговаря по въпроса с италианския премиер Джузепе Конте. Основната тема на разговорите в Рим и Ла Валета ще бъде работата на Фронтекс. Бабиш смята, че е нецелесъобразно да се увеличава финансирането й до 10,3 милиарда евро. Африканска чума удари свинеферма в Румъния \nВирусът на африканската чума по свинете беше потвърден в най-голямата свинеферма в Румъния, разположена в Гропени, окръг Браила.Фермата има 135 000 до 140 000 животни, които ще бъдат унищожени, за да се предотврати разпространението на вируса, съобщи News.ro. Цялата операция ще отнеме до един месец. \n \n     \n \t\n", "date": "2018.08.29", "title": "Кратки новини"}
{"url": "http://www.duma.bg/node/174019", "text": "Министерството на отбраната на Русия прехвърли противовъздушни комплекси във въздушната база Хмеймим в Сирия, пише в. \"Комерсант\". \nСпоред публикацията, става дума за батарея от противовъздушната ракетна система Tor-M2. Тя е била преместена в базата в Сирия, за да подсили разположените там части. \nОсвен това руските военни кораби в Средиземно море са подкрепени с две фрегати и един ракетен кораб. \nГоворителят на Министерството на отбраната в Москва Игор Конашенков каза, че един американски разрушител \"Рос\", оборудван с ракети \"Томахаук\", е в Средиземно море. В Персийския залив е и разрушителят \"Съливан\", който носи 56 \"Томахаук\". \nМосква вече обяви, че очаква нова провокация с химическо оръжие в Сирия. Това ще послужи за претекст за САЩ, Франция и Великобритания да нападнат позиции на сирийския президент Башар Асад. \nИзявлението на руското Министерство на отбраната, че САЩ увеличават броя на носителите на крилати ракети в близкоизточния район за удар срещу сирийските правителствени сили не отговаря на истината. Това заяви говорителят на Пентагона Ерик Пейхън за ТАСС, коментирайки твърдението на говорителя на руското Министерство на отбраната Игор Конашенков.   \n \t\n", "date": "2018.08.29", "title": " Русия прехвърля войски в Сирия"}
{"url": "http://www.duma.bg/node/174020", "text": "Излизането на Великобритания от Европейския съюз без договор за по-нататъшно сътрудничество няма да бъде краят на света. Това заяви британският премиер Тереза Мей преди обиколката си в редица африкански държави. \nБританският премиер подчерта, че правителството й „работи върху подготовката“ за \"Брекзит\" без сделка, но се надява, че Лондон все пак ще успее да сключи с Брюксел „добро споразумение“. \nПо този начин Мей парира предупреждението на финансовия министър Филип Хамънд, който предупреди, че правителството прогнозира катастрофален удар по британската икономика и жизнен стандарт в случай на отсъствие на сделка по \"Брекзит\". При такъв сценарий в бюджета на Обединеното кралство ще се образува дупка в размер на 80 милиарда паунда. \nПреговорите за \"Брекзит\" трябва да продължат до ноември 2018 г., след което евентуалната сделка трябва да бъде одобрена от Европейския парламент и Уестминстър. Самият \"Брекзит\" трябва да се състои на 29 март 2019 г., след това ще настъпи преходен период до 31 декември 2020 г. \n Вчера френският президент Макрон отхвърли призивите на Тереза Мeй за помощ, за да раздвижи разговорите за \"Брекзит\", като вчера настоя, че единството на ЕС държи на тесни връзки с Великобритания. \n\"Франция иска да поддържа силни, специални отношения с Лондон, но не и ако цената е разпадането на Европейския съюз\", каза той в годишната си реч по външната политика. \nЗабележките му потвърждават, че Франция не приема схемата на британския премиер за безпроблемен поток от стоки между острова и континента и открита ирландска граница, когато Великобритания налага контрол върху движението на европейците.     \n \t\n", "date": "2018.08.29", "title": " Мей: \"Брекзит\" без сделка не е краят на света"}
{"url": "http://www.duma.bg/node/174021", "text": "Президентът Доналд Тръмп обяви, че САЩ и Мексико са постигнали много добро търговско споразумение след дълги преговори по преразглеждане на Северноамериканското споразумение за свободна търговия (НАФТА). \n\"Това е голям ден за търговията. Това е едно наистина много добро споразумение за двете ни страни\", заяви Тръмп в Овалния кабинет. \nCдeлкaтa щe ce нapичa Cпopaзyмeниeтo зa тъpгoвия мeждy CAЩ и Meкcикo, oткaзвaйки ce oт нaимeнoвaниeтo НАФТА, cъoбщи Си Ен Би Си. \n\"Имeтo НАФТА имa лoшa кoнoтaция, зaщoтo Cъeдинeнитe щaти бяxa paнeни мнoгo лoшo oт НАФТА\", кaзa Дoнaлд Tpъмп. Той подчерта, че cдeлкaтa щe пoмoгнe нa фepмepитe и пpoизвoдитeлитe. \"Haпpaвиxмe я пo-дoбpa\" и зa двeтe cтpaни. Пo дyмитe нa Tpъмп мeкcикaнcкитe влacти oбeщaвaт, чe cтpaнaтa щe зaпoчнe дa кyпyвa възмoжнo нaй-мнoгo зeмeдeлcки пpoдyкти oт CAЩ. \nHoвaтa cдeлкa щe бъдe в cилa 16 гoдини и щe бъдe пpepaзглeждaнa нa вceки 6 гoдини, съобщи тъpгoвcкият пpeдcтaвитeл нa CAЩ Poбъpт Лaйтxaйзъp. Плaнът нямa дa oгpaничи внoca нa лeки aвтoмoбили oт Meкcикo, нo зaпaзвa тapифитe зa cтoмaнa и aлyминий, кoитo вeчe ca в cилa. \n\"Hиe cмe мнoгo paзвълнyвaни oт тoвa cпopaзyмeниe. Cмятaмe, чe тo щe дoвeдe дo пoвeчe тъpгoвия, a нe дo пo-мaлкo тъpгoвия\", подчерта Лaйтxaйзъp. Той заяви, че вероятно споразумението ще бъде подписано през ноември. То ще бъде пратено в Конгреса в петък, допълни Лайтхайзър. \nАмериканският президент Доналд Тръмп от своя страна заяви, че се надява и Канада скоро да се включи в преговори за ново търговско споразумение, отбелязва ДПА. \nКанада, която е страна по НАФТА, не е участвала в тази фаза на преговорите, защото предпочете да изчака САЩ и Мексико да решат разногласията си. \nМексиканският президент Енрике Пеня Нието призова канадския премиер Джъстин Трюдо да сключи тристранно споразумение със САЩ и Мексико още тази седмица. \n\"Току-що разговарях с премиера на Канада Джъстин Трюдо за преговорите по НАФТА и за постигнатия между Мексико и САЩ напредък. Казах му колко важно е връщането му в процеса, за да сключим тристранно споразумение още тази седмица\", написа той в туитър. \n    \n \t\n", "date": "2018.08.29", "title": " САЩ и Мексико постигнаха сделка  "}
{"url": "http://www.duma.bg/node/174017", "text": "Германски гражданин бе убит при скандал с мигранти в източногерманския град Кемниц, а при последвалите сблъсъци в града между враждуващи крайнодесни и леви демонстранти бяха ранени най-малко 6 души, предадоха медиите. Сред пострадалите има и български гражданин.  \nДвама души са пострадали от хвърляни от двете страни бомбички и други предмети. Четирима участници в крайнодесния протест били ранени при нападение, докато си тръгвали от демонстрацията. Смъртта на 35-годишен германец, намушкан с нож при скандал с участието на мигранти рано сутринта в неделя, предизвика двудневни бурни протести. \nВъв връзка с убийството пред съда в Кемниц се явиха 23-годишен сириец и 22-годишен иракчанин. Двамата остават в ареста. Според прокурорите те са нападнали жертвата без основателна причина, тя е издъхнала в неделя през нощта. При нападението били тежко ранени още двама души, също германски граждани. \nСпоред първоначалните разследвания при в споровете, довели до безредици, са участвали максимум 10 души. Сред тях е бил и убитият 35-годишен жител. Спорещите са използвали и ножове.  \nСпоред някои сведения обаче не е ясна причината за възникването на сблъсъка. Информациите, според които спорът е възникнал след сексуално посегателство над жени, не са се потвърдили. Полицията призова хората чрез туитър да не се поддават на спекулации.  \nТака или иначе в неделя в интернет са се появили много призиви, които карали хората да се събират в централната част на града. Към 15.00 часа в центъра на Кемниц се събрали стотина души. Тази демонстрация, организирана от дяснопопулистката \"Алтернатива за Германия\", протекла безпроблемно.  \nВ 16.30 часа обаче последвала втора демонстрация, организирана от сдружението на десните футболни ултраси \"Kaotic Chemnitz\". Полицията съобщава, че в нея са участвали около 800 души. Някои от участниците мятаха бутилки и камъни по полицията. Видеозаписи, публикувани онлайн, показаха атаки срещу мигранти. Акцията се превърнала в бунт. \n\"Тази група не реагираше на призивите на полицията и не показа готовност за сътрудничество\", съобщиха полицейски служители. Очевидно полицията първоначално е била изненадана от решителността на групировката. Тъй като силите на реда разполагали с \"ограничен контингент\", били повикани допълнителни полицейски части за справяне с безредиците. Постепенно положението било овладяно. \nВестник \"Билд\" информира, че сред демонстрантите е имало \"склонни към насилие десни радикалисти\", които протестирали срещу \"чуждестранната престъпност\" и скандирали лозунги от сорта на: \"Ние сме народът\". \nОт своя страна радио MDR съобщи за сбивания, както и за бутилки, с които били замеряни полицаите. На видеоклипове в социалните мрежи се виждат и нападения срещу мигранти. В резултат на всичко това градските власти прекратиха преждевременно градския празник от съображения за сигурност. \nПо данни на вестник \"Freie Presse\", демонстрантите са последвали призива на дясно сдружение от футболни ултраси, които призовали във фейсбук: \"Да покажем кой има думата в града!\" \nПри сблъсъците е бил ранен най-малко един полицай. От полицията съобщават, че първоначално са подадени четири жалби. \"Две от тях са за нанасяне на телесна повреда, една жалба е за отправяне на заплахи, и една - за оказване на съпротива срещу органи на властта\", заяви говорителката на полицията в Кемниц.  \nВъв вчерашните протести се включиха 2000 крайнодесни и около 1000 участници в лява контрадемонстрация, а полицията полагаше усилия да предотврати сблъсъци между двете групи. На място имаше и водно оръдие, въпреки че не се стигна до използването му. \nСпоред първоначалните разследвания при в споровете, довели до безредици, са участвали максимум 10 души. Сред тях е бил и убитият 35-годишен жител. Спорещите са използвали и ножове.   \nВ същото време българин, афганистанец и сириец са подали жалби в полицията срещу крайнодесни, които са ги гонили и били из улиците на Кемниц. Заради външния си вид българинът очевидно е бил приет за мигрант от Афганистан и Сирия. Според полицейските сведения той бил заплашван и бит. \n  \n    \n \t\n", "date": "2018.08.29", "title": "Германски град се разбунтува заради убийство от мигранти  "}
