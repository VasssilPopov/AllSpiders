{"url": "http://duma.bg/node/154496", "text": "Бойко Борисов вдигна драстично заплатите на най-доверените висши политически чиновници в изпълнителната власт - началниците на политическите кабинети. Рязко ще се облагодетелстват и всички зам.-министри. Те вече ще получават месечно по около 3500 лв., или с около 2000 лв. повече. Това стана с решение на Министерския съвет, прокарано тихомълком вчера. В официалното съобщение на правителствената пресслужба се казва само, че са приети промени в постановление №67 на МС от 2010 г., с което определянето на заплатите на тези висши чиновници ще става по нова формула, без изобщо да се споменава думата \"увеличение\". Не се уточнява нито с колко се вдигат заплатите, нито каква е общата сума. \nБорисов на практика отмени собственото си популистко решение отпреди 7 години, когато наложи таван от 1600 лв. на заплатите на зам.-министрите и началниците на кабинети. По същото време той забрани на държавните чиновници и да участват в бордове на държавни фирми или да го правят безвъзмездно максимум в едно дружество. \nС новите преизчисления ръстът на заплатите на висшите чиновници ще е между 600 лв. и 2000 лв. В съобщението на МС се казва, че размерите на основните месечни заплати на зам.-министрите и началниците на кабинетите на вицепремиерите ще бъдат 85% от основната месечна заплата на министър. Справка показва, че в момента тя е 4032,60 лв. Това означава, че зам.-министрите вече ще се подписват под 3427,71 лв., а досега вземаха между 1027 лв. и 1661 лв. \nДрастично ще скочи месечният доход на началника на премиерския кабинет - в конкретния случай Румяна Бъчварова. Досега тя е получавала тавана за тази длъжност от 1860 лв., но по новото изчисление ще й се полагат 90% от основната месечна заплата на министър, или 3629,34 лв. Най-малко е увеличението за началниците на кабинетите на министрите. Те вече ще вземат 80% от базовата министерска 3226,08 лв. Досега те вземаха между 967 лв. и 1595 лв. \nСпоред правителството новата методика за изчисление на заплатите ще \"поддържа определена йерархия на възнагражденията в контекста на спецификата на функциите им\". В съобщението се посочва още, че парите за по-високите заплати \"ще се осигуряват в рамките на утвърдените средства за разходи за персонал по съответните бюджети на ведомствата. \nПричината за промяната на заплащането било наличието на случаи, при които шефове на дирекции в министерствата взимат по-високи заплати от началниците си. Постановлението ще влезе в сила в деня на обнародването му в \"Държавен вестник\". \n    \n", "date": "2017.10.19", "title": "Борисов вдигна рязко заплатите на своите  "}
{"url": "http://duma.bg/node/154490", "text": "Да се изработи образователна карта за всяко населено място, която ще улесни въвеждането на задължителния едносменен режим на обучение в училище, гласи едно от предложенията, направени на дискусията \"За делника на образованието\" в Стара Загора. От гилдията смятат, че е необходим задълбочен анализ на населението, включващ и образователната инфраструктура и институции. Учители, директори, представители на местната власт, на обществени съвети и граждани от Старозагорско обсъдиха проблемите, възникнали при прилагането на новия Закон за предучилищното и училищното образование и наредбите, регламентиращи държавните образователни стандарти. \nДо този момент МОН не е направило цялостен анализ за резултатите от първата година на действие на закона, а в същото време прилагането му породи множество въпроси, чието решаване зависи от промени в нормативната база, обявиха депутатите от БСП Драгомир Стойнев, Георги Гьоков и Донка Симеонова. \"Над 20 актуални питания и въпроси са отправени към министъра, свързани с новия закон, наредбите, грижата за училищата в малките населени места, за психологическите съветници и др. Ежедневно при депутатите постъпват нови сигнали, за трудноработеща  образователна система\", обобщи Симеонова, член на парламентарната комисията по образование и наука. \nУчителите определиха механизма по обхващане и задържане в образователната система на деца в задължителна предучилищна и училищна възраст, като хаотичен, а създадените екипи - като \"хвърковати чети, които работят безсмислено\". \nЩо е то Национален логопедичен център, как ще работи, как ще си взаимодейства с логопедите в страната, попитаха експертите по специална педагогика. За тях е недоумяващо задължението на нормативната уредба, необвързано финансово, всяко училище да има ресурсен учител, психолог, педагогически съветник. Има ли държавата политика, за да осигури необходимия брой специалисти, които се изискват, питат те. \nОще две тематични дискусии се проведоха с преподаватели и директори от Русе и Пазарджик. Някои изразиха притесненията си от липсата на нормативна уредба за стипендиите, които осмокласниците ще получават за първи път, както и за закъсненията за час на учениците, тъй като в новия Закон за образованието няма такова понятие. \nДепутатите Веска Ненчева, Йордан Младенов, Надя Клисурска-Жекова и Славчо Велков бяха представителите на БСП на срещата в Пазарджик. Учителите са притеснени от едносменния режим, към който трябва да преминат всички, както и от липсата на ресурси за въвеждането на електронни дневници. Има много неясноти при получаването на медицинска бележка за отсъствие при болест, тъй като личните лекари не искали да се съобразяват с новото изискване на МОН и попълвали от старите образци. Преподавателите смятат, че между МЗ и МОН няма никаква координация. \nПромяна на диференцираното заплащане, актуализиране на учебното съдържание, отпадане на единния разходен стандарт бяха част от предложенията, направени на дискусията в Русе пред депутата Стоян Мирчев. Според него е необходимо да бъдат коригирани 12 от 19 държавни образователни стандарта. \nОбобщението на предизвикателствата пред образованието ще бъдат представени на кръгла маса в навечерието на Деня на народните будители. За участие в нея ще бъдат поканени представители на образователната и академичната общност от цялата страна.   \n", "date": "2017.10.19", "title": " Учители предлагат образователна карта за всяко населено място "}
{"url": "http://duma.bg/node/154491", "text": "\"Сред най-щастливите мигове за мен са моите срещи с теб, когато ме каниш в дома си, когато щедро споделяш своята мъдрост, своите проникновения за партията и за това, което, за съжаление, се случва днес в България. Честито, Джеки! Бъди здрав!\" С тези думи се обърна към Анжел Вагенщайн лидерът на БСП Корнелия Нинова на тържеството за неговата 95-та годишнина. То се състоя в Дома на киното в столицата на 17 октомври т.г., когато пред препълнената зала бе показан документалният филм на американската режисьорка Андреа Саймън \"Изкуството е оръжие\" за живота и делото на световноизвестния сценарист, писател, публицист, общественик, антифашист. \"Българската нация с право се гордее с хора като теб! Ти си явление не само в българската култура. Сътвореното от теб има световни измерения. Твоята гражданска позиция, твоята вярност към идеала за един по-добър и справедлив живот вдъхновяват хората далеч извън границите на Родината. Името ти е добре познато на антифашистите по целия свят\". \nПоздравителни адреси към юбиляря изпратиха президентът Румен Радев, вицепрезидентът Илияна Йотова, съюзите на журналистите, на писателите, на филмовите дейци, посолството на Русия в България и други институции. \"Вашето присъствие в българската култура и обществен живот е белязано от доблестта на личния ангажимент и силата на таланта. Вие сте от хората, които съхраняваха стойността на думите във време, когато те бързо се обезценяваха\", написа президентът Радев. \nОт името на УС на СБЖ към Анжел Вагенщайн се обърна журналистката от ДУМА Велиана Христова: \n\"Цезаре, Управителнят съвет на Съюза на българските журналисти те поздравява в деня, в който навършваш твоето мъдролетие. В България има много талантливи професионалисти в най-различни области, самият Джеки притежава разностранни таланти, но той има един много рядък талант, който е особено важен за нас, журналистите - талантът да бъдеш свободен. Ако човек няма поне мъничко от този талант, той не може да бъде журналист. Да, този талант неизменно те прави трън в петата на властта и на всекиго, който няма съвест. Но и розата има бодли, а ние обичаме красотата й. Бъди жив и здрав, Джеки, за да си винаги нашата роза, която ни казва, че красотата е зад бодлите!\".     \n", "date": "2017.10.19", "title": " Анжел Вагенщайн навърши мъдролетие "}
{"url": "http://duma.bg/node/154492", "text": "БСП ще върне дарение от 450 лева, което братът на депутата от Русе Георги Стоилов, Илия, е направил за последната предизборна кампания на партията в Русе. Това съобщи депутатът от \"БСП за България\" Таско Ерменков вчера. Припомняме, че преди дни Илия Стоилов бе задържан при акция на ГДБОП със съмнението, че е ръководил организирана престъпна група, която се занимавала с рекет. Ерменков обяви, че депутатите от левицата са единодушни, че парите трябва да бъдат върнати. Не искаме да има съмнение, че дарените на БСП пари са чисти, уточни той. Ерменков отново подчерта, че социалистите застават зад Георги Стоилов и няма да допуснат очернянето му. \"Той няма нито една фирма с брат си, няма преводи на пари между тях. Опитът да му се прехвърля вина е доста нескопосан. Дали премиерът ни нямаше на времето връзки и общи фирми с борчески кръгове?\", попита социалистът. Той отбеляза, че братът на Стоилов не е назначаван на общински или държавни длъжности, не е участвал в обществени поръчки. \"Ако се докаже вината на този човек, ние, за разлика от ГЕРБ, няма да кажем: \"той е най-добрият и най-невинният\", а ще се съгласим със съдебното решение. Когато кажат на ГЕРБ, че имат роднински назначения на високи постове, те отговарят: \"Да и ще продължаваме да ги назначаваме, защото са най-добрите\", коментира Ерменков. \nИзявлението на социалистите предизвика бурна размяна на обвинения и въпроси между БСП и ГЕРБ. Гербаджията Тома Биков се напъна да вади компромати от миналото на Георги Стоилов. Ерменков прие предизвикателството и попита: \"Докога ще си мълчим, че Бойко Борисов е бил съдружник с Пашата, че са работили заедно с Маргините в една фирма?\". \"Дали случайно председателят на агенция \"Разузнаване\" не е втори братовчед на Борисов. Не казвам вярно ли е или не, искам само да попитате премиера\", призова Ерменков журналистите. По думите му ГЕРБ изваждат истории \"от зората на събитията\". \"Има обвинения срещу брат ми, не срещу мен. В такъв водевил няма да участвам\", отсече по-късно русенският депутат Георги Стоилов.     \n", "date": "2017.10.19", "title": "Левицата връща дарението от 450 лева от брата на Георги Стоилов"}
{"url": "http://duma.bg/node/154493", "text": "Главният прокурор Сотир Цацаров се самосезира вчера след сигнал на БСП и разпореди на СГП незабавно да извърши проверка на зам.-министъра на транспорта Ангел Попов за изнудване. Ще бъде изискана информация от кабинета на премиера дали е постъпвал сигнал от Националното сдружение на българските превозвачи с оплаквания срещу действия на  Попов. Проверката ще бъде извършена в максимално кратки срокове.  \nПо-рано от БСП разкриха, че Попов е събирал пари за издаването на фалшиви разрешителни. \"Не може да се говори за борба с корупцията, когато в управлението има хора, причинявайки с действията си корупционни практики. Как премиерът се бори с корупцията?\", попита вчера депутатът от \"БСП за България\" Георги Свиленски на брифинг в НС. \nПопов беше назначен за зам.-министър от квотата на НФСБ на Валери Симеонов през май т. г. и още тогава Националното сдружение на българските превозвачи излезе с възражения и организира протести. Месец по-късно от организацията изпратиха отворено писмо до Бойко Борисов. В него те описват, че в периода 2012 - 2014 година, като шеф на браншовата организация Попов е събирал пари от своите колеги превозвачи, с цел уреждане на ЕКМТ/СЕМТ разрешителни за превоз на товари. В сигнала до премиера е описана цялата схема за това как ги е събирал, от чие име и как ги е предавал.  \n\"Друга характерна черта на Попов е, че взима заеми, ползва услуги и придобива стоки, без да ги заплаща. Потърпевши са не само наши членове, но и самото сдружение. За задлъжнялостта на Попов свидетелства и общодостъпната информация в Търговския регистър, че неговата фирма \"ИВЕМ ЕГ\" ЕООД е в открито производство по несъстоятелност от 2011 г., пишат от сдружението на превозвачите. Ако има определени лица, които желаят толкова силно назначението на Попов за зам.-министър, нека да застанат с имената си зад това лице, което в бранша с откровеност наричаме срам за професията и да дадат своите доводи с какво то ще допринесе за развитието на сектора, призовават браншовиците.     \n", "date": "2017.10.19", "title": "Цацаров разпореди проверка на зам.-министър по сигнал на БСП  "}
{"url": "http://duma.bg/node/154494", "text": "Оградата по българо-турската граница става стратегически обект за националната сигурност, реши вчера Министерският съвет. Де юре управляващите засекретиха временното възпрепятстващо съоръжение по българо-турската граница. От правителството твърдят, че това ще допринесе за опазване неприкосновеността на държавната граница и недопускане на случаи на изтичане на информация за способите и методите на опазване, мотивират се вносителите на проекта за решение. Щяло да подпомогне оперативните възможности за охрана, както и за подобряване на контрола за нерегламентирано преминаване на браздата. \nВключването в списъка със стратегически обекти на практика означава, че обществото няма да получава информация нито откъде минава оградата, нито как се охранява. Властта няма да дава и финансова информация за бизнесмените, чиито фирми строят съоръжението, за качеството на строителството, цената на километър и др. Когато даден обект е от национално значение за сигурността на страната, е забранено и снимането му. \nСъстоянието на оградата, нейното изграждане, цена и срокове на построяване бяха основен спор между депутата от \"БСП за България\" Елена Йончева и вицепремиера Валери Симеонов. Йончева алармира, че на места оградата липсва или е изградена едноредова вместо двуредова. Той отвърна с дело за издаване на държавна тайна. И ДАНС, и прокуратурата обаче са категорични, че Йончева не е издала държавна тайнау като е показала състоянието на ограждението по границата. Съдът отказа да заведе дело по искането на Симеонов.   \n", "date": "2017.10.19", "title": "Властта засекрети оградата по границата с Турция"}
{"url": "http://duma.bg/node/154495", "text": "С 62 подписа \"БСП за България\" внесе вчера искане до КС за обявяване на противоконституционно отхвърлянето на оставката на Делян Добрев. \"Парламентът няма правомощията да откаже оставката на Делян Добрев. Защитавайки \"Kумгейт\", управляващите са готови да потъпчат Конституцията\", заяви секретарят на ПГ на левицата Филип Попов. По думите му НС е превишило правомощията си като е отказало да освободи Добрев, само за да защити модела на управление. \"Съгласно Конституцията НС трябва само да потвърди оставката. Редица юристи и конституционалисти смятат така\", обясни Попов. Той уточни, че ако гласуването в НС бъде обявено за противоконституционно, решението на съда има действие занапред.  \nКолегата му Явор Божанков предупреди, че ако КС не обяви решението за оставката на Делян Добрев за противоконституционно, това би означава, че депутатът е заставен да работи насила. \"Свободата му на волеизявление да избира къде и какво да работи, са нарушени. Нарушени са и неговите конституционни права. Оттук нататък се отваря конституционна криза, защото това може би няма да бъде и последният такъв случай\", подчерта Божанков. Той обясни, че БСП се бори в интерес на Конституцията. \nСоциалистът Пенчо Милков припомни, че оставката е личен, формален и доброволен акт. На ЦИК й е необходимо да получи решение на НС за оставката на всеки депутат. С него се потвърждава доброволността и истинността на оставката\", заяви той. Милков подчерта, че това е необходимо в производството по Изборния кодекс, да за може да влезе в парламента следващият народен представител. \nПрипомняме, че до оставката на Делян Добрев, гласувана в НС на 4 октомври, се стигна след изнесена информация от депутатката от \"БСП за България\" Елена Йончева. Тя разкри, че гербаджията е назначил свои близки и роднини на важни ръководни постове в хасковската администрация. \"За\" напускането му гласуваха 97 народни представители, против - 99 , а 19 души се въздържаха.   \n", "date": "2017.10.19", "title": " БСП сезира КС за оставката на Делян Добрев  "}
{"url": "http://duma.bg/node/154481", "text": "Половината щат на спешната помощ в Русенска област остава незает. Липсват лекари и фелдшери за всички звена в региона, стана ясно на заседанието на Областната комисия по здравеопазване. В спешната помощ работят само 10 лекари, а общо бройките са за 20 души. В Бяла, където разполагат с двама лекари, има четири свободни места. Директорът д-р Пенка Бахчеванова се оплака, че не е назначавала нов лекар от 7 години. \nПодобна е и ситуацията с фелдшерите. Има 12 свободни места във филиалите на спешната помощ в Русе, Бяла, Две могили, Сливо поле и Ветово. Налага се персоналът да полага извънреден труд, както и да се наемат на втори трудов договор лекари от болницата. Въпреки че русенският център предлага едни от най-добрите условия за работа - дрехи, храна и др., кандидати липсват. Сред основните причини са стресовият фактор при упражняването на тази професия, както и неадекватното заплащане.   \n", "date": "2017.10.19", "title": " Спешната помощ в Русе работи с 50% от нужните лекари"}
{"url": "http://duma.bg/node/154482", "text": "БСП настоява за преоценка на стойността на клиничните пътеки в бюджета за следващата година. Това заяви на среща с лекари в Ловеч във вторник заместник-председателят на парламентарната комисия по здравеопазване доц. Георги Йорданов. Той припомни, че цените на клиничните пътеки не са променяни от 2006 г., в тях не е отчетен трудът на медицинските специалисти и БСП е категорично против лимитираното здравеопазване.   \nСпоред социалистите, ако не се промени системата на финансиране на държавните и общинските болници, много от тях са застрашени от закриване. \"Те ще бъдат закрити не само поради намалено финансиране, а заради демотивация и напускане на кадрите. Ние не се грижим за кадрите\", подчерта Георги Йорданов и допълни, че е необходимо бюджетът за извънболничната помощ да се фиксира на 12 процента, за което настояват и общопрактикуващите лекари.   \n", "date": "2017.10.19", "title": "Левицата настоява за преоценка на клиничните пътеки"}
{"url": "http://duma.bg/node/154483", "text": "Българската болнична асоциация се присъедини към призива на Българския лекарски съюз за заплащане на извършената надлимитна медицинска дейност на болниците от април 2016 г. до април 2017 г.. \"Незаплащането на предоставените от лечебните заведения здравни услуги е много опасно и подлага на риск цялата здравна система. Не случайно тази седмица сме свидетели на колапс на болницата във Враца. Предизвикателствата пред болничното здравеопазване в България са валидни за всички болници, независимо от собствеността им\", посочват от асоциацията. \nПрез последните 3 г. на болниците бяха наложени месечни лимити. \"Те не отразяват правото на пациентите за свободен избор къде да се лекуват, ограничават възможността за въвеждане на нови дейности от болниците, неглижират задължението им да не отказват лечение на спешни пациенти, включително инсулти, инфаркти и т.н. Това доведе до натрупване на милиони левове неразплатена, но извършена дейност\", посочва ББА. Те настояват забавянето на плащанията да бъде преустановено веднага, защото то убива не болници, а хора. \nОрганизацията подкрепя решението на здравния министър Николай Петров да се вдигнат цените на клиничните пътеки, които не са променяни от 2006 г. ББА припомня и за ежегодни промени в нормативната уредба, които често са незаконосъобразни и отменяни от съда. Болниците увеличават разходите си, за да покрият новите изисквания, които после отпадат. Липсата на добра нормативна база е пречка за нормалната ни работа, категорични са от асоциацията. Нека не свеждаме здравеопазването в България до продажба на лекарства от аптеките и здравен туризъм в чужбина, призовава ББА. \n    \n", "date": "2017.10.19", "title": "И болничната асоциация иска заплащане на надлимитните дейности"}
{"url": "http://duma.bg/node/154484", "text": "Народни представители от \"БСП за България\" представиха пред управителя на НЗОК проф. Камен Плочев алтернативния бюджет на националната здравна система, който в момента се обсъжда в Съвета по здравеопазване към Националния съвет на БСП. На срещата Плочев също е представил вижданията си и параметрите на финансовия по основния финансов документ.  \nСпоред депутатите от левицата по някои от параметрите двете страни може да работят заедно. Те определят срещата като полезна, защото са уточнени позициите. Депутатите ще поставят проблемите на различните нива в пленарна зала и при приемането на държавния бюджет.   \n", "date": "2017.10.19", "title": "\"БСП за България\" представи алтернативния бюджет за здравеопазване"}
{"url": "http://duma.bg/node/154485", "text": "Асоциацията на организациите на българските работодатели (АОРБ) поиска оставката на социалния министър Бисер Петков заради заложения ръст на доходите в проектобюджета на Държавното обществено осигуряване за 2018 г. Документът предвижда увеличение на минималния осигурителен доход (МОД) от 3,9% и скок на минималната работна заплата от 460 на 510 лв. В отворено писмо за оставката настояват четирите най-големи бизнесорганизации - Васил Велев на АИКБ, Божидар Данев на БСК, Цветан Симеонов на БТПП и Кирил Домусчиев на КРИБ. \n В края на септември Петков обяви решението си да наложи административен ръст, след като за втора поредна година договарянето на новите осигурителни доходи между работодатели и синдикатите се проваля заради бойкот на бизнеса. През 2016 г. нямаше увеличение на минималните осигурителни доходи, но заради ръста на МРЗ имаше те все пак се вдигнаха с 2,6%. \nБизнес организациите недоволстват, че промените в ДОО, касаещи ръста на доходите, не са предварително консултирани с тях, което нарушавало на социалния диалог. Освен това намерението на управляващите било в противоречие с обективните икономически реалности и препоръки на ЕК. \n\"Това намерение демонстрира отказ от изпълнение на специфичните препоръки на ЕК, включително за актуализация на МРЗ след приемане на консенсусен прозрачен механизъм за нейното определяне, отлагано повече от три години, както и за предприемане на структурни реформи на пазара на труда, гарантиращи конкурентността на икономиката и дългосрочен стабилен икономически растеж\", твърдят работодателите. Те посочват, че МОД е въведен преди 15 г. за изсветляване на доходите от труд, но ако в първите години е имало известен ефект, с течение на времето, с промените в нормативната уредба и икономическата среда мярката вече не е актуална и се превръща в бреме за икономиката и заетостта. \nСлед световната икономическа криза от 2008 г. административно определяният МОД у нас по основни икономически дейности и професии не съответства на нуждите на икономиката и се разминава драстично със специфичното състояние на отделните сектори, с динамиката на заетостта, производителността на труда и ръста на цените, смята бизнесът. Този доход увеличавал сивия сектор и ограничавал заетостта в отделни региони, сектори и предприятия. Работодателите твърдят, че определянето на прагове на МОД по отделни професии, длъжности и икономически дейности не се прилага в никоя държава от ЕС. \nБизнесът недоволства и от увеличението на минималните пенсии за стаж и възраст, което не било обвързано с осигурителния принос и нарушавало принципите на приетия пенсионно осигурителен модел. По данни на НСИ за 2017 г. реалното административно увеличение на МОД възлиза на 2,5%, а в същото време ръстът на разходите на работодателите за труд през второто тримесечие на 2017 г. спрямо същия период на изминалата 2016 г. е 11%. За същия период приходите от осигурителни вноски нарастват с над 10%, което допълнително и категорично доказвало неадекватността на праговете за МОД. \n    \n", "date": "2017.10.19", "title": "Бизнесът иска оставка на социалния министър заради ръста на доходите"}
{"url": "http://duma.bg/node/154486", "text": "Най-големият синдикат в България КНСБ свиква национален протест на 27 октомври. Той ще е от 11 часа пред храм-паметника \"Свети Александър Невски\". Конкретен повод за недоволството е инициативата на работодателите да отпадне надбавката за прослужено време към работната заплата. Окончателното решение за националния протест ще бъде взето днес, но от синдиката са категорични, че няма вариант да не се организира протест. \n    \n", "date": "2017.10.19", "title": "КНСБ свиква национален протест на 27 октомври "}
{"url": "http://duma.bg/node/154487", "text": "Конкурсът за нов директор на Националния исторически музей (НИМ) се провали. На него се яви само един кандидат. Това бе професорът от Университета по библиотекознание и информационни технологии (УниБИТ) Вера Бонева. Изслушването на Бонева пред комисия, назначена от министъра на културата Боил Банов, беше във вторник. Вчера стана ясно, че тя не е получила достатъчен брой точки, за да спечели поста. \nКонкурсът за директор на Националния исторически музей беше обявен през март. Освен проф. Бонева в него се включи и дългогодишният ръководител на музея Божидар Димитров. Преди няколко седмици обаче той обяви, че се пенсионира, и оттегли документите си от конкурса. Димитров напуска директорското място от 1 ноември.", "date": "2017.10.19", "title": "Провали се конкурсът за нов директор на НИМ"}