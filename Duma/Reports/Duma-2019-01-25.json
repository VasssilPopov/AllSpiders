{"url": "https://duma.bg/nashite-raznoglasiya-globalniyat-pakt-za-migratsiyata-n183779", "text": "В резолюцията на конгреса на ПЕС от декември в Лисабон бе заявено, че \"Миграцията е глобален проблем, който изисква многостранен подход на много нива. Трябва да изградим положителна визия за миграцията. Партията на европейските социалисти застава за уреждане на миграцията и превръщането на миграцията, нарушаваща реда, в такава, която го зачита\". Това са позиции, които като цяло следва да бъдат подкрепени. Едновременно конгресът настоява за ратификация на Глобалния пакт за миграцията, чиято действителна институционална и правна философия е доста по различна от шумно заявената.  Пактът не бе задълбочено обсъден нито в ПЕС, нито в ЕС, нито в европейските общества като цяло. От една страна, в документа се обявява, че той се придържа към Конвенцията на ООН за бежанците, според която бежанец е онзи, който бяга от преследване, а от друга, по един пределно разширителен начин на мигрантите се приписват права, които те не биха могли да имат в един свят, чиято архитектура се гради на националните държави. Бежанецът бяга, защото е преследван. Мигрантът отива в друга страна, защото досегашната му страна не го устройва. В защита на бежанците действа принципът за \"забрана за връщане\" - бежанецът някак е \"свещена особа\", защото ако го отблъснат, ако го върнат, може да бъде убит в страната, от която е избягал. Пактът обаче по същество  Пактът не бе предшестван от анализ на последствията от прилагането му. От Брюксел бе казано: \"Ние сме петстотин милиона европейци, ако всяка година влизат два-три-пет милиона мигранти, какво толкова?\"  Обявено бе, че пактът щял да даде \"световен тласък на справянето с незаконната миграция\". Как? Просто като елиминира правната фигура за нелегална миграция и я трансформира в легална. Такова виждане Юнкер обяви преди повече от три години. Този начин на действие е неприемлив.   Луиз Арбур, специален представител на генералния секретар на ООН за мигрантите, обясни: \"Миграцията не е нещо добро, миграцията не е нещо лошо. Миграцията е НЕЩО и то трябва да бъде управлявано\".  Пактът не се интересува от причините, поради които някакви хора - бежанци или просто мигранти, са се оказали в друга държава. А за европейците това е важно. Документът е съставен от хора, които или не познават съвременното международно право, или съзнателно го игнорират. Пактът и двата декемврийски форума в Маракеш - експертният и президентско-премиерският, както и последвалите дебатите в ООН, сякаш \"откриват\" проблема за \"апатридите\", т.е. за хората, които по едни или други превратности на съдбата са останали в даден момент без гражданство. Глобалният пакт игнорира всичко дотук, направено от ООН по тази тема. Неприемливо е някой да пледира за правата на хората без гражданство, без да може да се чуе тяхното мнение. В житейски план и от правна гледна точка случаите на загуба на гражданство са изключително разнообразни и не биха могли да бъдат \"кодифицирани\" в няколко точки от препоръчителния пакт. Въпросите на гражданството са изключителен приоритет на националните държави и стремежите за \"преуреждане\" на тази материя от Глобалния пакт за миграцията вместо от държавите, са съвършено неудачни.   Пактът се захваща с проблема за надеждността на финансовите преводи. Ясен е мотивът - планира се на милиони хора по дебитни карти да се превеждат средства, без каквато и да е било връзка с националните социални системи. За мигрантите - ще има! Парите ще идват вероятно от общоевропейските фондове, които имат друго назначение.    Преди близо половин век, Вили Бранд инициира диалога \"СЕВЕР-ЮГ\" за по-справедлив международен икономически ред. Най-изтъкнатият европейски социалист от втората половина на ХХ век искаше държавите от Африка по-бързо да се индустриализират и развият. По свой начин да се \"европеизират\". И на ум не му е идвало да решаваме проблемите на Африка, като се преселват африканците в Европа. И ето днес - проблемът е преформулиран - ООН ще се бори за защита на \"климатични мигранти\" - пустините в Африка настъпват.  Въпросът за бежанците се вля във въпроса за мигрантите, а оттук авторитетни международни институции като някои агенции на ООН с ентусиазъм се заеха да разработват въпроса за \"релокацията на населението\". Т.е. за преселването. Трябваше отдавна да се възрази - няма съгласие, по преценка на някакви организации, пък били те и към ООН,  - от една страна в друга. Агенциите нямат такъв мандат, но точно от тях произтичат творения като Глобалния пакт. Миграцията се мисли като \"регулярна\", т.е., милионите мигранти идват \"по график\".   След като няколко държави от Централна и Югоизточна Европа обявиха, че оттеглят подкрепата си за пакта, Жан Клод Юнкер се ожали: \"Поне да го бяха прочели...\". Е, прочетохме го - доста задълбочено. Петер Сярто, унгарски външен министър, изрази най-точно впечатлението на хората с юридически поглед към проблема: \"Този пакт защитава интересите единствено на мигрантите и пренебрегва хората, които искат да живеят в сигурност и при стабилна обстановка в собствените си страни\". Житейски се оказва, че западноевропейските държави си пазят нелегалните мигранти. Веднъж стъпили незаконно на европейска почва, правителствата ги репатрират  изключително бавно и ограничено, водени не от общо хуманни съображения. Европа се кахъри от недостига на работна сила, като си спестява размисъла кое в наложения европейски начин на живот прави от континента застаряваща и дори измираща Европа. Мигрантите се устремят към Европа и към САЩ. Правни основания да бъдат допуснати без документи те нямат. За да бъдат приети, е нужна еднозначната воля на приемащата държава. Глобалният пакт игнорира тези принципи. Той не се интересува от мотивите на мигрантите...    Забележително бе изказването на еврокомисаря Димитриус Аврамопулос, в чието портфолио са и въпросите на миграцията, след като няколко държави се отгранчиха от пакта: \"Не трябва да разочароваме африканците\"... Сакън, да не се изложим! Моята представа е, че европейската комисия следва да се ръководи от общите принципи на ООН и от интереси на европейските граждани и държави. Г-н Аврамопулос, който е кариерен дипломат и бивш гръцки десничарски политик, би могъл след мандата  към някоя от панафриканските организации.  В конгресната \"Визия за България\" на БСП се изтъква: \"Независимо че през последните години няма преки заплахи за терористични актове, рискът от тероризъм остава и ще продължава да бъде висок и през следващите години. В условията на цивилизационния сблъсък ислямският фундаментализъм и радикалният екстремизъм ще се засилват. Разпадът на ИДИЛ крие риск от поява на клетки с терористична насоченост на базата на миграцията\".  Миграцията настъпва преди всичко към страните от \"Златния милиард\", най бедната от които е България. Навсякъде в Европа ще се атакува равнището на заплащане на труда и на социална закрила. Ще се разгърне политика на снижаване на социалните гаранции за всички европейци, която ще се обосновава с натиска от страна на \"новодошлите\", готови да работят на други, полуевропейски условия. В резултат европейското общество ще стане по-малко социално.  Глобалния пакт се опира на едно фундаментално подвеждане - не мигрантите са проблемът, а социалната безпътица, пред която са изправени милиарди хора на планетата. Това е истинският проблем. От социалната безизходица бягат хората, не само от войните.     Миналата есен БСП изигра значима позитивна роля България да се откопчи от Глобалния пакт за миграцията. Смисленото, правносъобразното в него, е отдавна прието от България и се прилага. Новото е подвеждащо и невярно. При гласуването на документа в Общото събрание не ООН България гласува \"въздържала се\". Правителството на Бойко Борисов нямаше кураж да направи нещо повече. Преди европейските избори, и още повече след тях, спорът за миграцията ще избуява. В едно съставителите на пакта са прави - всичко едва сега започва.  ", "date": "2019.01.25", "title": "Нашите разногласия: Глобалният пакт за миграцията"}
{"url": "https://duma.bg/yasni-sa-nominiranite-za-zlatna-malinka-n183768", "text": "Официално бяха обявени номинациите за \"Златна малинка\" - награди за най-лошите филмови постижения през годината. Във вероятно най-неприятната категория - за най-лош филм, ще се състезават 5 проекта: биографичният \"Готи\" с Джон Траволта, комедиите \"Щастливи убийци\" и \"Холмс и Уотсън\", последната засега екранизация на \"Робин Худ\" и хорърът \"Уинчестър\". За най-лоша женска роля номинирани са Дженифър Гарнър, Амбър Хърт, Мелиса Маккарти, Аманда Сейфрид и Хелън Мирън. Битката между мъжете ще бъде между Джони Деп, Уил Фарел, Джон Траволта, Брус Уилис и... Доналд Тръмп. Американският президент е \"удостоен\" с две номинации за \"Златна малинка\" - за ролята му във филмите \"Смъртта на една нация\" и \"Фаренхайт 11/9\" на режисьора Майкъл Мур, както и в категорията \"Най-лоша кинодвойка\". Съпругата му Мелания Тръмп също е номинирана за \"Най-лоша женска роля\" за участието й в лентата на Мур. Тазгодишното 39-то издание на наградите \"Златна малинка\" ще се състои на 23 февруари - ден преди \"Оскар\"-ите.", "date": "2019.01.25", "title": " Ясни са номинираните за \"Златна малинка\""}
{"url": "https://duma.bg/zhaltite-zhiletki-tarsyat-kandidati-za-evroizborite-n183827", "text": "Френските \"жълти жилетки\" обявиха намерението си да се явят със своя листа от кандидати на изборите за Европейски парламент, която ще бъде водена от 31-годишната санитарка Ингрид Льовавасьор. Останалите девет кандидати са на възраст от 29 до 53 г. и с професии като ръководител на малко предприятие, юрист, електрокарист или чиновник. Движението за гражданска инициатива на \"жълтите жилетки\" обяви списък от десет имена, като целта е до средата на февруари да се състави списък от 79 кандидати за вота на 26 май. За другите места в листата ще се проведе вътрешно гласуване между вече обявените кандидати. Според допитване на института \"Елаб\" листа на \"жълтите жилетки\" може да получи 13% подкрепа на европейските избори, на трето място след партията на президента Макрон \"Република, напред\" с 22,5% и крайнодесния Национален фронт на Марин льо Пен със 17,5 на сто.", "date": "2019.01.25", "title": " \"Жълтите жилетки\"  търсят кандидати  за евроизборите"}
{"url": "https://duma.bg/bnb-predupredi-za-fishing-ataki-n183832", "text": "Българската народна банка (БНБ) предупреди за \"фишинг\" атаки, извършвани от нейно име. \"Фишинг\" атака означава, че някой опитва да ви подведе да споделите лична информация онлайн. Централната банка не поддържа сметки на физически лица, така че не предлага онлайн банкиране, уточняват от институцията, предупредиха оттам. За случая са информирани компетентните органи, допълват от БНБ.  Междувременно оттам съобщиха, че в края на 2018 година депозитите на неправителствения сектор в българската банкова система са в размер на 77,659 млрд. лева (71,9% от прогнозния БВП), като годишното им увеличение е със 7,3% след растеж със 7,9% през ноември.  Депозитите на нефинансовите предприятия през декември са в размер на 23,184 млрд. лева (21,5% от БВП), нараствайки на годишна база с 5,2% след тяхно повишение с 6,7% през предходния месец. В същото време депозитите на финансовите предприятия се увеличават с 16,9% на годишна база след ръст със 17,1% през ноември и достигат в края на 2018 година 2,945 млрд. лева (2,7% от БВП). През декември депозитите на домакинствата и нетърговски организации, обслужващи домакинствата, са в размер на 51,530 млрд. лева (47,7% от БВП), като се повишават на годишна база със 7,7% след растеж с 8,0 на сто през ноември 2018 година. Според данните на БНБ кредитите за нефинансови предприятия се повишават в края на миналата година с 5,4% на годишна база след повишение с 5,5% през ноември и достигнат 32,686 млрд. лева (30,3% от БВП). Кредитите за домакинства и НТООД пък са в размер на 21,828 млрд. лева (20,2% от БВП), като спрямо декември 2017 година те се увеличават с 11,2% след повишение с 10% през ноември 2018 година. ", "date": "2019.01.25", "title": "БНБ предупреди за \"фишинг\" атаки"}
{"url": "https://duma.bg/edna-krachka-napred-veche-se-igrae-na-stsena-andargraund-n183772", "text": "Нашумелият спектакъл \"Една крачка напред\" по едноименната пиеса на драматурга Стефан Стоянов отново влезе в арт афиша. След като преди няколко сезона направи фурор на сцената на Учебния театър в НАТФИЗ, а после се приюти на адрес \"Шипка\" 34, сега той пак е на \"софийския Бродуей\", както наричат столичната ул. \"Г. С. Раковски\". Най-новите срещи на възстановената постановка с публиката са на 25 и 26 януари в театър \"Сълза и смях\", сцена \"Ъндърграунд\". Билетите са пред изчерпване, а следващите представления са планирани за 8 февруари и 9 март. Режисьор на спектакъла е Камен Коев. Заедно с Красен Ханджиев и Здравко Здравков той е и сред актьорите в постановката. Авторът на пиесата \"Една крачка напред\" Стефан Стоянов я определя като \"самоубийствена комедия\". Публиката и театрални наблюдатели пък я сочат като образец за качествена българска комедия, каквото липсва в последните десет години. ", "date": "2019.01.25", "title": "\"Една крачка напред\" вече се играе на сцена \"Ъндърграунд\""}
{"url": "https://duma.bg/chelsi-na-final-za-kupata-na-ligata-n183857", "text": "Челси се класира за финала на Купата на Лигата, след като елиминира след изпълнение на дузпи Тотнъм в решаващия полуфинален реванш на „Стамфорд Бридж“. В редовното време двубоят завърши 2:1 и с общ резултат 2:2 двата отбора стигнаха до изпълнение на дузпи. При тях по-точни се оказаха играчите на Челси, които реализираха и четирите си изпълнения, докато футболистите на Тотнъм направиха 2 пропуска. По този начин Челси се класира за пети път на финал за Купата на Лигата през този век.  Четвърт час преди началото на мача Гонсало Игуаин бе официално представен на \"Стамфорд Бридж\"  но после зае място на трибуните.  Н‘Голо Канте (27) провря топката между краката на Сисоко и Гадзанига и намери мрежата на Тотнъм за 1:0. Еден Азар (38) удвои след комбинация с Педро Родригес и Сесар Аспиликуета. В края на първото полувреме бе една от най-дискусионните ситуации. Тоби Алдервейрелд откровено фаулира Еден Азар, но съдията Мартин Аткинсън не свири нарушение срещу белгиеца. Тотнъм намали чрез Фернандо Йоренте (50), който с глава вкара топката във вратата на Кепа Арисабалага и „шпорите“ изравниха общия резултат в мача. Челси можеше много бързо да възстанови аванса си от 2 гола в 52-та минута. Н‘Голо Канте пусна много добър пас към Оливие Жиру, който напредна, но нанесе много слаб удар и Гадзанига нямаше проблеми да улови топката. Мениджърът на Челси Маурицио Сари получи жълт картон в 53-ата минута, след като изрази бурно своето несъгласие с решение на съдията Мартин Аткинсън. Еден Азар (58) пропусна да вкара. Тотнъм организира много добра контраатака в 64-та минута, когато Кристиан Ериксен пусна отличен пас към Фернандо Йоренте, но испанецът не бе точен. Лукас Моура (74) също стреля  в аут. Челси можеше да стигне до трети решаващ гол в първата минута на добавеното време, но Оливие Жиру не успя да засече топката. Пак Жиру (90+4) стреля с глава, но в аут. Така  след общ резултат 2:2 от двата мача се стигна до изпълнение на дузпи и в тях Челси спечели с 4:2. Кристиан Ериксен реализира първата дузпа, а Уилиан също бе точен за 1:1. Ерик Ламела прати топката в левия ъгъл за 2:1, но Сесар Аспиликуета отново изравни - 2:2. Ерик Дайър прати топката високо над напречната греда и това бе първият пропуск за \"шпорите\". Жоржиньо реализира изключително технично своето изпълнение за 3:2 за Челси. Ударът на Лукас Моура бе отразен от Кепа Арисабалага. Давид Луис вкара четвъртата решаваща дузпа и по този начин Челси се класира за финала на Купата на Лигата на 24 февруари на стадион \"Уембли\" и на него Челси ще се изправи срещу Манчестър Ситин", "date": "2019.01.25", "title": "Челси на финал за Купата на Лигата"}
{"url": "https://duma.bg/sbzh-osadi-presledvaneto-na-elena-yoncheva-n183776", "text": "Председателят на Съюза на българските журналисти Снежана Тодорова категорично осъди последните атаки срещу Елена Йончева. Припомняме, че преди дни срещу народния представител от \"БСП за България\" бе повдигнато обвинение за пране на пари в особено големи размери, извършвано в журналистическата й кариера. Ударът по емблематичната журналистка и депутатка, смело разобличаваща властови злоупотреби, е брутална разправа със свободата на словото и с политически опонент, заявява Тодорова. Тя изразява тревогата си за демокрацията у нас. \"Кампанията по дискредитиране на една от най-ярките представителки на журналистическата гилдия се води отдавна и СБЖ нееднократно досега остро е осъждал това посегателство. Потвърждаваме тази наша принципна позиция и вярваме, че в съда абсурдността на обвиненията срещу Елена Йончева ще излезе наяве и ще възтържествува справедливостта\", гласи позицията на синдикалната организация. От СБЖ изразяват пълна подкрепа за Йончева и призовават да се прекрати практиката на преследване на \"неудобни\" журналисти и опоненти. Призоваваме цялата гилдия и цялото общество да се опълчи на това, защото тези удари са срещу всички ни, призовават от съюза.", "date": "2019.01.25", "title": " СБЖ осъди преследването на Елена Йончева"}
{"url": "https://duma.bg/bnt-tarsi-s-kakvo-da-smeni-otkrito-n183777", "text": "Предаването на Валя Ахчиева \"Открито\" официално падна от екрана на БНТ, където се излъчваше от години. Официално от медията обясняват това с решението си да обявят конкурс за ново разследващо предаване. В сряда Управителният съвет обяви началото на надпреварата, която е съгласувана с ръководството на дирекция \"Информация\" в медията. За да се осигури максимална равнопоставеност при кандидатстването с концепции на всички журналисти, настоящият тв формат ще бъде временно спрян, съобщиха от БНТ без да споменават поименно \"Окрито\". Предложения за ново разследващо предаване могат да дават всички журналисти от БНТ, а срокът за подаване на концепции е 20 март. Редакционната независимост продължава да бъде абсолютен приоритет на ръководството, а решението за вътрешния конкурс цели да надгради и осъвремени постиженията на най-добрия журналистически екип в България, уверяват от обществената телевизия. \"Конкурсът не е просто начин да \"си сверим часовника\" с най-добрите и успешни образци. Ние искаме да качим разследващата журналистика на следващо ниво, но също така - да отворим честен и открит дебат за работата на гилдията като цяло\", заявява и генералният директор на БНТ Константин Каменаров. Докато трае конкурсът, на мястото на \"Открито\" ще се излъчва документалната поредица \"В кадър\". От БНТ обявиха, че ще организират и широка дискусия за разследващата журналистика с представители на Обществения съвет, СЕМ и съсловни организации. На нея ще се обсъдят новите тенденции, журналистическите предизвикателства, правната рамка и опитът на европейските обществени телевизии в сферата на разследващата журналистика. Новината за сваленото предаване провокира позиция от Корнелия Нинова. Лидерът на БСП отправи покана към Ахчиева да се присъедини към екипа на новосъздадената медия на левицата БСТВ. \"Не за пръв път се опитват да заглушат нейните журналистически разследвания за корупция и злоупотреби. Неслучайно, при управлението на Борисов България е на едно от последните места по свобода на словото. На една журналистка се спира предаване, на друга се повдига обвинение. В България има авторитарна власт, която тъпче основни свободи\", коментира Нинова. Тя уверява Ахчиева, че в БСТВ водещата ще има свободата да изразява себе си без цензура, да разследва без ничия намеса и да показва истината.", "date": "2019.01.25", "title": " БНТ търси с какво да смени \"Открито\" "}
{"url": "https://duma.bg/velikata-epopeya-leningrad-n183778", "text": "На 27 януари 1944 г., преди 75 години, е свалена окончателно блокадата над Ленинград - изключително събитие в хода на Втората световна война и Великата Отечествена война на съветските народи. След 900 дни блокада, след три северни, мразовити зими, след стотици хиляди жертви, загинали от глад и шрапнели, след нечовешки страдания. За този истински геноцид нашите историци, които рядко слизат от телевизионните екрани, избягват да пишат в учебниците или кротко се ослушват - няма да говорят и няма да пишат. Но след толкова вълнения по \"Брекзит\", по сълзите и страданията на някои богаташи, нека най-сетне се върнем към миналото, към историята, която е предопределила последвалите десетилетия, а и бъдещето. Събития, преживени, изстрадани, осмислени и пренесени за вечни времена в антифашистката идея от родителите и предците ни!  За тези събития не учат и не знаят нашите деца, а тези, които знаят нещичко, то е благодарение на семейството и на онези български учители, които въпреки забраните учат децата на истинската история, а не онази - пренаписаната и измислената в услуга  на \"новите\" господари. А господарите са много, различни и навсякъде, както казва Оруел. Ето случай: на 30 ноември 2018 г. Синдикатът на българските учители и Фондация \"Конрад Аденауер\" провеждат поредната \"значима\" национална конференция - \"Историята в училище - осъзнаване на процесите в миналото за изграждане на бъдещето\". Тя е \"в подкрепа на Министерството на образованието за въвеждане на съвременни, адекватни програми в т.ч. изучаване на тоталитарната комунистическа система\" (в. \"Учителско дело\", бр.38-39, 2018 г. и \"Дневник\" 30.11.2018 г.). Участват образователни експерти и учители, които трябва да популяризират сред нещастните български деца историята, която 30 години се пренаписва от платените номенклатурни историци. Основни доклади имат две водещи професори-исторички (особено едната-  от Американския университет в Благоевград) - боркиня от десетилетия за изучаване на престъпленията на комунизма в българското училище, а другата - от СУ \"Св. Кл. Охридски\".  Някои медии отразяват проявата и става ясно, че в един от основните доклади се разисква важен (!?) проблем: \"борбата между духовното и идеалното\". Аплодисменти, поздравления и отчитане на проекта... Това е положението. Няма коментари, няма недоволство. Синдикатите си вършат \"работата\". Важното е, че от учебниците са изхвърлени главните събития от историята на България през първата половина на ХХ век; основните, решаващите битки в хода на Втората световна война, случили се, естествено, на Източния фронт и още много, много...  А ние се гневим и си припомняме истинската история, събитията, от които човечеството е тръпнело и които и днес не бива да се забравят! Не само заради военните победи, а за това, че те могат да бъдат резултат на определени обществени условия, на идеи и човешки, традиционни ценности, на патриотизма, на доброто срещу унижението и чуждото господство, на саможертвата, на достойнството заради свободата и бъдещето на Отечеството и човечеството. Защото Ленинградската блокада и поредицата кървави битки на Източния фронт няма да се случат, само ако \"нравствените хора са главен ресурс на страната\", ако се  възпитават патриоти. Бисмарк, в други времена и за друга война - френско-пруската, казва, че в нея побеждава пруският прогимназиален учител с неговото патриотично възпитание.  Много е изминалото време, много е забравеното от тези събития. От 8 септември 1941 г. блестящият, прекрасен Ленинград е тотално блокиран, Хитлер обявява, че ще го заличи от лицето на земята. Но неговото население мъжествено и героично с огромни загуби (над 900 000 умират от глад, 32 0000 са убити от вражеския огън и бомбите) отстоява своите домове, своя живот и бъдещето на своя велик град и Родина, несломени от глада, от студа, от болестите и ужаса на войната. Когато се проваля Хитлеровият план Ленинград да бъде превзет с щурм, решението на агресора е Северната столица да бъде задушена с глад, студ, артилерийски обстрели и бомбардировки. Фашизмът педантично изпълнява чудовищната директива - унищожаването на града. Така съдбата на Ленинград и ленинградци се превръща в един от най-ярките символи на безчовечността и жестокостта на фашизма, но и на издръжливостта, и на безпределните сили и вяра на съветския човек. А думата \"блокадник\" остава сакрална за поколенията.    Преживелите блокадата са записали в дневниците и спомените си, че \"ако някой би казал: \"Да предадем града\" - всички биха го разкъсали без милост.\" Жителите са готови на всичко. Известният от онова време професор Даниил Ал веднага след обсадата на града, още в първите дни на блокадата, заедно с 65 хиляди студенти заминава на фронта и воюва в състава на Народното опълчение на Московския район на Ленинград.   Единствената нишка, която свързва блокадния Ленинград със страната, е Ладожкото езеро. Въпреки мразовете и снежните бури, въпреки огъня, вражеската артилерия и бомбите, движението на товарния автотранспорт е осигурено. Така се пренасят хляб, скромни продоволствия, боеприпаси, необходими на обсадения град. Един от ръководителите на пътното управление тогава на Ленинградския фронт Андрей Васьнович е записал в спомените си: Пътят на живота трябваше денонощно да се поддържа, да се проверява. А основно работеха момичета. Бяха по на 18-20 години. Гладни, слабички, а товареха сандъци със снаряди по 50-60 килограма. Като ги погледнеш, ти рукват сълзите, но не ни беше до сълзи... Тогава не съществуваше думата \"невъзможно\". Ние бяхме приятели и споделяхме трохичките и къшчетата сухар. Разбирахме, че всеки товарен рейс спасява от глад стотици хора. Поддържахме се един друг и се крепяхме.\"      След войната всички са категорични, че \"Историята на блокадата на Ленинград е изпълнена с героизъм - дори не само военен, а човешки. Хората не си позволиха да се разчовечат.\" Доказателствата за това са толкова много! Неслучайно историци, психолози, културни дейци, творци са категорични, че във всички времена главното условие за успешния изход от всяка кризисна обстановка е нравствеността и духовното единство на народа.    В годините на блокадата на Ленинград и за окончателното й снемане решаващо значение има съветската военна стратегия. И тогава, и днес е немислим успехът без военния опит на съветските воини, без гениалната военна стратегия на ген. Георгий Жуков. Преди години писателят-блокадник Даниил Гранин написа: \"А ние имахме Жуков! Помня, че когато немците можеха да влязат в града, долетя Жуков... Във всички окопи премина новината: \"Пристигнал е Жуков\".... Там, в окопите, почувствахме, че духът ни се повдигна. Жуков... Тогава нещо рязко се измени за възстановяването на воинския дух и за няколко дни почувствахме промяната.\"        През изминалите 75 години обществото и човечеството преминаха през различни идеологии, през надежди и разочарования, през триумф, победи, а и през разгром, отчаяние и страх. Мними пророци чертаеха своите проекти и предсказания. Но днес, в навечерието годишнината от тази велика епопея - Ленинград, трябва да отчетем, че победите на Ленинград, при Сталинград, Курск, Москва, и... до Берлин, са възможни, благодарение главно на могъществото и идеите, ценностите на Съветската държава, на хората, формирани в това общество. Признато е още от съвременниците на тези събития в целия свят.   И ако някои у нас най-сетне се сетят, че сегашните натрапени учебни програми трябва да бъдат основно промени, нека се обърнат към историята и към това, което дава идеи и бъдеще, което е доказано и признато. Защото временните победи на политическата демагогия са нещо крайно преходно и лъжовно и времето им изтича!  ", "date": "2019.01.25", "title": "Великата епопея - Ленинград"}
{"url": "https://duma.bg/tsska-sf-ostava-v-marbeya-oshte-7-dni-n183763", "text": "ЦСКА-Сф удължи лагера си в Испания. Подготовката в Марбея ще бъде със седмица по-дълга от първоначално предвиденото и ще продължи до 5 февруари. Спортно-техническото ръководство се надява с този ход да осигури максимално добри условия за футболистите в заключителната фаза от подготовката. \"Базата и терените, на които тренира тимът ни, са перфектни, метеорологичните условия и климат също позволяват да се работи пълноценно\", обявиха от клуба. Промяната ще доведе до организирането на още 1 или 2 контроли, като се уточняват съперниците. В Марбея тимът на Нестор Ел Маестро би китайския Шанхай Шенхуа с 1:0 и записа първа победа за 2019 г. Успеха срещу 7-ия в китайската Суперлига донесе гамбиецът Али Соу (80). Ел Маестро заложи на по-опитните през първите 60 мин., а после извърши доста смени. Бразилецът Мауридес, който се върна от Виена без трансфер, въобще не беше в групата. В първия си мач в Испания ЦСКА-Сф завърши 1:1 с 8-ия във II Бундеслига Бохум, а после падна от елитния унгарски Академия Пушкаш (1:3). В понеделник \"червените\" срещат Виктория Пилзен, където играе бившият капитан на Левски Роман Прохазка. \"Изиграхме приличен двубой срещу организиран и компактен съперник. Цялата среща се опитвахме да намерим път през защитата им. Не беше лесно, но въпреки това съм щастлив, че успяхме да намерим пътя до вратата им в края. Хубаво е да спечелиш, също така с любимия ми резултат. Няма контузии, всички се стараха. Кирил Десподов има пренатоварване, а не контузия. Може би сме го тренирали твърде усилено. Той имаше нужда от почивка. Имаме достатъчно мачове, така че всеки да получи своите минути и всички да са готови до двубоя срещу Черно море\", каза Ел Маестро. Мениджърът на ЦСКА-Сф Стойчо Стоилов пък се оправда, че трансферът на Мауридес в Рапид В се провалил, защото около сделката се вдигнал излишен шум и изтекла информация от клуба. В Австрия пък са категорични, че сделката е пропаднала, тъй като бразилецът е прекалил с празнуването по време на ваканцията и бил по-тежък с 8 кг. \"Не може да си позволим лоши трансфери. Рискът с Мауридес беше прекалено голям. Но няма да си късаме нервите заради един трансфер\", каза треньорът на Рапид Дитмар Кюбауер.", "date": "2019.01.25", "title": " ЦСКА-Сф остава   в Марбея още 7 дни "}
{"url": "https://duma.bg/maritsa-s-treta-zaguba-v-shampionskata-liga-n183761", "text": "Марица записа трета поредна загуба в женската волейболна Шампионска лига. Българският първенец падна при гостуването на Щутгарт с 1:3 гейма (-15, -21, 23, -19) и сведе до минимум шансовете си да се класира за следващата фаза. В класирането след III кръг пловдивчанки са последни с 0 т. Води ВакъфБанк (Тур) с 9 т., пред Щутгарт 6 и Безие (Фр) 3. В следващия кръг на 5 февруари българките гостуват на туркините, които са световни и европейски шампионки. Пред 1500 души в \"ШАРена\" топреализатор за нашите стана Мирослава Паскова със 17 т., Симона Димитрова добави 15, а Александра Миланова 14. За домакините американката Кристъл Ривърс заби 23 т. \"След третия сет трябваше да играем волейбола, който аз исках, но не се случи и пак загубихме. Какво да кажа? Просто трябва да продължаваме да работим\", призна треньорът на Марица Иван Петков. Това беше първата среща за тима му през годината. За Марица предстои и първи мач от втория полусезон в НВЛ срещу Левски. Двубоят беше отложен за понеделник от 16,00 часа в зала \"Люлин\".", "date": "2019.01.25", "title": " Марица с трета загуба в Шампионската лига"}
{"url": "https://duma.bg/ek-poiska-da-opravim-zakonite-si-za-kontsesiite-i-obshtestvenite-porachki-n183830", "text": "Европейската комисия (ЕК) предупреди официално България и други 14 държави членки, че законодателството им по отношение на обществените поръчки и концесиите не съответства напълно с правилата на ЕС. Брюксел напомня на София, че новите правила, разписани две директиви от 2014 г., е трябвало да бъдат транспонирани в националното ни законодателство до 18 април 2016 г. Писмата до 15-те държави са резултат от проверка за съответствие, проведена от ЕК, за да се установи дали националните разпоредби за транспониране са в съответствие с директивите на ЕС. Същата преценка се извършва или ще бъде извършена по отношение на останалите държави членки, в които транспонирането е завършено със съществени закъснения. Държавите имат срок от два месеца, за да отговорят на доводите на комисията. В противен случай тя може да реши впоследствие да изпрати мотивирано становище. Освен България разминаване между националното и европейското законодателство при концесиите и обществените поръчки има още при  Хърватия, Кипър, Чехия, Дания, Финландия, Германия, Унгария, Италия, Малта, Нидерландия, Полша, Румъния, Швеция и Великобритания.", "date": "2019.01.25", "title": "ЕК поиска да оправим законите си за концесиите и обществените поръчки"}
{"url": "https://duma.bg/nadal-na-25-i-final-v-golemiya-shlem-n183765", "text": "Рафаел Надал се класира за 25-и път на финал на турнир от Големия шлем. В Мелбърн Матадора отнесе Стефанос Циципас с 6:2, 6:4, 6:0 и за пети път ще спори за титлата на \"Аустрелиън оупън\". Световният №2 и носител на 17 отличия от Големия шлем затвори мача срещу 20-годишния грък за 1:46 часа, като буквално го депресира с играта си. Обещаващият талант, който ще бъде №2 в схемата на \"София Оупън 2019\",  беше бледа сянка на досегашните си изяви в Мелбърн, когато елиминира великия Роджър Федерер и намиращия се в отлична форма Роберто Баутиста Агут. За Матадора от Манакор, шампион в надпреварата само през 2009 г., това беше най-бързата и убедителна победа в турнира тази година и той за пръв път в кариерата си стигна до мач за титлата в Мелбърн без загубен сет. 32-годишният испанец даде само 46 гейма на шестимата си съперници дотук. Рафа е загубил 3 финала в Австралия, а за титлата излиза в неделя срещу по-добрия от Новак Джокович (Сър, №1) или Лука Пуй (Фр, №31), които ще играят днес в другия полуфинал. При жените за трофея утре ще спорят Наоми Осака (Яп, №4) и Петра Квитова (Чех, №6). Чехкинята сложи край на австралийската приказка на Даниел Колинс (САЩ, №35) и я срази със 7:6 (2), 6:0. Тя е първата чехкиня на финал в Мелбърн след Яна Новотна, която през 1991 г. загуби от Моника Селеш. Шампионката от US Open 2018 Осака пък елиминира Каролина Плишкова (Чех, №8) с 6:2, 4:6, 6:4 и предотврати чешки финал. 21-годишната японка ще се бори за втора поредна титла от Големия шлем, след като в Ню Йорк срази Серена Уилямс. Шампионката В Мелбърн ще бъде новата №1 в света от понеделник.", "date": "2019.01.25", "title": " Надал на 25-и финал в Големия шлем"}
{"url": "https://duma.bg/ebvr-shte-ni-konsultira-za-tsenite-na-pazara-na-tok-n183831", "text": "Правителството е одобрило проект на споразумение, което ще бъде сключено между Комисията за енергийно и водно регулиране (КЕВР) и Европейската банка за възстановяване и развитие (ЕБВР) за предоставяне на подкрепа за проекти, съобщиха от Министерския съвет. Със споразумението КЕВР ще получи консултантска помощ от ЕБВР за подобряване на аналитичния и технически капацитет, както и за регулирането на цените и ефективността на електроенергийния пазар на България. Ще бъдат разработени методики и анализи за мониторинг на пазара, разходите и ползите от инвестиционните проекти, капиталовите и оперативните разходи на мрежовите предприятия за регулаторни цели, методика за обвързване на регулираните приходи на мрежовите предприятия с показателите за ефективност и качество на услугите. Предвижда се развитие на капацитета на КЕВР за провеждане на проверки, изземване на електронни доказателства, снемане на устни обяснения, налагане на наказания, уреждане на спорове и начини за обжалване от страна на дружествата, както и други процедурни и правни въпроси. Ще бъде извършен преглед и анализ на законодателството и ще бъдат изготвени предложения за нормативни промени с цел подобряване на регулаторната рамка на електроенергийния пазар и на регулаторната дейност на КЕВР. ", "date": "2019.01.25", "title": "ЕБВР ще ни консултира за цените на пазара на ток"}
{"url": "https://duma.bg/gubim-nadprevarata-s-izmenenieto-na-klimata-n183824", "text": "Главният секретар на ООН Антонио Гутериш предупреди, че светът \"губи надпреварата\" с изменението на климата и настоя правителствата да поемат по-смели ангажименти отвъд Парижкото споразумение, предаде АФП. \"Изменението на климата е определящият въпрос на нашето време. Ние губим надпреварата\", каза той по време на Световния икономически форум в Давос. Гутериш каза, че \"няма надежда\", че нациите ще намерят решение, но подчерта: \"Нуждаем се от политическа воля и от правителства, които разбират, че това е най-важният приоритет на нашето време.\" ", "date": "2019.01.25", "title": "Губим надпреварата  с изменението на климата"}
{"url": "https://duma.bg/kratki-novini-n183820", "text": "Китайските военни успешно са тествали изстрелване на ядрено въоръжена междуконтинентална балистична ракета. Военни експерти подчертават, че Китай никога няма да бъде първата страна, която ще започне ядрена атака. Ядреният арсенал на Китай е малък в сравнение с арсеналите на Америка и Русия. Пекин поддържа 280 ядрени бойни глави на МБР, ракети със среден обсег и ракети на подводници. Хвърлиха запалителни коктейли по дома на депутат от СИРИЗА. Теодора Сакри, член на СИРИЗА, чиято къща в Янина беше атакувана с коктейли Молотов преди гласуването за ратифициране на Преспанския договор, описва акта като опит за убийство. Според нови данни от Министерството на имиграцията, Дания е приела 3500 търсещи убежище миналата година, почти колкото и през 2017 година. Най-много кандидати за убежище има от Еритрея - 656, следвани от Сирия (598) и, което трябва да се смята за изненада, Грузия - 396. През първите десет месеца на 2018 г. броят на търсещите убежище от Грузия се е увеличил пет пъти. Султанът на щата Паханг Тенгку Абдула беше избран за нов крал на Малайзия. Тайното гласуване на Съвета на султаните, в който влизат наследствените султани на 9 от 13-те щата, се състоя в двореца Истана Негара, официалната кралска резиденция в столицата Куала Лумпур.", "date": "2019.01.25", "title": "Кратки новини"}
{"url": "https://duma.bg/novite-shofori-bez-moshtni-koli-i-s-pridruzhitel-n183858", "text": "Някои ограничения за новите шофьори въвежда проект за нов Закон за движение по пътищата. Документът е публикуван за обществено обсъждане. В него е записано, че нов шофьор, взел книжка категория B или B1, през първите 6 месеца ще има право да кара кола с мощност до 50 kW (67 к.с.). А по-мощен автомобил – само с придружител, притежаващ съответното свидетелство от най-малко 5 години. Придружителят трябва да не е пил и да не се е дрогирал, както и да не му е отнемана книжката през последните 5 години. Новият шофьор няма право да вози пътници освен придружителя между 22 и 6 часа, уточнява в.\"Труд\". Наказанието на нарушение на ограниченията от нов шофьор е отнемане на книжката за 3 месеца и глоба от 500 лв. За придружител, който не отговаря на изискванията, сакнцията е 300 лв. След изтърпяване на наказанието срокът от шест месеца започва да тече отначало. 150 лв. става глобата за минаване на червено според проекта за новия Закон. В сегашния закон санкцията е 100 лв. 150 ще бъде глобата и за неспазване на предписанието на пътните знаци или пътната маркировка, отнемане на предимство на пешеходец на пешеходна пътека и на колоездач на велоалея, за нарушаване на правилата за предимство, за изпреварване и разминаване, за каране в забранената посока на еднопосочен път. 600 лв. става глобата за шофьор, който кара, без да има книжка или без свидетелството му да е за съответната категория. В момента за това се глобява от 100 до 300 лв. Същата санкция се предвижда, ако книжката е взета за три тежки нарушения в рамките на две години, както и ако шофьорът е лишен от право да управлява МПС по съдебен и административен ред.", "date": "2019.01.25", "title": "Новите шофьори - без мощни коли и с придружител"}
{"url": "https://duma.bg/protest-na-meditsi-v-plovdiv-masovo-napuskat-meditsinski-sestri-n183860", "text": "Служители на пловдивската общинска многопрофилна болница \"Свети Мина\" излизат на протест заради масовото напускане на медицински сестри, което става по причина на ниското заплащане, съобщава Би Ти Ви. След две седмици четири от отделенията на болницата вероятно ще спрат работа поради липсата на квалифициран персонал. Преди 14 дни медицинските сестри масово са подали едномесечни предизвестия. Ръководството на болницата им предлага от първи януари актуализирани месечни заплати от 600 лева. Медицинските сестри настояват за 700 лева месечно възнаграждение. До момента липсва реакция на кмета Иван Тотев и общинските власти и това е причината персоналът на болница \"Свети Мина\" да протестира пред сградата на общината. След актуализацията на заплатите от първи януари медицинските сестри от болницата ще получават само с 40 лева повече от санитарите. Според ръководството на болницата няма начин за повишаване заплатите на медицинските сестри.  Синдикатите в града ще настояват принципалът на болницата - Община Пловдив, да поеме отговорност за проблема. Отговорът на общината е че болницата е самостоятелно търговско дружество и Община Пловдив няма отношение към размера на заплатите.", "date": "2019.01.25", "title": "Протест на медици в Пловдив, масово напускат медицински сестри"}
{"url": "https://duma.bg/poreden-opit-za-machkane-i-unizhenie-na-neudobnata-zhurnalistika-n183861", "text": "Прави се опит за смачкване и унижение на неудобната журналистка, застрашаваща корупционни схеми във властта! Твърдо заставаме зад Елена Йончева и надлежно ще уведомим международната общност, чрез представляващите ги посолства, за случващото се в България. Това се казва в декларация на Клъстер за свободно слово, медии и Клъстер за свободно слово, медии и журналистика, които остро осъждат опита за репресия и сплашване към българската журналистка Елена Йончева чрез спецпрокуратурата.  Действията срещу журналистката Елена Йончева представляват грубо погазване на свободата на словото, медиите и журналистиката в България, която се нарежда на незавидното 111 - то място в световните класации“, пише още в декларацията. Според медийния клъстер прилаганите методи за репресия срещу българските журналисти е не само опасна практика, но и отричане и пречка България да бъде свободна, демократична и правова държава. Призоваваме гражданите остро да реагират и да не позволят родината ни да тръгне по опасния път на явна диктатура и самоуправство, погазващи всички човешки и граждански свободи!, се казва в документа. От Клъстер за свободно слово, медии и Клъстер за свободно слово, медии и журналистика  Клъстер за свободно слово, медии и Клъстер за свободно слово, медии и журналистика остро осъжда опита за репресия и сплашване към българската журналистка Елена Йончева чрез спецпрокуратурата. Йончева е емблематичен журналист, имащ смелостта да се опълчи и разследва финансови злоупотреби с парите на българските граждани, националния бюджет и еврофондове, свързани с властта. Действията срещу журналистката Елена Йончева представляват грубо погазване на свободата на словото, медиите и журналистиката в България, която се нарежда на незавидното 111 - то място в световните класации! Отбелязваме, че Йончева не е първият пример за натиск и репресия в България. Прави се опит за смачкване и унижение на неудобната журналистка, застрашаваща корупционни схеми във властта! Твърдо заставаме зад Елена Йончева и надлежно ще уведомим международната общност, чрез представляващите ги посолства, за случващото се в България. Прилаганите методи за репресия срещу българските журналисти е не само опасна практика, но и отричане и пречка България да бъде свободна, демократична и правова държава. Призоваваме гражданите остро да реагират и да не позволят родината ни да тръгне по опасния път на явна диктатура и самоуправство, погазващи всички човешки и граждански свободи! Информираността на обществото, свободното изразяване на мнение и свободни медии са изконни права и трябва да ги отстояваме. Опитът за натиск към журналистката Елена Йончева чрез властови похвати е и политическа репресия като представител на българска опозиционна партия. ", "date": "2019.01.25", "title": "Пореден опит за мачкане и унижение на неудобната журналистика"}
{"url": "https://duma.bg/gripna-epidemiya-v-sofiya-ot-ponedelnik-n183863", "text": "Грипна епидемия ще бъде обявена на територията на София - град от понеделник, 28 януари. Това съобщиха преди малко от здравното министерство. Учениците излизат в грипна ваканция от 28 януари до 4 февруари включително. Това означава, че ще се върнат в училище на 6 февруари, защото 5-и е обявен за почивен от МОН като \"междусрочна ваканция\". От понеделник в грипна епидемия ще е и област Благоевград. Там ваканцията на учениците ще е до 1 февруари.  Кюстендил също ще е в грипна епидемия от 28 януари. Във всички училища на територията на областта се преустановяват занятия до 1 февруари включително. В трите области до второ нареждане се преустановяват детските и женските консултации, свижданията в лечебните заведения, плановите операции и профилактичните имунизации.  Към днешна дата грипна епидемия е обявена на територията на следните области: Бургас, Варна, Видин, Добрич, Кърджали, Пазарджик, Пловдив, Силистра, Сливен, Смолян, Софийска област, Стара Загора, Хасково, Шумен, Ямбол.", "date": "2019.01.25", "title": "Грипна епидемия в София от понеделник"}
{"url": "https://duma.bg/bsp-alarmira-evropa-za-represiite-nad-neudobni-zhurnalisti-n183862", "text": "Съдебната власт в България се използва от изпълнителната за репресии. Отнема се всяка свобода на словото, на различното мнение, наказва се този, който критикува. Обвиненията срещу Елена Йончева са част от репресивния апарат на властта и затова от БСП ще алармират няколко международни институции за случващото се в България. От левицата изпращат писма до няколко организации - \"Репортери без граници\", Европейската федерация на журналистите и Международната федерация на журналистите. Същият сигнал ще бъде пратен и до посолствата на ЕС в България.  Няма да позволим върху Елена Йончева да се упражнява репресия и натиск, привличаме затова и международна подкрепа, обяви лидерът на БСП Корнелия Нинова. Тя бе категорична, че процесът срещу журналистката е политически, а не наказателен. Защо сега, след като делото КТБ се точи вече 5 години, попита Нинова. Тя припомни, че още преди пет години от левицата са поискали с писмо информация кои са политиците, за които прокуратурата твърди, че са получавали пари от Цветан Василев в брой. Вместо отговор, след 5 години идва обвинение към Елена Йончева. Въпреки че за тези 5 години тя нито веднъж не е викана на разпит, не е потърсена от разследващите. Това, подчерта Нинова, е репресия заради нейната смелост да разобличи случаите на кражби във властта. Тя припомни разследванията на Йончева за оградата с Турция, за т.нар. \"Кумгейт\" в Хасково, за строителството на магистралите. Тя си позволи да започне разследване за къщата на един политик в Барселона и да осъди този политик, допълни лидерът на левицата. Това е причината днес тя да бъде съдена, убедени са в БСП. Нинова повтори, че Елена Йончева може да разчита на подкрепата на цялата парламентарна група и на ръководството на партията.  Този въпрос не е просто въпросът за защита на Елена. КТБ е ярък пример за задкулисие, за управление на мафията, хора, които стоят отзад и продължават да разграбват КТБ. Това е моделът на прехода, който продължава и днес, на който предлагаме да сложим край, обяви Нинова. По думите й реакцията към случващото е тест за съпротивителните сили на нашето общество. Нинова е убедена, че българите имат тези съпротивителни сили. Можем заедно да отхвърлим режима на Бойко Борисов, завърши Нинова.", "date": "2019.01.25", "title": "БСП алармира Европа за репресиите над неудобни журналисти"}
{"url": "https://duma.bg/yazovir-zlatograd-preliva-v-smolyansko-karayte-samo-s-verigi-n183865", "text": "Проливен дъжд се изля в Смолянска обланст, а обилен снеговалеж усложни пътната обстановка в Родопите. Всички язовири в района се наблюдават и се изпускат контролирано, обяви областният управител Недялко Славов. Той разказа, че има опасност от преливане на язовира в Златоград, където е имало свличане на земна маса. Това може да предизвика вълна, която да е опасна за центъра на града. Има готовност да издигане на пясъчни диги, ако се наложи.  Във високите части на областта, както и в Девин, Доспат и Бориново има интензивни снеговалежи и е мобилизирана почистващата техника. Всички автомобили да се движат с вериги, а товарните превозни средства над 12т да са без ремаркета и полуремаркета по републиканските пътища и проходите в област Смолян, проход \"Рожен\" и през прохода \"Предела\". През прохода \"Рожен\" леките автомобили задължително да се движат с вериги, поради снегопочистване, съобщава АПИ. Шофьорите, на които им предстои пътуване в област Смолян, трябва да тръгват на път с автомобили подготвени за зимни условия, да карат внимателно и със съобразена скорост, припомнят от агенцията. Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.01.25", "title": "Язовир Златоград прелива, в Смолянско карайте само с вериги"}
{"url": "https://duma.bg/kmetat-na-tsarevo-sezira-prokuraturata-za-stroezha-na-arapya-n183867", "text": "Кметът на Царево Георги Лапчев е сезирал прокуратурата заради строежа край къмпинг \"Арапя\". Според него там не би трябвало да се строи, въпреки че по документи строителството е законно, предаде БиТиВи. Кметът заяви, че инвеститорът е съгласувал всичко с екологичното законодателство, но независимият орган трябва да се произнесе по случая. След медиини публикации вчера, че се изсича борова гора край Арапя, днес началникът на Дирекцията за строителен контрол Иван Несторов трябва да направи спешна проверка по Южното Черноморие. Преди сигналите за унищожаване на природата на Арапя, имаше случаи на заравнени дюни на къмпинг \"Смокиня\" и багери, навлезли в къмпинг \"Градина\". От горското стопанство в Царево твърдят, че районът, на който се строи в Арапя, всъщност не е гора, а урегулиран поземлен имот. Защото имало нов горскостопански план. Инвеститорът Георги Атанасов пък увери, че гората не се изсича, а се \"премахват само опасните изгнили и стари дървета\". Той обясни, че първоначалният проект е бил за 25 000 квадрата с влязло в сила разрешение за строеж за огромен комплекс. След разговори в общината обаче станало ясно, че гората трябва да се запази. По тази причина целият проект бил сменен и в момента се предвижда да се построят едноетажни и двуетажни еднофамилни къщи, които ще са съобразени с растителността в региона. Инвеститорът обясни още, че къмпингуващите в гората вече били унищожили дърветата, защото са палили огън. \"Тези дървета така или иначе са заминали! Ние не ги режем, отстраняваме това, което така или иначе вече не е живо дърво\", уверено заяви Атанасов. На журналистически въпрос дали наистина вярва, че със строителството си спасява гората, инвеститорът отговори положително.", "date": "2019.01.25", "title": "Кметът на Царево сезира прокуратурата за строeжа на Арапя"}
{"url": "https://duma.bg/kratki-novini-n183760", "text": "Даниел Иванов-Аоияма загуби за шести път на турнира по сумо в Токио. Нашият \"маегашира-5\" беше надвит с техниката \"йорикири\" от \"одзеки\" Такаясу. Българинът има и 6 победи в първия за годината турнир за Купата на императора. Днес борецът от Елхово излиза срещу Ендо. Монголският \"Велик шампион\" Хакухо се провали за втори път в Токио и отстъпи на сънародника си \"секиваке\" Тамаваши и така двамата водят с по 10 победи и 2 загуби. Изабелла Шиникова (№265 в света) се класира за 1/4-финалите на турнира по тенис в Андрезийо-Бутеон, Франция ($60 000). Поставената под №8 българка победи втората в схемата Тамара Корпач (Гер, №120) с 6:4, 7:5 за 93 мин. 27-годишната софиянка заслужи $154 и 15 т. за ранглистата. Баскетболният Левски ЛУКойл загуби и теоретични шансове да продължи за купата на \"ФИБА Европа\". Възпитаниците на Тити Папазов отстъпиха с 96:109 (31:29, 20:36, 22:22, 23:22) при гостуването в Израел на Ирони Нес Циона и са на дъното в група J с 4 т. Води Алба Фехервар (Унг) със 7, пред Ирони Нес 7 и Балкан 6. В Израел най-резултатен за гостите бе Патрик Рембърт с 26 т., а Деян Иванов вкара 16. На 30 януари Левски ЛУКойл приема Алба Фехервар, а ден по-рано другият български тим в групата е домакин на Ирони Нес Циона. Симона Скробанска (Юлен) постигна трета поредна победа, след като триумфира в слалома за купа \"Бороспорт\" с време 1:42,65 мин. Втора остана Диана Рентя (Рум) на 1,57 сек., а Силвия Маджарска (Чамкория) е трета на 1,83 сек. При мъжете победи Йоанис Антонио (Гър) с 1:28,83 мин., пред Калин Златков (Юлен) на 0,36 сек., Йоан Тодоров (Юлен) на 1,01 сек. Участваха общо 51 алпийци от 6 нации. Полуфинали Жени: Петра Квитова (Чех, №8) - Даниеле Колинс (САЩ, №35) 7:6 (2), 6:0; Наоми Осака (Яп, №4) - Каролина Плишкова (Чех, №7) 6:2, 4:6, 6:4. Мъже: Рафаел Надал (Исп, №2) - Стефанос Циципас (Гър, №15) 6:2, 6:4, 6:0.  Новак Джокович (Сър, №1) - Лука Пуй (Фр, №30) играят утре не преди 10.30 ч.  Контроли на български отбори Черно море - Арка Гдиня (Пол) 0:0; Локо Пд - Черноморец Бч 7:0; Дунав - Сепси (Рум) прекратен при 0:1 в 32-ата мин. заради буря; Купа на Азия, 1/4-финали Виетнам - Япония 0:1 Китай и Иран играят. Футбол по Диема спорт 16.30 Лудогорец - Лехия Гданск по Диема спорт 2 21.55 Арсенал - Ман Юнайтед по Евроспорт 2 21.30 Херта - Шалке по Диема спорт 2 Волейбол 18.30 ЦСКА - Добруджа по Евроспорт 1 Тенис 8.00 и 10.15 \"Аустрелиън оупън\" Биатлон 15.15 СК в Антхолц (спринт, мъже) Фигурно пързаляне 18.30 ЕП в Минск по Евроспорт 2 Ски 12.00 СК в Кицбюел (мъже) Утре Футбол по Диема спорт 17.00 Нюкасъл - Уотфорд 21.00 Дижон - Монако по Диема спорт 2 19.30 Милуол - Евертън 21.45 Уимбълдън - Уест Хем по Макс спорт 3 19.00 Сампдория - Удинезе 21.30 Милан - Наполи по БНТ 3 Сноуборд 17.30 СК в Москва по Евроспорт 1 Тенис 10.15 \"Аустрелиън оупън\" (финал, жени) Биатлон 16.15 СК в Антхолц (преследване, мъже) по Ринг Волейбол 19.00 Кастелана Гроте - Равена по Евроспорт 2 Ски скокове 08.45 СК в Сапоро В неделя Футбол по Диема спорт 18.00 Амиен - Лион 22.00 ПСЖ - Рен по Диема спорт 2 18.00 Кристъл Палас - Тотнъм 20.00 Челси - Шефилд У по Евроспорт 2 16.30 Байерн М - Щутгарт по Макс спорт 3 19.00 Торино - Интер 21.30 Лацио - Ювентус по Макс спорт 4 17.15 Жирона - Барселона 21.45 Еспаньол - Реал М по БНТ 3 Баскетбол 17.55 Рилски спортист - Левски ЛУКойл  по Ринг Волейбол 19.00 Латина - Тренто по Евроспорт 1 Тенис 10.15 \"Аустрелиън оупън\" (финал, мъже) Ски 14.30 СК в Кицбюел (мъже) Биатлон 16.30 СК в Антхолц (масов старт, мъже)", "date": "2019.01.25", "title": "Кратки новини"}
{"url": "https://duma.bg/stoyan-mirchev-gerb-sazdavat-totalitarna-darzhava-n183864", "text": "ГЕРБ, в опит да се спасят, създават тоталитарна държава, в която силовите институции се използват за удар върху опонента. Те не се използват за разкриване на реални престъпления. Елена Йончева е репортер и разследващ журналист. Виждали сме я в най-критичните точки на планетата. През последните две години, с доказателства, показа проблема с граничната ограда, направи разкритието за урана във водата в Хасково, \"кумгейт\" с Делян Добрев. Тя осъди Бойко Борисов и неговото голямо его не може да превъзмогне това, както и скандала с къщата му в Барселона. Това коментира пред БСТВ народният представител от ПГ на \"БСП за България\" Стоян Мирчев. В началото на управлението на ГЕРБ бяхме свидетели основно на пиар - как Борисов и Цветанов се борят с престъпността, припомни депутатът. По думите му сега сме свидетели на репресивен апарат, който  мачка и запушва устата както на опозицията, така и на свободното слово. Тогава говорехме за пиар, докато сега спокойно можем да говорим за унищожаване на демокрацията, категоричен беше Мирчев. Народният представител от левицата добави, че никоя диктатура не се задържа дълго.  ДПС винаги са били скритият жокер и спасителен пояс на ГЕРБ в много ключови моменти. Но ситуацията около изтребителите, с така наречената \"коалиция F-16\" я показа и наяве, подчерта Мирчев. ДПС не искат нови избори, а да се говори по нов начин за управляващата коалиция, в която да влизят и те, смята социалистът. ГЕРБ си отиват с прокламираното от тях поемане на отговорност, но големите фигури си стоят във властта.  ", "date": "2019.01.25", "title": "Стоян Мирчев: ГЕРБ създават тоталитарна държава"}
{"url": "https://duma.bg/yanukovich-e-vinoven-za-darzhavna-izmyana-reshi-sad-v-kiev-n183821", "text": "Оболонският окръжен съд на Киев призна бившия президент на Украйна Виктор Янукович за виновен по делото за държавна измяна. \"Независимо от непризнаването на своята вина по обвиненията, съдът, след като изслуша показанията на свидетелите, разгледа доказателствата на експерти, както и документи и веществени доказателства, сметна, че обвиняемият е виновен за престъпления... доказани с принадлежащите и допустими доказателства\", заяви съдията. Прокуратурата възнамеряваше да поиска доживотна присъда за Янукович, но по-късно промени искането на 15 г. затвор. Самият Янукович категорично отрича вината си.", "date": "2019.01.25", "title": "Янукович е виновен  за държавна измяна,  реши съд в Киев"}
{"url": "https://duma.bg/kim-se-gotvi-za-sreshta-n183822", "text": "Севернокорейският лидер Ким Чен Ун нареди да започне подготовка за втората му среща на върха с президента на САЩ Доналд Тръмп, предаде ДПА. Ким изрази огромно задоволство, след като получи писмо от Тръмп, и похвали необикновената решимост на американския президент за нова среща, на която да бъде обсъден въпросът за денуклеаризацията на Корейския полуостров.", "date": "2019.01.25", "title": "Ким се готви за среща"}
{"url": "https://duma.bg/snyag-zatrupa-belgrad-n183825", "text": "Снегът, който започна да пада от вчера в сръбската столица Белград, ще продължи през следващите два дни, поради което се очакват трудности в трафика. Градските служби са в четвърта степен на готовност, което означава, че градът ще се чисти от 1600 души и 300 машини. Кметът на Белград Зоран Радойчич междувременно заяви, че всички световни градове в такива условия функционират трудно и призовават гражданите да не използват личен транспорт, за да намалят задръстванията.", "date": "2019.01.25", "title": " Сняг затрупа Белград"}
{"url": "https://duma.bg/ubiystvo-v-banka-n183823", "text": "Най-малко петима души са убити в банка в американския щат Флорида. Силите на реда реагирали, след като мъж се обадил на полиция от банката \"Сънтръст\" в град Себринг и казал, че е застрелял петима души. Нападателят Зефън Ксавър (21 г.) се барикадирал в банковия клон, накарал хората вътре да легнат на пода и открил огън. Той се предал след полицейския щурм.", "date": "2019.01.25", "title": " Убийство в банка"}
{"url": "https://duma.bg/malkata-baba-yaga-prevzema-kt-vesel-n183771", "text": "В съботния афиш на Куклен театър \"Весел\", на 26 януари от 11 ч. в читалище \"Искра\" във Велико Търново, театърът домакин посреща гости от света на Отфрид Пройслер. Приказната история ще бъде разказана от театралите на Държавен куклен театър - Търговище. \"Малката Баба Яга\" е спектакъл от афиша на търговищките актьори, които за пореден път ще очароват търновските си почитатели. Това е една от любимите постановки в репертоара на театъра по популярната творба на Отфрид Пройслер - голямо име в немската литература за деца и Носител на Наградата на Европа за детска литература. Драматизацията на оригиналния текст е на Емилия Маленова. Режисьор е Моника Угренова. Куклите и сценографията на \"Малката Баба Яга\" са дело на Наталия Гочева, а музиката - на Ценко Минкин. В спектакъла участва актьорският ансамбъл Димитър Караиванов, Господин Динев и Милен Алексиев. Името определя човека, но невинаги. Така е и с главния герой - Малката Баба Яга. Дори и малката добрина може да победи злото и да сътвори доброта. ", "date": "2019.01.25", "title": "\"Малката Баба Яга\" превзема КТ \"Весел\""}
{"url": "https://duma.bg/tramp-otlozhi-rechta-si-n183826", "text": "Американският президент Доналд Тръмп ще произнесе речта си \"За състоянието на съюза\", след като приключи спирането на работата на федералното правителство, съобщи самият той. Това стана, след като председателката на Камарата на представителите Нанси Пелоси блокира опитите на президента да произнесе традиционната си годишна реч в Конгреса на 29 януари. Тя обяви, че няма да позволи на президента да произнесе речта, докато федералното правителство остава без бюджет. Тръмп обясни, че не търси алтернативно място, на което да говори, защото никое от тях \"не може да повтори традицията, историята и важността на Конгреса\". Президентът каза, че очаква да произнесе \"страхотна реч в близко бъдеще\". По правило президентът на САЩ използва ежегодното си послание, за да изложи своето виждане за ситуацията в държавата, да маркира приоритетите на външната и вътрешната политика.", "date": "2019.01.25", "title": "Тръмп отложи речта си"}
{"url": "https://duma.bg/umerenoto-gladuvane-mozhe-da-udalzhi-zhivota-n183767", "text": "Учени от Калифорнийския университет в Ървайн установиха, че умереното гладуване влияе върху циркадните ритми и променя метаболизма по такъв начин, че може да подобри здравословното състояние и да удължи живота, съобщи сп. Cell Reports. Изследването е извършено с мишки, които приемали храна в рамките на 24-часови периоди. Било установено, че гризачите се нуждаели от по-малко кислород и се понижил дихателният им коефициент (съотношението между издишания въглероден газ и вдишания кислород). Тези ефекти били обратими при повторно приемане на храна. Резултатите показват, че гладуването допринася за активиране на алтернативни метаболитни пътища и влияе върху дейността на гени и протеини, които са с ключова роля за циркадните ритми.", "date": "2019.01.25", "title": " Умереното гладуване може да удължи живота"}
{"url": "https://duma.bg/sad-prati-alek-bolduin-na-kurs-za-kontrol-na-gneva-n183766", "text": "Манхатънски съд постанови американският актьор Алек Болдуин да премине курс за контрол на гнева, след като при спор за паркомясто през ноември миналата година той удари друг паркиращ, предадоха световните агенции. 60-годишният актьор, известен с превъплъщенията си в ролята на Доналд Тръмп в телевизионното комедийно шоу \"На живо в събота вечер\", се призна за виновен и бе осъден за хулиганство. Съдът реши Алек Болдуин да плати глоба от 120 долара и да премине през споменатия курс, след което отново да се яви в съда на 27 март. Болдуин беше арестуван на 2 ноември миналата година заради инцидент с мястото за паркиране. Тогава беше обвинен за хулиганство, а на 26 ноември бе призован и се яви в съда. Тогава актьорът отрече обвиненията. \"Обикновено не коментирам толкова колосално скалъпени неща като днешната история\", написа в туитър звездата след инцидента. И добави: \"Твърдението, че съм ударил някого с юмрук заради място за паркиране, е невярно. Искам да заявя това най-официално.\" Алек Болдуин получи наградата \"Еми\" през 2017 г. за комичните си превъплъщения в ролята на американския президент Доналд Тръмп в телевизионното шоу. Актьорът е известен с избухливия си характер. През 2014 г. бе съдебно призован заради разправия с полицай в Ню Йорк, а през 2011 г. бе свален от самолет, защото отказал да изключи телефона си.", "date": "2019.01.25", "title": " Съд прати Алек Болдуин на  курс за контрол на гнева"}
{"url": "https://duma.bg/tragna-bstv-n183775", "text": "Българската свободна телевизия (БСТВ) официално тръгна в ефира вчера. В 7,30 часа водещият Стоил Рошкев даде начало на сутрешния блок \"България се събужда\", а първият политически гост на предаването бе зам.-председателят на ПГ \"БСП за България\" Драгомир Стойнев. Поздравление и пожелание за успех на новата медия отправи и лидерът на БСП Корнелия Нинова. Както ДУМА вече писа, следобедният блок на БСТВ ще е от 13 до 15,30 часа, с водещ Елена Пенчукова.  Централната новинарска емисия започва в 18,30 ч., а във вечерния блок са заложени предаванията \"Студио икономика\" с Нора Стоичкова и \"Актуално от деня\" с водещ Велизар Енчев. В ефира на телевизията зрителите ще могат да видят и много от любимите български филми, стойностна музика и документалистика. ", "date": "2019.01.25", "title": " Тръгна БСТВ"}
{"url": "https://duma.bg/datata-n183782", "text": "1759 - РАЖДА СЕ РОБЪРТ БЪРНС, ШОТЛАНДСКИ ПОЕТ (УМИРА 1796 Г.). Родоначалник на романтизма. Автор е на кантатата \"Веселите бедняци\", сатирични поеми, гражданска и любовна лирика (стихотворенията \"Дърво на свободата\", \"Джон Ечемичното зърно\"), сборника \"Стихотворения, написани предимно на шотландски диалект\", патриотичния химн \"Шотландците, които имат\". 1854 - РАЖДА СЕ ГЕОРГИ ЗЛАТАРСКИ, ГЕОЛОГ (УМИРА 1909 Г.). Основател на българската геоложка наука и на Геологическия институт при Висшето училище в София, ректор на училището, професор. Действителен член на Българското книжовно дружество (дн. БАН). 1879 - ОСНОВАНА Е БЪЛГАРСКАТА НАРОДНА БАНКА. С подписа на княз Александър Дондуков-Корсаков е утвърден първият устав на БНБ. Официално банката е открита на 23 май 1879 г. На 6 юни с.г. е извършена първата банкова операция - министърът на финансите внася 2 млн. златни франка уставен капитал. Първите български банкноти са емитирани през 1885 г. Сградата в София е построена през 1934-1939 г. 1924 - ЗАПОЧВАТ ПЪРВИТЕ ЗИМНИ ОЛИМПИЙСКИ ИГРИ. В подножието на Монблан в Шамони (Франция) се събират 258 спортисти от 16 страни. Германия и СССР не получават покани вследствие на Първата световна война. Провеждат се 16 състезания в 5 спорта, като 14-те жени участнички се състезават единствено в индивидуалните и отборните надпревари по фигурно пързаляне. 1927 - УМИРА ИВАН МИЛЕВ, ХУДОЖНИК (Р. 1897 Г.). Един от основните представители на българския сецесион. Творчеството му е свързано със социалната тематика, с народните традиции и иконописта. Негови творби се съхраняват в Националната художествена галерия, Софийската градска художествена галерия, Художествената галерия в Казанлък и др. Образът на Иван Милев е изобразен върху банкнотата от 5 лева, емисия 1999 г. 1935 - СЪЗДАДЕНО Е БЪЛГАРСКОТО НАЦИОНАЛНО РАДИО. Цар Борис III подписва указ, с който се поставя началото на държавното и професионалното радиоразпръскване. Одържавява се съществуващото от 1930 г. \"Родно радио\", основано от проф. Асен Златаров. Първият директор на Радио София е Сирак Скитник - художник, поет, критик, театрал. Днес се отбелязва Световният ден на средствата за масова информация, както и Денят на българското радио, за първи път честван през 2001 г. 1938 - РАЖДА СЕ ВЛАДИМИР ВИСОЦКИ, РУСКИ ПОЕТ, ПЕВЕЦ, АКТЬОР И ПИСАТЕЛ (УМИРА 1980 Г.). Възпитаник на театралната студия \"Владимир Немирович-Данченко\". Работи в театър \"Пушкин\", \"Театър на миниатюрата\" и в театър \"Таганка\". Пише стихове (над 800), които изпълнява в съпровод на китара. Има издадени 10 албума в Русия, а през 1987 г. започват да излизат неговите неиздавани записи.", "date": "2019.01.25", "title": "Датата"}
