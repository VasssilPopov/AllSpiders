{"url": "https://duma.bg/grisho-sreshta-bivsh-%E2%84%968-v-melbarn-n182691", "text": "Жребият за Откритото първенство на Австралия се оказа коварен за Григор Димитров (№21 в света). На старта на първия за сезона турнир от Големия шлем най-великият ни тенисист ще срещне сърбина Янко Типсаревич, достигал до №8 в ранглистата. 34-годишният представител на западната ни съседка в момента е без класиране, защото заради контузии не е играл от US Open 2017. Той обаче е сред неудобните съперници за хасковлията, който е спечелил само веднъж от 5 сблъсъка с него - със 7:6 (3), 6:1 на клея в Монте Карло през 2013 г. Последният им двубой е на тревата в \"Куинс Клъб\" в Лондон през 2016 г., където сърбинът печели със 7:6 (6), 4:6, 6:3. Бившият №8 в света ще играе в Мелбърн със защитен ранкинг след продължителното си отсъствие от корта заради лечение. При успех Димитров ще срещне по-добрия от Душан Лайович (Сърб, №45) или Пабло Куевас (Ур, №90). Първият поставен, срещу когото българинът може да се изправи, е №9 Джон Иснър (САЩ) в III кръг. След това вероятен съперник на 20-ия в схемата е първата ракета на Великобритания в момента - Кайл Едмънд. Той е поставен под №13 в Мелбърн, а преди година спря Гришо на 1/4-финалите. Хасковлията попадна в половината на великите Роджър Федерер и Рафаел Надал. Ако успее да се справи със съперниците, той би срещнал Матадора на 1/4-финал, а Маестрото, който брани рекордната си 21-ва титла от шлема, го чака в следващата фаза. Димитров трябва да брани 360 т. от 1/4-финала преди година и при ранно отпадане ще регресира с още 4-5 позиции. Шампионът при мъжете за 2018 г. Роджър Федерер започва срещу Денис Истомин (Узб, №99). Надал пък ще спори на старта срещу участващия с \"уайлд кард\" Джеймс Дъкуърт (Авл, №238). А световният №1 Новак Джокович, който спечели последните два турнира от Големия шлем, ще започне срещу квалификант. При жените шампионката от 2018 г. Каролин Вожняцки (Дан) започва срещу Алисън Ван Уйтванк (Бел), а световната №1 Симона Халеп (Рум) ще играе с Кая Канепи (Ест). Турнирът започва в понеделник.", "date": "2019.01.11", "title": "Гришо среща бивш №8 в Мелбърн"}
{"url": "https://duma.bg/d2-s-ofitsialna-premiera-na-mars-n182694", "text": "Музикантите от \"D2\" ще зарадват своите почитатели с нов сингъл и видео, озаглавени \"Марс\". Официалната премиера на видеото ще се състои на 26 януари (събота), в \"София лайв клуб\", съпътствана от ударен концерт с най-доброто от групата. Билети се продават по 15 лв. в мрежата на Еventim.bg, а в деня и на място ще струват 20 лв. \"Марс\" е по музика и аранжимент на \"D2\", a текстът е създаден от Руши Видинлиев, с когото бандата работи и по предишния си сингъл \"Егоист\". Песента е записана през лятото на 2018 г. - преди Деян Каменов-Дидо да влезе в риалитито \"Фермата\", а клипът - малко след като вокалистът на \"D2\" стана победител в шоуто. Режисьор на видеото е Валери Милев, който предлага на почитателите на хубавата музика уникално визуално пътешествие към далечните светове на \"Марс\". В абсолютен синхрон със стилната визия на клипа е и очарователното присъствие на красивата Радина Филипова, която е талисман на българската художествена гимнастика. След официалната премиера на \"Марс\" музикантите от \"D2\" започват и национално клубно турне в над 20 български града. https://bit.ly/2slmNuB https://www.facebook.com/D2BAND", "date": "2019.01.11", "title": "\"D2\" с официална премиера на \"Марс\""}
{"url": "https://duma.bg/alternativa-za-germaniya-misli-za-plan-dekzit-n182796", "text": "План \"Декзит\" по подобие на британския Брекзит може да приеме крайнодясната \"Алтернатива за Германия\" на предстоящия си Конгрес. Партията се събира днес, за да реши дали да постави във фокуса на предизборната си кампания за Европарламент излизането на страната от ЕС, пише АФП. Членовете на антимигрантската партия ще проведат четиричасов Конгрес, за да изработят своя манифест за изборите на 23 май. Още при основаването си през 2013 година \"Алтернатива за Германия\" заложи на платформа против еврото. По-късно фокусът на идеологията й се измести върху антиимитрантската риторика.  Подобен ход все още може да се окаже рискован в страна, която все още е до голяма степен проевропейска, коменира АФП. Самата \"Алтернатива за Германия\" е разделена от радикалното предложение да постави 2024 г. като дата за потенциално изтегляне на Германия от ЕС. Според 58-страничната стратегия за кампанията на партията ЕС \"се развива като недемократична структура\". Ако не се извършат реформи, за да се решат проблемите през следващите пет години, \"тогава ще е необходимо излизането на Германия или организирано разпадане на Европейския съюз и създаването на нова европейска икономическа общност\", се казва в платформата, която трябва да бъде обсъдена на Конгреса. Сред реформите, които \"Алтернатива за Германия\" иска да види, е съкращаване на депутатите в Европейския парламент до максимум 100 представители.  Предложенията обаче са изправени пред опозицията дори от водещи членове на партията, включително основния кандидат за европейските избори Йорг Мойтен. В интервю за в. \"Ди Велт\" той призна, че на партията ще й е трудно да убеди избирателите, че \"Декзит\" е необходим.  Историкът и политическият анализатор Клаус-Петер Сик вярва, че \"Алтернатива за Германия\" може просто да проверява настроенията с предложението за \"Декзит\". \"Aлтернатива за Германия\" стана най-голямата опозиционна партия в страната след като спечели 13% от гласовете на изборите през 2017 г., като се възползва от гнева срещу решението на канцлера Ангела Меркел да отвори вратата за бежанците през 2015 година. Сега крайнодясната партия е насочила вниманието си към европейските избори преди изборите в три ключови провинции в Източна Германия, където би могла да излезе много напред. С увеличаването на апетита за популистки политики от Италия и Полша, гласуването през май би могло да покаже, че националистическите и крайно десните партии в Европа ще градят баланса на силите на блока, сега доминиран от дясноцентристите, анализира АФП. Но следвоенна и обединена Германия остава до голяма степен проевропейска, като през ноември беше направено проучване, според чиито резултати 67% от германците изразяват оптимизъм за бъдещето на ЕС, което е с 6 процентна над средното. А решението на Меркел да се оттегли през 2021 г. е лишило \"Алтернатива за Германия\" от нейното плашило, оставяйки я в застой в проучванията от около 15%. В същото време, самата партия остава дълбоко разделена между радикално дясното, което понякога е близко до неонацисткото движение, и по-умереното направление.", "date": "2019.01.11", "title": "\"Алтернатива за Германия\" мисли за план \"Декзит\""}
{"url": "https://duma.bg/nova-godina-novi-biseri-n182747", "text": "С какво друго да запомни човек управниците си, освен с бисерите, които те ръсят по всяко време и направо още от началото на годината. Нова година - нови бисери... Като новогодишни бонуси и надбавки... Нали сте запомнили глаголите на премиера! Все в първо лице единствено число. \"Дадох на пенсионерите 50 милиона...\" \"Дал съм на майките 150 миилона...\" \"Разпоредил съм...\", \"Казал съм...\", \"Възложил съм...\", \"Предупредил съм...\" Аз, аз... Всички местоимения са в първо лице единствено число. Правителството - това съм аз... Държавата - това съм аз... А още на втория ден от 2019 г. не забрави да подхвърли репликата: \"Ако е било лесно, комунистите да не са правили само до Правец магистрала, а навсякъде да има тангенти и магистрали...\" И пак БСП му е виновна за всичко, пак Орешарски му пречи да управлява спокойно... Бе, джанъм, ти къде беше, когато комунистите правеха \"поразиите\" преди 1989 г.? Баща ти къде беше? Стига си се срамувал и отписвал от партийната си принадлежност... Никой няма да ти се сърди, ако поне си мълчиш, когато става дума за твоето минало, за твоето следване в Школата в Симеоново, затова че си бил член на Комсомола, на БКП... Хайде, затвори я тази страница и престани да ругаеш безсмислено за щяло и нещяло съмнителния си предишен стаж... Не прилича на генерал да се държи като девица и непрекъснато да се оплаква от тези, които му пречат по тангентите и магистралите на новото време... Знаем, дядо ти е \"убит\" от комунстите, знаем, няколко пъти си ги бил на избори \"тия от БСП\" и това си го казвал вече и на гроба на дядо си... Сега идват нови два вота... Пак ли ще въртиш същата грамофонна плоча?  Чухме дори, че искаш да предлагаш на шефа на ПЕС Сергей Станишев да е от \"твоята\" гражданска квота за Европарламента през май... Като го познавам \"машиниста\", както го нарече Гого Дантелата - Николай от Шесто Цветан Цветанов, нищо чудно и това да се случи в българската предизборна екзотика... Но така е. Нова година - нови бисери в българската политика... Дано поживеем, да видим... Или по-скоро \"Ти да видиш!\"", "date": "2019.01.11", "title": "Нова година - нови бисери..."}
{"url": "https://duma.bg/chudoto-narecheno-most-n182701", "text": "Щях да кажа, че обръщам гръб на корицата на тази тънка, елегантна книга, но си дадох сметка, че не е спортсменско. И ако възнамерявам да се доближа до ухото на авторката Пенка Чернева, ще й кажа, че съм й фен. Защото тя знае какъв скитник съм из паралелните светове на писателите и поетите, че точно в тези дестинации се чувствам пълноценен... Почти любовен роман тече между двата бряга на нейната река. И точно заради тази пълноводна артерия търся най-поетичните и най-красивите думи за чудото, наречено мост. А тя ми пояснява виртуално, че е вечна обреченост и зависимост между човека и пътя.  Пенка ме следва и ми дешифрира своя лиричен код: \"Пътят върви, метнал ласо връз душата човешка, и нежно я дърпа напред...\" И усещам, че тази душа съм аз и вече реката ме носи между двата си бряга и не питам кой е отсрещният, кой - отсамният, те са почти едно и също и дори не осъзнавам, че се превръщам в любовен роман. Защото тази друга реалност е за предпочитане и в нея има шанс дори да стана мостостроител, защото все ще стигна до нещо, което трябва да се премости. Тази дума премости ми я подшушна тя и аз се хванах за поетичния й бисер... Значи е наблизо чудото, наречено мост. Писателката е мое чичероне сега в нейната дестинация и ме уверява, че ще стигнем отсрещния бряг, където ни чакала надеждата... Питам се: как се е досетила, че съм безнадеждно влюбен точно в такива светове с \"право на риск\", па макар без причина... Лиричният живот не пита за причини. Между двата бряга не почти, а съвсем се чувствам като в любовен роман, ако лиричният унес може да се нарече любов. Май съм вече пред чуждото творение. И Пенка Чернева ми пошепва дискретно: Това е той, Мостът. А майсторът от бял камък стои до чедото си... Вдигам очи и гледам Моста. Моите предци са премостили реката и тук, и по-нататък, по всички български реки, особено родопските мостове са непостижими икони, те са изпети в не една песен и не знаеш - песента ли е Мостът или Мостът е песен. Ето това е чудото, наречено Мост..., по който преминава Пенка Чернева.", "date": "2019.01.11", "title": "Чудото, наречено мост"}
{"url": "https://duma.bg/nap-shte-popalva-danachnite-deklaratsii-ot-dogodina-n182763", "text": "От следващата данъчна кампания - през 2020 г., Националната агенция за приходите (НАП) ще започне да попълва данъчните декларации на гражданите предварително, като те ще дописват само извънредни доходи, като например от продажба на ценни книжа. По думите на говорителя на НАП Росен Бъчваров фирмите ще попълват допълнителен формуляр за доходите по граждански договори, който ще изпращат в приходната администрация. По този начин от НАП ще разполагат с информацията за платените авансово данъци и декларацията ще се попълва „служебно“ от тях. В случаите, в които лицето има и други доходи – например от наеми или от търговия с ценни книжа, то ще попълва допълнителните суми в съответните полета на данъчната декларация.   Вчера започна тазгодишната данъчна кампания, която ще продължи до 30 април. Тази година обаче данъкоплатците сами ще попълват доходите и ще смятат данъците си. Ако разполагат с ПИК, ще могат да проверят електронно извънтрудовите си доходи, регистрирани в НАП, което улеснява попълването. Формулярите се попълват по-лесно и с опцията с баркод. Корпоративните годишни декларации ще се подават до 1 април включително, защото 31 март е почивен ден. Няма промяна в условията за ползването на отстъпките за физическите лица. Намалението на данъка за довнасяне е 5%, но не повече от 500 лв., ако декларацията се подаде електронно, а данъкът се внесе до 31 януари. Данъчният бонус за едно дете е намаление на годишната данъчна основа с 200 лв., за две деца - с 400 лв., а за три и повече деца - с 600 лв. Остават отстъпките за покупка на жилище от млади семейства, за деца с увреждания, за дарения, за безкасови плащания и др. Условието за ползване на всички бонуси е лицето да няма подлежащи на принудително изпълнение публични задължения. В НАП отчитат трайна тенденция за намаляване на хората, които не подават данъчни декларации или пък я подават с непълни данни, съобщи Росен Бъчваров. Глобата за неподадена в срок декларация е до 500 лв. Освен електронно формулярите могат да се подават в офисите на НАП или през \"Български пощи\". В офисите на НАП данъците могат да се плащат с кредитни или дебитни карти без такса. С банкови карти може да се платят и задължения за друго лице. Разпространяват се фалшиви имейли от името на НАП, предупредиха от агенцията. Те са написани на английски език и приканват получателите им да попълнят лични данни, като последват посочен в писмото линк. От НАП предупреждават, че това представлява класическа форма на \"фишинг\" атака, чрез която се цели опит за кражба на лична информация от интернет С въвеждането на новите касови апарати и софтуера за управление на продажбите, няма да има хаос по подобие на този с електронните винетки, увери говорителят на НАП Росен Бъчваров. До тяхното въвеждане - 29 март, има достатъчно време фирмите да въведат фискален софтуер, който отговаря на изискванията на НАП, посочи той. Регистрирани по ДДС фирми до края на март трябва да сменят софтуера на продажбите си, за да има връзка с касовия апарат и принтера, който издава касовата бележка.  0501 - Емилия Костадинова", "date": "2019.01.11", "title": "НАП ще попълва данъчните декларации от догодина"}
{"url": "https://duma.bg/avstraliets-vizhda-balgarina-pak-na-14-final-n182687", "text": "Именитият треньор Дарън Кейхил изрази сериозен оптимизъм за участието на Григор Димитров на \"Аустрелиън Оупън\", а и за предстоящата година на българина като цяло. Кейхил прекара няколко дни с Григор и Андре Агаси по време на подготовката на Гришо в Лас Вегас. Австралиецът е достигал до №22 в света, а като треньор е извеждал трима до №1 - сънародника си Лейтън Хюит, самия Агаси и Симона Халеп (Рум) през 2018 г. Австралиецът бе от анализаторите по време на жребия за първия турнир от Големия шлем и прогнозира, че Григор ще бъде тенисистът, който в най-долната част на схемата ще стигне до четвъртфинал с Рафа Надал. \"Очаквам Григор Димитров да достигне до четвъртфинал с Надал. Той прекара четири седмици в подготовка с Агаси и очаквам много добри неща от него\", сподели Кейхил.", "date": "2019.01.11", "title": "Австралиец вижда българина пак на 1/4-финал"}
{"url": "https://duma.bg/balkan-sakrushi-levski-i-go-izhvarli-ot-evropa-n182686", "text": "Балкан спечели убедително българското дерби с Левски от III кръг в група J за Купата на ФИБА Европа. Ботевградчани разбиха столичани с 81:57 (24:19, 15:14, 17:17, 25:7) и така запазиха реални шансове да продължат и в елиминациите. Тимът на Небойша Видич е трети с 5 т., колкото имат още лидерът Алба Фехервар (Унг) и Ирони Нес Циона (Изр). Трите тима са разделени само от точкова разлика. Унгарците са първи с +50 т., при +13 за израелците и +3 за българския вицешампион. За Левски загубата е трета поредна и баскетболистите на Тити Папазов ще  приключат с евромачовете в четвъртия и последен по сила европейски клубен турнир. Пред 2500 души в \"Арена Ботевград\" Брандън Браун беше най-полезен в мача с 21 т., 7 борби и 5 асистенции за домакините. Американецът вкара 3 тройки от 6 опита и още 9 коша от 15 стрелби. Алекс Гарилович добави 15 т. и 8 борби, а Микаел Хопкинс завърши с 14 т. За Левски топреализатор бе Патрик Рембърт с 19 т. Балкан записа втора победа срещу \"сините\" през сезона. На 27 декември в първия мач от 1/4-финалите за Купата на България в зала \"Универсиада\" в София ботевградчани се наложиха драматично с 81:80.  Съперниците ще изиграят най-малко още 2 мача в следващия месец - за Купата на България (на 16 януари в Ботевград) и в София (за Купата на ФИБА Европа на 5 февруари). \"За 5 мин. всичко се срина. Трябва да бъдем обективни. В хода на целия мач Балкан повече заслужаваше, независимо че се борихме. Отчайваща разлика имаме в стрелбата за 3 т. 19% е изключително нисък процент. Само от нас зависи да излезем от това състояние. Вината е изцяло в нас, но по никакъв начин не трябва да обезценяваме добрата игра на Балкан. Факт е, че вече близо месец играем под възможностите си. Стараем се. Някъде се връщаме по-скоро с характер. Сега обаче нямаше и кога, а и сривът беше много голям. Просто ни нокаутираха\", призна Папазов. \"Щастлив съм, но вече мисля за бъдещето. Това е причината да не се усмихвам. Много лоши неща се случват в българския баскетбол. Опитваме се да се класираме за следващата фаза. Относно ситуацията в нашата група мисля, че Левски ЛУКойл вече няма шанс\", каза Видич. Левски беше глобен с 5000 лв. за шампионатния мач между двата тима през уикенда. \"Сините\" бяха санкционирани от Националната баскетболна лига (НБЛ) заради лошото поведение на феновете в двубоя за първенство на 5 януари. При това \"сините\" са задължени да осигурят полицейска охрана за всеки мач като домакини.", "date": "2019.01.11", "title": " Балкан съкруши Левски  и го изхвърли от Европа"}
{"url": "https://duma.bg/ludogorets-probva-brazilets-v-belek-n182688", "text": "Бразилският футболист Давид Рибейро се присъедини към Лудогорец, обяви Дарик радио. Той пристигна при разградчани на лагера им в Белек, където те се готвят за пролетния полусезон. Той ще мине пробен период, преди да се разбере дали ще подпише с \"орлите\" и да смени сънародника си Жуниор Брандао, който беше пратен под наем в Гояс.  Рибейро е 20-годишен нападател, собственост на Санто Андре, който се подвизава в щатското първенство на Сао Пауло. Юноша е на местния колос Сао Пауло.  Миналата година Рибейро е карал проби в турския Истанбул Башакшехир, но не е бил одобрен. Сега се надява в Лудогорец да започне кариерата си в Европа. В Турция Лудогорец ще изиграе 6 контроли - с Ботошани (Рум, на 15 януари), с Хонвед (Унг, на 18-и), ЧФР Клуж (Рум, на 22-ри), с Легия Гданск (Пол, на 25-и), с Ахмат (Рус, на 1 февруари) и с Цървена звезда (Сърб, на 2-ри).", "date": "2019.01.11", "title": "Лудогорец пробва бразилец в Белек"}
{"url": "https://duma.bg/%E2%80%9Elevski%E2%80%9D-goni-polovin-otbor-n182690", "text": "Наставникът на Левски Славиша Стоянович остави вратарите Божидар Митрев и Мартин Полачек в София, което е сигурен знак, че няма да разчита на тях през пролетта. Двамата бяха под рамката в мачовете на \"сините\" през есента, като бившият български национал брани мрежата в 6 срещи, а словакът - в 15, но и двамата се \"отличиха\" с левашки грешки и са основните виновници за загубите и неубедителното представяне на отбора в първия полусезон. На първите 2 тренировки след Нова година Митрев и Полачек тренираха под ръководството на легендата Димитър Иванков заедно с Николай Михайлов и младите Николай Кръстев и Петър Иванов. По решение на Стоянович и Иванков тримата заминаха на едномесечния лагер в Кипър. Младата надежда Алекс Боримиров, син на директора на ДЮШ и легенда на клуба Даниел Боримиров, ще доиграе сезона под наем в Славия.    Други двама играчи - младото крило Атанас Кабов и бразилецът Луан Виана, бяха изпратени да подсилят като преотстъпени лидера във Втора лига Царско село. 23-годишният Виана изигра само 12 минути през есента със синята фланелка - при загубата от Лудогорец с 1:2. С отбора не заминаха още скъпоплатените чужденци Ривалдиньо, Филипе Нашименто и Аймен Белаид.  Стоянович замина за Кипър с 22-ма полеви футболисти и 3-ма вратари, но се очаква да има и други освободени по време на лагера, ако в отбора пристигнат нови играчи.  \"Постоянно се пише за трансфер на Станислав Костов, но аз не знам за такова нещо. Важното е, че редуцирахме групата, каквото беше моето желание. Надявам се на лагера в Кипър да дойдат и нови играчи\", призна Стоянович на летище София. Предвижда се Левски да бъде в Кипър до 9 февруари и да изиграе там контроли с  УФА (Русия, на 19 януари), с Хенан (Китай, на 25-и), с Висла Плоцк (Полша, на 30-и), с Урал (Русия, на 2 февруари), със Судува (Литва, на 5-и) и с Чукарички (Сърбия, на 8-и). вратари: Николай Михайлов, Петър Иванов, Николай Кръстев; Антони Белмонт, Серджиу Буш, Йерсон Кабрал, Милош Цветкович, Паулиньо, Илия Димитров, Иван Горанов, Деян Иванов, Станислав Иванов, Давиде Яблонски, Станислав Костов, Давид Мариани, Ивайло Найденов, Луи Нганиони, Габриел Обертан, Томислав Папазов, Нуно Рейш, Мартин Д. Петков, Мартин М. Петков, Кали Тиам, Богдан Вашчук и Илия Юруков.", "date": "2019.01.11", "title": "„Левски” гони половин отбор"}
{"url": "https://duma.bg/zapochnaha-rozhdenite-dni-na-bnr-predavaniya-n182708", "text": "Поводите за празници в Българското национално радио започнаха с първите дни от новата година. На 4 януари знаковата програма Хоризонт на БНР отбеляза своят 48-и рожден ден, а на втори срещу трети януари повод за празник имаха колегите от \"Нощен Хоризонт\", които са в ефира вече 35 години. Гости на водещата Станислава Пирчева бяха журналистите Петър Пунчев и Константин Тилев.  Още два юбилея бяха отбелязани от предавания на БНР. Със сериозните 40 години ефир се похвалиха колегите от \"Пулсиращи ноти\". В празничното издание на музикалното предаване гост бе дългогодишният водещ и знаков за \"нотите\" глас Тома Спространов. Заедно с него бе и композиторът Кристиян Бояджиев, който е автор на сигнала на \"Пулсиращи ноти\". Вторият юбилей бе за \"12 плюс 3\", чийто екип отпразнува 30-годишнина в първите дни на 2019 г. Празничното издание също заложи на гости-емблеми за предаването. Водещият Лъчезар Цветков пусна в ефира мненията на журналистите Гита Минкова, Йордан Лозанов, Чавдар Стефанов и Петко Георгиев. Редовните слушатели знаят, че през годините техните гласове са информирали слушателите за актуалните новини на деня в развитие - чрез анализи на експерти, мнения на анализатори и др. Преди юбилярите обаче рожден ден имаше и една от най-новите рубрики на БНР. На 1 януари своя първи рожден ден \"удари\" класацията БНР \"Топ 20 - Национална ежеседмична класация за българска поп и рок музика\". Екипът припомни, че идеята за създаването на класацията е на директора на програма \"Христо Ботев\" Кирил Калев. БНР Топ 20 ще отпразнува първата си годишнина с голям концерт, на който ще бъдат раздадени награди в пет категории. Събитието ще се състои на 29 януари и ще бъде предавано на живо, като аудиторията ще може да види както 15 от изпълнителите, заемали първо място през годината, така и други артисти, за които организаторите смятат, че е важно да бъдат чути. Както ДУМА вече писа, през декември БНР започна поредица от събития, които през цялата 2019 г. ще отбелязват 80-годишнината от създаването на Радиотеатъра. Началото бе поставено с пиесата \"Кредитът\" от Жорди Галсеран на 13 декември във Второ студио на БНР. ", "date": "2019.01.11", "title": " Започнаха рождените дни на БНР предавания"}
{"url": "https://duma.bg/boynite-sportove-ozhivyavat-po-balgariya-on-er-n182706", "text": "Засиленият интерес към бойните и силовите спортове не е останал незабелязан от телевизия \"България он ер\", която е решила да им отдели специално ефирно време. Всяка неделя от 19 ч. медията ще излъчва предаването \"Боец.бг\". Водеща ще бъде спортната журналистка Десислава Джерманска. Тя ще разказва магията на бойните спортове и философията на бойните изкуства. Екипът обещава да среща зрителите с някои от най-успелите личности от света на бокса, борбата, карате, киокушин, самбото, муай тай, кикбокс, таекуондо и др.  Във всяко свое издание \"Боец.бг\" ще разказва за историята, традициите, тънкостите на различните бойни спортове и изкуства и дори ще дава уроци по основни техники. Предаването ще отдели време за всички български бойци, клубове и федерации, които развиват тези спортове у нас и прославят името на България по света, уверяват от \"България он ер\". Ще има и любопитни новини и подробности от международната бойна сцена, както и интересни и забавни класации. Зрителите ще получават и полезни съвети за превенция, здравна информация, рехабилитация, възстановяване и др. От \"Инвестор медия груп\", компанията собственик на \"България он ер\" се похвалиха и с пускането на тематичния сайт за бойни изкуства boec.bg.", "date": "2019.01.11", "title": "Бойните спортове оживяват по \"България он ер\""}
{"url": "https://duma.bg/zatvaryat-nudistkiya-restorant-v-parizh-n182693", "text": "Първият нудистки ресторант в Париж - \"О`Натюрел\", затваря врати след малко повече от година от създаването си, съобщи \"Фигаро\". Идеята бе взета от Лондон. Обаче само клиентите са голи, а сервитьорите (по хигиенни съображения) имат униформи. Гостите на ресторанта първо минават през съблекалня, а след това се озовават в зала с около 20 маси. Заведението отвори врати за любителите на непокритите човешки форми през есента на 2017 г. на ул. \"Гравел\" във френската столица. Последната възможност за посещение на заведението ще бъде на 16 февруари. \"Затваряме по икономически причини. Благодарим ви, че участвахте в това приключение. Оставаме само с добри спомени. Надяваме се да ни подкрепите и да бъдете наши гости и през януари и февруари\", заявиха на сайта на заведението основателите му Майк и Стефан Саада. Други източници твърдят, че братята не са направили реална преценка на броя на нудистите в Париж - 90% от тях са хомосексуални. Градската голота не е толкова разпространена във Франция, колкото броят на хората, които се пекат без бански костюм по плажове и курорти. Те не стъпват в заведения от този род.", "date": "2019.01.11", "title": "Затварят нудисткия ресторант в Париж"}
{"url": "https://duma.bg/dreger-proveryava-kak-gorim-kalorii-n182692", "text": "Високотехнологични дрегери проверяват как работи метаболизмът ни, разкривайки как горим калории, какви храни се приемат добре от организма и кои не могат да се разграждат. Две такива устройства бяха представени по време на годишното търговско изложение CES 2019. Джаджите се свързват с мобилно приложение, което показват направените изчисления. Така за потребителя става ясно какви храни се отразяват благотворно на тялото му и кои са противопоказни. По този начин ще е възможно да се изгради добре балансирана диета. От компанията обясняват, че вече по-лесно ще се проследяват изгорените по време на тренировка калории или пък количеството захар, прието с определена храна. Дрегерите ще показват и дали организмът изгаря въглехидрати или мазнини. А специално приложение на мобилния телефон ще предлага и персонализирани хранителни планове. Голямата цел на новата разработка е да подобри здравословното състояние на потребителите, които страдат от подуване, коремни болки и други стомашно-чревни симптоми. Продуктът ще излезе на пазара това лято, а прогнозите са, че ще струва близо 300 долара. Онези, които го поръчат предварително, ще платят само 250 долара. Първата година мобилното приложение ще е напълно безплатно, но от компанията планират в бъдеще да има платен абонамент. Експертите обаче коментират, че тепърва новата разработка ще трябва да бъде одобрена от квалифицирани учени, които да констатират дали този мониторинг в действителност работи правилно. Средствата за създаването на високотехнологичните дрегери са събрани чрез crowdfunding кампания в интернет. Авторите на устройствата са успели да съберат 2 млн. долара.", "date": "2019.01.11", "title": " Дрегер проверява  как горим калории"}
{"url": "https://duma.bg/bnt-tarsi-rodovite-koreni-na-izvestni-balgari-n182707", "text": "Нов интересен проект предлага БНТ на зрителите си. Тази събота от 17,30 ч. в ефира ще се завърти първият епизод на \"Джинс\". В него водещият Андрей Захариев ще съпровожда известни личности до местата, от които произлизат предците им. Идеята на националната телевизия е да разкаже фамилната им история.  Захариев е добре познат на зрителите на БНТ от предаванията \"Библиотеката\" и \"История.БГ\". Сценаристи на \"Джинс\" са Георги Проданов и Деяна Драгоева, а режисьор - Еленко Касалийски.  Екипът на предаването ще потърси сериозни отговори на шеговития въпрос: \"А знаеш ли от кой джинс си?\", обясняват избора на име от БНТ. \"Джинс\" ще ни провокира да се замислим \"кои сме\", \"откъде идваме\", а от медията уверяват, че ще ни помогне да осъзнаем личната си отговорност като носители на щафетата от миналите към бъдещите поколения. Гост на първото издание на предаването е литературният историк проф. Михаил Неделчев, който ще започне разказа за прадядо си от Велико Търново - героя от Сръбско-българската и Балканските войни генерал Иван Фичев, син на самобитния възрожденски архитект Колю Фичето.  \"През очите на гостите \"Джинс\" ще ни пренесе в българските села и градове, включително онези, които сега са извън пределите на България, ще възкреси минало и традиции, ще ни помогне да преосмислим историческото и културното ни наследство. Предстоят ни и срещи с емигранти, у които споменът за родните места и предци е жив\", уверяват от БНТ.", "date": "2019.01.11", "title": "БНТ търси родовите корени на известни българи"}
{"url": "https://duma.bg/datata-n182704", "text": "СВЕТОВЕН ДЕН НА ДУМАТА \"БЛАГОДАРЯ\". Предложен е през 1994 г. от родения в Илинойс Ейдриън Сиукс Купърсми. Произходът на \"най-учтивия\" празник не е известен, но се смята, че идеята се е зародила в международна компания, която е искала да увеличи продажбите си. Вероятно от благодарствени картички и подаръци. \"Благодаря\" е най-простото послание. 1567 - В ЛОНДОН СА ИЗТЕГЛЕНИ ПЕЧАЛБИТЕ ОТ ПЪРВАТА ДЪРЖАВНА ЛОТАРИЯ. Въпреки че данни за подобие на лотарии съществуват от 205-187 г.пр.Хр., когато средствата от тях били използвани от китайските династии за финансиране на големи проекти като Великата китайска стена, официално през 1566 г. кралица Елизабет I в Англия благославя начинанието. Постъпленията от лотарията са използвани за изграждане на убежища, защитни съоръжения и др. 1862 - УМИРА ДИМИТЪР МИЛАДИНОВ, ВЪЗРОЖДЕНСКИ ПРОСВЕТИТЕЛ (Р. 1810 Г.). Книжовник, фолклорист и борец за национална независимост. Основната му заслуга е събирането и издаването на сборник с автентични български народни песни от Македония под заглавието \"Български народни песни\" (юни 1861 г., Загреб, заедно с брат си Константин Миладинов). Заради родолюбивата си дейност е преследван от гръцкото духовенство. Обявен за \"царски душманин\" и арестуван от турските власти. Лежи в затворите в Охрид, Битоля, Солун и Цариград, където умира. 1918 - РАЖДА СЕ ЕДУАРД МЪРФИ, АЕРОКОСМИЧЕСКИ ИНЖЕНЕР (УМИРА 1990 Г.). Става световноизвестен с формулирането на Закона на Мърфи. Според него между две равно вероятни събития по-вероятно е онова, което би довело до по-неблагоприятен резултат за наблюдаващия. Класическата му формулировка гласи: \"Всичко, което може да се повреди, се поврежда.\" Съществуват многобройни формулировки на подобни \"закони\", наречени събирателно \"закони на Мърфи\". 1960 - В СССР Е СЪЗДАДЕН ПЪРВИЯТ В СВЕТА ЦЕНТЪР ЗА ПОДГОТОВКА НА КОСМОНАВТИ. Решението е взето в края на 1959 г. На 11 януари 1960 г. е обособена специална армейска част 26266, натоварена с тази задача. Впоследствие тази част е преобразувана в Център за подготовка на космонавти. От 1995 г. центърът носи името на първия космонавт в света Юрий Гагарин. 2008 - УМИРА СЪР ЕДМЪНД ПЪРСИВАЛ ХИЛАРИ, НОВОЗЕЛАНДСКИ АЛПИНИСТ (Р. 1919 Г.). Той и шерпът Тенсинг Норгей са първите хора, които се изкачват на вр. Еверест и се завръщат благополучно - подвиг, който те осъществяват на 29 май 1953 г. Двамата прекарват на върха 15 мин. Хилари прави снимка на Тенсинг, който оставя шоколади в снега като дар към боговете, и забива четири флага - на Великобритания, Непал, Нова Зеландия и ООН. Снимка на Хилари няма поради неумението на Тенсинг да борави с фотоапарата.", "date": "2019.01.11", "title": "Датата"}
{"url": "https://duma.bg/upravlyavashtite-probutaha-20-uvelichenie-na-taksa-smet-v-peshtera-n182774", "text": "Таксата за смет в община Пещера ще скочи с 20% за гражданите и 30% за фирмите. Идеята за ръста на налога бе прокарана от кмета Николай Зайчев от ГЕРБ, но окончателният й размер се оформи след предложение от общинския съветник от ВМРО д-р Николай Пенев. Ходът на управляващото мнозинство е опит да се закърпи недостигът на средства за сметопочистване и сметоизвозване. Общинските съветници от БСП категорично отказаха да подкрепят идеята, въведена без дебат и обществено обсъждане. Социалистите са категорични, че мярката засяга твърде много хора, не е обоснована, а покрай въвеждането й остават много неизяснени въпроси. За ДУМА общинският съветник Георги Смилянов обясни, че с колегите му нееднократно са се противопоставяли на намеренията за скок на таксата за смет. \"Тази стъпка ще засегне силно най-уязвимите слоеве на обществото - възрастни и самотно живеещи, както и хората в затруднено материално положение. Освен това с този ход не се насърчава разделното събиране на отпадъците, нито намаляването на тяхното образуване\", е позицията на социалистите. От БСП се възмущават, че от 3 години общинската администрация е наясно с растящите разходи по извозването на битовите отпадъци до регионалното депо, но мерки за намаляването им така и не са взети. Според тях, хиляди левове са изхарчени за стара и амортизирана техника, от която общината така и не е станала по-чиста. Социалистите неколкократно са настоявали за оптимизиране на разходите на общинското предприятие за чистота, както и за търсенето на опции за увеличение на приходите му. Смилянов отбеляза, че не е справедливо самотен възрастен човек с 200 лева пенсия, изхвърлящ само една чанта с боклук седмично, да плаща такса, която е определена на база данъчната оценка на имота. Имотът ли прави боклука или човекът, пита той. \"Защо в план-сметката за такса битови отпадъци не са включени приходите от новия завод на \"Биовет\" АД, който ще влезе в експлоатация тази година? Кои са фирмите, освободени от такса смет? На какъв принцип са освободени? Кой ги е освободил - комисия или кмета еднолично?\", са част от въпросите, които висят без отговор. Социалистите се възмущават, че с решението си да увеличи такса смет мнозинството в ОбС наказва добросъвестните платци, които нямат вина за финансовото състояние на общината. Не се търси начин за събиране на такса битови отпадъци от собствениците на незаконните постройки в града, генериращи и най-голямо количество боклук, смятат общинарите от БСП.", "date": "2019.01.11", "title": "Управляващите пробутаха 20% увеличение на такса смет в Пещера"}
{"url": "https://duma.bg/deputatite-se-vrashtat-na-rabota-sled-kolednata-vakantsiya-n182786", "text": "Първи работен ден за депутатите след коледната ваканция на парламента. За петък в дневния ред на народните представители е включен единствено парламентарния контрол, но по традиция се очаква пленарния ден да започне с декларации от различните групи по повод новия политически сезон. В парламентарния контрол участие ще вземат общо шестима министри, сред които и двама вицепремиери. Военният министър Красимир Каракачанов ще представи годишен доклад по сигурността. Той ще отговаря пред депутатите и за осигуряването на надеждна охрана на складове с въоръжение и боеприпаси, подчинени на бригада „Логистика“.", "date": "2019.01.11", "title": "Депутатите се връщат на работа след коледната ваканция"}
{"url": "https://duma.bg/bsp-i-gerb-sa-pochti-izravneni-za-evrovota-n182775", "text": "Позициите на БСП и ГЕРБ за евровота са почти изравнени, сочи проучване на електоралните нагласи от \"Алфа Рисърч\", извършено в средата на декември. Според данните управляващите събират подкрепата на 16% от всички избиратели, докато социалистите им дишат във врата с 14,9 на сто. От гласуващите обаче данните са между 32 и 34% за ГЕРБ срещу 30-32% за БСП. Причината е, че готовност да гласуват за ЕП заявяват 48,2 на сто от анкетираните. От агенцията подчертават, че данните от това проучване не са сравними с предишни данни за нагласите за парламентарен вот. Причините са по-ниската активност на евроизборите, малкият брой мандати за България, който формира по-висок праг (5,88%) за спечелване на мандат в сравнение с 4-процентната бариера в изборите за НС и неяснотата кои партии и в каква конфигурация ще участват в европейските избори. За евровота ГЕРБ засега запазват крехко предимство пред БСП, но икономическата ситуация в страната, както и мотивацията на разнородните им избиратели, сред които има както европоддръжници, така и евроскептици, ще са ключови за крайния резултат на партията, отбелязват от \"Алфа Рисърч\". Според тях БСП също не е особено убедителна в мобилизацията на своя вот, но превръщайки изборите в тест за или против правителството, партията успява да задържи лоялния си електорален кръг от симпатизанти. ДПС са третият участник, който ще има сигурно представителство в Европейския парламент, сочат данните. Подкрепа за движението заявяват 5,1% от общия брой избиратели, или между 10 и 13 на сто от гласувалите. Във вътрешнополитически план е регистриран спад от 4 на сто в доверието към правителството. Кабинетът събира одобрението едва на 17% от анкетираните, докато неодобрението е 45%. Харесването на парламента достигна критичните 8 на сто. Президентът Румен Радев запазва позитивен баланс в личния си рейтинг, но за период от три месеца е изгубил 5 пункта одобрение. След юни 2018 г. настъпва обрат и в персоналния рейтинг на премиера Бойко Борисов, който отчита 30% одобрение срещу 37% неодобрение. Сравнение между данните през декември и септември показва спад от 3 на сто в одобрението и покачване на отрицателните оценки с един процент. Устойчиво ниски са оценките на съд и прокуратура. Главният прокурор Сотир Цацаров събира 9% одобрение срещу 42% неодобрение. Работата на съда се харесва на 11 на сто и не се одобрява от 50% от запитаните.", "date": "2019.01.11", "title": "БСП и ГЕРБ сa почти изравнени за евровота"}
{"url": "https://duma.bg/pochina-velichko-skorchev-bashtata-na-sutreshniya-blok-n182789", "text": "На 81 години почина журналистът журналистът Величко Скорчев, съобки БНТ. Той бе един от доайените на българската журналистика, първият водещ на сутрешен блок в българския телевизионен ефир. Наричан е \"бащата на сутрешните блокове\". На 18 септември 1990 година прозвучава за първи път сигналът на \"Добър ви ден\", в чието лице се превръща Величко Скорчев. Популярният сред поколения телевизионни зрители водещ е завършил археология. Посвещава 35 години на телевизията, 25 от които работи за БНТ.", "date": "2019.01.11", "title": "Почина Величко Скорчев, \"бащата на сутрешния блок\""}
{"url": "https://duma.bg/meko-i-slanchevo-vreme-ni-ochakva-dnes-n182787", "text": "Слънчев ден без валежи прогнозират синоптиците за днес. Температурите продължават да се повишават и минималните тази сутрин бяха между минус 5 и 0 градуса. Максималните ще са около нулата, на места живакът ще се качи до 5 градуса. Заради слънцето и липсата на студен вятър, усещането ще е за по-меко време в почти цялата страна. Валежите навсякъде ще спрат. По-силен ще е вятърът по Черноморието, там обаче температурите ще се повишат и ще са между 3 и 8 градуса. Температурата на морската вода е 5°. Вълнението на морето ще бъде 2-3 бала. В планините облачността също ще се разкъса и намалее. Ще духа силен запад-северозападен вятър с който ще нахлува студен въздух и през деня температурите ще се понижават. Максималната на височина 1200 метра ще бъде около 0°, на 2000 метра – около минус 6°. През почивните дни ще има променлива облачност, без валежи. Вятърът ще е от запад-северозапад, в събота все още в повечето райони умерен, в неделя ще отслабне. Сутрин ще е студено, минималните температури ще са предимно между минус 4° и минус 9°, на места и по-ниски; максималните ще са близки до 0°.  В понеделник вятърът временно ще се ориентира от запад-югозапад и температурите ще се повишат. Облачността ще се увеличи, но само на отделни места, главно в Западна България, е възможно да превали слаб сняг. По-късно от северозапад, с усилване на вятъра, отново ще нахлува студен въздух.  ", "date": "2019.01.11", "title": "Меко и слънчево време ни очаква днес"}
{"url": "https://duma.bg/osadiha-kmeta-na-karlovo-za-shema-s-evropari-n182788", "text": "Кметът на Карлово получи условна присъда от 3 години и 4-годишен изпитателен срок по дело за присвояване на публични средства. Емил Кабаиванов бе осъден за това, че е злоупотребил с почти 27 хил. лева европейски средства. Заради случая той е лишен да заема длъжността кмет за срок от четири години. Ако присъдата му се потвърди на втора инстанция, Кабаиванов няма да има право да се кандидатира отново за кмет на изборите тази година. Градоначалникът е признат за виновен, че в периода 24 април 2013 г. - 30 април 2014 г., като кмет на Община Карлово, е присвоил общо 26 984,68 лв., собственост на Община Карлово. Сумата е получено от общината по сключен договор между Министерство на околната среда и водите и Община Карлово за безвъзмездна финансова помощ по оперативна програма \"Околна среда 2007-2013г.\", съфинансирана от Европейския фонд за регионално развитие и от Кохезионния фонд за \"Доизграждане и модернизация на ГПСОВ и канализационна мрежа в гр. Карлово\". Парите са му предоставени в това му качество и поверени да ги пази и управлява, като присвоените средства са предоставени на българската държава от Европейския съюз. Присъдата може да се обжалва в 15-дневен срок пред Окръжен съд - Пловдив. През април 2016 г. отложиха насроченото дело срещу кмета Кабаиванов в Карловския районен съд, поради отсъствие по болест на съдебен заседател. На 1 юни 2016 г. Карловският районен съд даде ход на делото.", "date": "2019.01.11", "title": "Осъдиха кмета на Карлово за схема с европари"}
{"url": "https://duma.bg/petar-kurumbashev-paketat-mobilnost-shte-bade-glasuvan-ot-sledvashtiya-evropeyski-parlament-n182791", "text": "Гласуването в траспортна комисия на пакета \"Мобилност\" е в определена степен \"победа\" за българските превозвачи, заяви пред Радио \"Фокус\" Петър Курумбашев, евродепутат от групата на Социалистите и демократите в ЕС. Баха гласувани три доклада – докладите на Вим Ван де Камп и на Меря Килонен не бяха приети, както и нито един от алтернативните текстова, които бяхме предложили или от отсрещната страна бяха предложили, не бяха приети. Третият доклад, който съдържа най-неприятния за нас текст за връщането на камионите на всеки три седмици, от Исмаил Ертуг бе приет, обясни Курумбашев. Но за да се снигне до пленарна зала трябва всички доклади да са приети от  водещата комисия. В момента в пленарна зала може да отиде само докладът на господин Ертуг. От друга страна ние имаме решение на Парламента, че тези три предложения не могат да се разглеждат отделно и ще трябва да бъдат или заедно приети, или заедно отхвърлени, добави Курумбашев. Неговото тълкуване на случилото се вчера в Транспортната комисия е, че повече този въпрос не трябва да се разглежда в пленарна зала. Защото водещата комисия не е подкрепила две от трите законодателни предложения. Според евродепутата най-удачният вариант е темата да бъде продължена от следващия Европарламент. Други варианти от легална гледна точка няма, смята Курумбашев. Ако се спазва духа на закона и буквата на закона, според мен просто това предложение не трябва да се разглежда повече в рамките на този парламент, допълни той. По отношение на българските превозвачи, бих искал да кажа, че е добре, че те най-после направиха протест в Брюксел, защото беше абсолютно безсмислено да правим протести по околовръстното и по \"Цариградско шосе\", продължи евродепутатът. По думите му мястото на техния протест е именно в Брюксел.  Според Курумбашев в двата варианта на мобилния пакет Транспортната косимия показва \"две абсолютно различни лица\". Там, където пазарът трябва да се остави да бъде либерален, а именно превозът на стоки, тя искаше да се ограничи, защото товае  искането на западните държави. А там, където трябваше да се запази регулацията на пазара, става дума за автобусните превози, тя иска да се либерализира.", "date": "2019.01.11", "title": "Петър Курумбашев: Пакетът \"Мобилност\" ще бъде гласуван от следващия Европейски парламент"}
{"url": "https://duma.bg/ninova-poiska-predsrochen-vot-za-po-dobar-zhivot-na-balgarite-n182792", "text": "Българите да имат силите и желанието да променят живота си към по-добро през 2019 година, призова лидерът на БСП Корнелия Нинова. По думите й само предсрочни парламентарни избори могат да разрушат статуквото и да донесат желата промяна към по-добро.  За да имаме претенции, че искаме да променяме Европа, първо трябва да започнем от себе си, заяви Нинова в декларация от името на групата по повод началото на новия политически сезон. Лидерът на опозициято предрече, че 2019-а ще е годината, която ще сложи началото на промяната както в България, кака и в Европа. Тя бе категорична, че БСП ще се противопостави на всякакви опити на това правителство да се закрепи на власт до края на мандата. Всякакви опити за политическо инженерство да се продължи живота на това мнозинство с ново програмно правителство, в което да участваме всички партии – ще срещнат нашият отпор, подчерта Нинова. Думите й бяха знак към предложението на БСП за програмно правителство в рамките на този парламент, което да бъде съставено от представители на всички парламентарни сили. Това, категорична бе Нинова, ще бъде единствено опит да се запази статуквото. За нас този парламент е с изчерпани възможности. Уважаеми българи, знаем, че имате сили, знаем, че можете. Надяваме се, че имате и желание животът ви да се промени към по-добро. Начинът за това е само един – предсрочни парламентарни избори и каквото вие – народът реши, ние ще го изпълним, обяви Нинова от парламентарната трибуна. Всяка нова година свързваме с надежда за нещо ново и нещо по-добро, започна изявлението си лидерът на левицата. И изброи скандалите и проблемите само от последните десет дни: \"Минаха само 10 дни от началото на тази нова година, но те показаха, нестабилност, несигурност, растяща бедност, погазване на държавността и правовата държава, корупция, некадърност на управлението във вътрешната и външната политика, която доведе във вътрешната до хаос, а във външната в два международни скандала“. Нинова изложи и програма на групата на БСП за предстоящия политически сезон: \"Ще искаме актуализация на бюджета за доходите и ако КЕВР не си влезе в ролята – оставка на цялата комисия. Ние от БСП няма да гледаме безучастно на случващото. Настояваме КЕВР да влезе в ролята си на истински регулатор, а не обслужващ монополи и олигарси. Да приложи всички законодателни мерки за реално отразяване на цените. В противен случай внасяме искане за оставка на цялата КЕВР“. Корнелия Нинова добави, че на заседанието на Конгреса на БСП на 26 януари ще бъдат разгледани подробно всички наболели проблеми за държавата. Ще бъдат приети проектите \"Визия за България\" и \"Визия за Европа\". Те ще станат нашата програма за европейските, предсрочните парламентарни и местни избори, подчерта лидерът на левицата.  Тя говори и за нуждата от промяна в развитието на Европа и на Европейския съюз. Днес всички европейски лидери искат промяната на Европа. За нас Европа, бъдещата, истинската, е тази, която зачита националния интерес на държавите членки, в която няма двойни стандарти, в която има по-малко бюрокрация и повече социална Европа. Ще работим усърдно европейската прокуратура възможно най-бързо да се конструира и да влезе в България, каза Нинова и пожела европейското правораздаване да донесе справедливост. Лидерът на БСП подчерта, че опозицията ще бъде категорично против Истанбулската конвенция, Пакта за миграци и пакета „Макрон“.", "date": "2019.01.11", "title": "Нинова поиска предсрочен вот за по-добър живот на българите"}
{"url": "https://duma.bg/redaktsionno-n182705", "text": "Не е лесно да си \"независима медия\" или поне да пропагандираш, че си такава в България. Особено ако не искаш да ядосаш този, когото повечето хора смятат за силния на деня. В много интересна ситуация попадна БТВ преди няколко дни. С шум и фанфари медията обяви, че непълнолетният син на президента Румен Радев е участвал в сбиване в столично заведение. Телевизията ни увери, че момчето е привиквано в полицията да дава обяснения. Новината, съобщена от медия, изявяваща се като национална и всезнаеща, съответно бе подета от безброй жълти и полуанонимни сайтчета. Всички дружно осъдиха момчето, без дори да си направят труда да го проверят. Президентът пък бе нарочен за лош родител. В мрежата започнаха да циркулират снимки на непълнолетното дете, разсъждения за семейството и какво ли още не.   Много бързо обаче се оказа, че нещата не стоят точно така. \"В новините на 7 януари БТВ излъчи репортаж за спречкване между две младежки компании в столично заведение. В него се позовахме на информация от наши източници, според която 15-годишният син на президента Румен Радев е бил отведен за обяснения в полицията. След последваща проверка БТВ установи, че информацията в тази й част не отговаря на истината. Синът на президента не е задържан и отвеждан в полицията. БТВ се извинява за грешно поднесената информация\", признаха си от БТВ. Това обаче е само полуизвинение. Защото бе пробутано тихичко, набързо и почти незабележимо. Докато \"новината\" за арест на президентския син-побойник беше доста по-шумна... За съжаление в България свикнахме с полуизвиненията. Твърде често полуистини и непроверени информации си пробиват път в уж сериозни медии. Несериозни журналисти и редактори пускат материали, които биха могли да имат сериозни последствия. В бързането да бъдат първи, ексклузивни и \"смели\" някои репортери забравят журналистическите стандарти. Журналистите не бива да стават бездушни драскачи, би трябвало да се замислят какви може да са последиците от клеветнически димки и изфабрикувани новини... Репортер от \"Господари на ефира\" изфабрикува нападение над себе си за повече рейтинг. Голяма национална телевизия пък пуска непроверена информация за дете, било то и президентското. Какво да очакваме оттук нататък? А после се сърдим, когато някой тръгне да съди журналисти... Време е всички в гилдията да си припомним етическите и журналистическите стандарти. Ако сами държим на правдивите думи и проверените информации, тогава всичко би било далеч по-лесно и истинско. Нека не позволяваме да се окажат прави онези, които твърдят, че истинска журналистика в България няма!", "date": "2019.01.11", "title": "Редакционно "}
{"url": "https://duma.bg/kratki-novini-n182750", "text": "Едно от лицата на протестите във Франция обяви план за атака срещу банковата система. Чрез популярен сред \"жълтите жилетки\" профил в социалните мрежи Максим Никол, който е известен в интернет като Fly Rider, призова всички протестиращи едновременно да изтеглят спестяванията си от банките. Местната преса пояснява, че така финансовите институции ще бъдат притиснати от липса на ликвидни средства и може да се видят принудени да обявят фалит.  Протестът обхвана летищата в Дюселдорф, Кьолн-Бон и Щутгарт, където бяха засегнати над 600 полета. Синдикатът „Верди“ настоява за по-високи заплати и по-добри условия за работа на персонала по сигурността в германските летища. В понеделник със същите искания стачкува персоналът на летището в Берлин. По-рано тарифните преговори между „Верди“ и Федералната асоциация на службите за авиационна безопасност приключиха без никакви резултати. Министърът на петрола на Иран Биджан Занганех обяви, че санкциите на САЩ срещу страната му са \"напълно незаконни\" и Техеран няма да ги спазва. Занганех, говорейки на съвместна пресконференция в Багдад с иракския министър на петрола Тамер ал Гадибан, настоя, че Иран няма да обсъжда обема или дестинацията на своя износ на петрол, въпреки че той остава под санкциите на САЩ. ЕС започна в четвъртък разследване на данъците на \"Найк\" в Холандия. То е продиктувано от разкритията от „Панамските досиета”, които разкриха сделки за по-ниски данъци с мултинационални компании. Европейската комисия „ще проучи внимателно данъчните взаимоотношения между \"Найк\" и Холандия, за да се разбере дали са в съответствие с политиката на ЕС и правилата за държавната помощ”, заяви еврокомисарят по конкуренцията Маргрете Вестагер.", "date": "2019.01.11", "title": "Кратки новини"}
{"url": "https://duma.bg/toy-nyamashe-nuzhda-ot-bog-toy-imashe-yavorov!-n182709", "text": "На всеки 13 януари в Чирпан се пали огънят на Яворовите януарски дни - чества се световният поет, публицистът и журналистът, театралът Пейо Яворов. Чества се революционерът, войводата - освободител от турско робство през Балканската война от 1912 г. на Банско, Неврокоп, Драма и Кавала! Първият кмет на Неврокоп - дн. град Гоце Делчев, и на Кавала след освобождението им.  Ако Гоце Делчев е Левски в освободителните борби на българите в Македония, то Пейо Яворов е техният Ботев - пламенен, всеотдаен с поезия и с дела в тези борби - като великия калоферец! Дните на Яворовото честване ме връщат към една среща преди години в Мелник - някогашната столица на Царот на Пирин Яне Сандански. В Мелник бяхме група членове и сътрудници на Постоянната комисия по правата на човека и вероизповеданията към 40-ото Народно събрание - част от наша обиколка и посещения на храмове из Неврокопска епархия. Вечеряхме в механа, в която беше намерила препитание през 90-те години на миналия век млада жена от Чирпан - моя роден град. Познавахме се и тя държеше много да ме запознае със собственика на механата - едър, сдържан млад мъж със строго лице. Но щом жената му спомена, че съм от Чирпан, той се поразведри и ме покани на масата си - явно думата \"Чирпан\" беше важна за него, защо - разбрах след минута: без предисловия започна да рецитира стиховете на Яворов - хайдушките песни, кошмарите на \"Нощ\", копненията на великия поет... Този внезапен рецитал разсея всички резерви към него, предизвикани у мен от ланците по здравите му гърди. Душата ми се пълнеше с радост и благодарност за тази непредвидена от никого среща! По някое време домакинът прекъсна своя рецитал, който беше преобразил и самия него. И тихо каза:  - Вие в Чирпан не знаете какъв човек имате! Но ние тук, по нашия край, нямаме нужда от Бог - ние си имаме Яворов! Това беше в Мелник. Доста отдавна. Оня човек днес едва ли си спомня за мен, много време мина. И аз вече не помня името му. Но помня вълшебната кратка среща с него и думите, че той няма нужда от Бог, щом си има Яворов... Звучи нереално.  Но то беше. Случи се. Той отглеждаше в двора си истински лъв - и си мислех, че само такъв като него може да приеме Яворов за свой Бог! Заболя ме, когато след време в телевизионни новини съобщиха, че държавата му отнела лъва, защото нямал право да го отглежда...  Но едва ли някой е могъл да му отнеме лъвското сърце и преклонението пред световния поет и революционер от Чирпан Пейо Кр. Яворов - както сам се е подписвал поетът.", "date": "2019.01.11", "title": "Той нямаше нужда от Бог, той имаше Яворов!"}
{"url": "https://duma.bg/tsvetanov-prorokuva-izborni-pobedi-dps-zovat-za-konsensus-ataka-iskat-otpor-na-es-n182794", "text": "Победа на евроизборите и на местния вот си пожела от парламентарната трибуна лидерът на ПГ на ГЕРБ Цветан Цветанов. В изявление по повод новия политически сезон той призова избирателите да изберат ГЕРБ, защото това бил залогът за бъдещето на ЕС. Спроед Цветанов през новата година не трябва да има популизъм, а \"прагматизъм\". По думите му ГЕРБ се гордеят с това, че възприемана като най-европейската партия у нас. Цветанов заяви, че си поставят задачата да имат 6 или повече депутати в Европейския парламент. ЕНП пък трябва да е първа политическа сила в ЕП. За местния вот амбицията е още по-сериозна - да имат още повече кметове от сегашните 130. Цветанов не пропусна да разкритикува президента Румен Радев. Говори за новогодишната му реч и констатира, че тя провокира разделение и омраза. Президентът, според него, бил в заблуда, че хората харесват кресливия тон. Радев, продължи Цветанов, препотвърди нежеланието си да работи с избраните от народа. ДПС пък призова политически консенсус. Мустафа Карадайъ повтори призова на Ахмед Доган отпреди Коледа, че всички политически сили трябва заедно да управляват в името на България. Той обобщи, че 2018 се характеризира с три думи - \"Скандали, пропуснато време\". И констатира, че със скандал започна и новата година. Лидерът на \"Атака\" Волен Сидеров говори основно срещу \"васалното поведение\" на управляващите към ЕС. През 2019-а да спрем да козируваме и да изпълняваме, бе пожеланието на Сидеров към политиците. В името на това бил открит и отворен да помогне на всеки, който сподели консервативните му идеи за \"Европа на отечествата\". По традиция депутатите открита новия сезон със ставане на крака. Прочвуча националният химн, а председателят Цвета Караянчева призова управляващи и опозиция към спортменско поведение.", "date": "2019.01.11", "title": "Цветанов пророкува изборни победи, ДПС зоват за консенсус, \"Атака\" искат отпор на ЕС"}
{"url": "https://duma.bg/skandal-v-edriya-biznes-zaradi-gorivata-n182756", "text": "Едрият бизнес се скара помежду си след намерението на правителството да отложи до 1 юли 2019 г. влизането в сила на новите правила за търговия с петролни продукти, за да се направят допълнителни консултации с всички засегнати страни по тежкия за дребния бизнес регламент и при нужда да се промени невлезлия все още в сила Закон за административното регулиране на икономическите дейности, свързани с нефт и продукти от нефтен произход. Българската петролна и газова асоциация (БПГА) обяви, че ще напусне Конфедерацията на работодателите и индустриалците в България (КРИБ), задето е подкрепила взетото в сряда решение на Министерския съвет, което обаче трябва да бъде одобрено от парламента, за да стане факт. Организацията, в която членуват най-големите петролни и газови компании, работещи на българския пазар, която от самото начало защитава утежняването на изискванията за търговия с горива с мотива борба със сивата икономика и дори написа наредбата за прилагането на спорния закон, се обяви с декларация вчера против отлагането на новите мерки. Определи го като протакане и продължаване на живота на сивата икономика. Българската стопанска камара (БСК) почти веднага след това излезе със сходно становище, според което през последните години се наложи практиката на приемане, отмяна или отложено действие на закони под уличен или лобистки натиск. Още преди тях Националното сдружение на търговците и превозвачите на горива, в което членува дребният бизнес с петролни продукти, също обвини кабинета и парламента, че са приели лобистки закон. Техният аргумент обаче е, че новите мерки обслужват интересите на едрите петролни компании и не са консултирани с всички представители на бранша. Те също така заплашиха с протести като на \"жълтите жилетки\" във Франция и блокади на границите, ако не се преразгледат въведените изисквания за капитал от 1 млн. лв., за да влезе фирма в новия регистър на лицата, занимаващи се с петролни продукти, както и да платят банкови гаранции от 20 хил. лв. за всяка бензиностанция. Исканията на дребния бизнес на практика бяха подкрепени от Асоциацията на индустриалния капитал в България ", "date": "2019.01.11", "title": "Скандал в едрия бизнес заради горивата "}
{"url": "https://duma.bg/15-godini-zatvor-zaplashvat-gerbadzhiyata-ot-sudzhukgeyt-n182793", "text": "Бившият депутат от ГЕРБ Живко Мартинов, станал известен покрай скандала \"Суджукгейт\", получи обвинения от Апелативната специализирана прокуратура. Той е обвинен в изнудване, за което наказанието е между 5 и 15 години затвор, глоба от 5 000 до 10 000 лева и конфискация на половината имущество. Живко Мартинов бе редовно призован в Специализираната прокуратура за предявяване на прецизното обвинение, но не се яви по здравословни причини. Представен е болничен лист до 15 януари 2019 година, предаде \"Фокус\". Предявяването на постановлението за привличането му като обвиняем е насрочено за 16 януари 2019 г. Живко Мартинов ще отговаря пред Специализирания наказателен съд за това, че в периода от мeсец януари 2012 г. до месец януари 2013 г., в град Добрич, с цел да набави за себе си имотна облага, принудил А.П.П. чрез заплахи да му предостави 4 тона суров суджук, 30 килограма филе „Елена“ и 30 килограма телешка пастърма. Според обвинението с това е причинил на А.П.П. значителни имуществени вреди в общ размер на 36 168, 20 лева, представляващи равностойността на предоставените вещи. Мартинов е отправял закани като \"Ще те съсипя. Ще имаш големи проблеми, защото към те вкарал в списъка на фирми, които трябва да дават. Ще ти изпратя данъчните да ти разбият бизнеса\". Бившият депутат използвал и други заплахи: „Нали знаеш, че ми струваш един телефон да те вкарам в ареста. Ще трябва да даваш, докато реша аз. Иначе си пътник. Гледай да не стане грешка със суджука, защото ако не му хареса, си свършил.“ Мартинов е на свобода под гаранция от 20 000 лева. Предстои в кратки срокове Специализираната прокуратура да внесе обвинителен акт срещу Живко Мартинов в Специализирания наказателен съд.  ", "date": "2019.01.11", "title": "15 години затвор заплашват гербаджията от \"Суджукгейт\""}
{"url": "https://duma.bg/chicho-sam-raboti-za-rusiya-n182711", "text": "Чичо Сам ни скръцна със зъби. Изпрати ни дипломата Джон Съливан, за да ни каже, че трябва да слушкаме и да не гледаме към неамерикански опции. Няма съмнения, че България се нуждае от съвременни бойни самолети, западно производство. Ала страната ни може да се спре на \"Юрофайтър\" или на шведските \"Грипен\". Не може!  Сюжетът с американските Ф-16 бе осветен и коментиран напоително от различни гледни точки. От тях обаче се извежда общ знаменател - Вашингтон изви ръцетe на най-бедната държава в ЕС да купи неговите бойни самолети, макар отсега да се знае, че те не са по джоба й. А има и съмнения дали са най-добрите. Президентът Румен Радев е боен пилот от висша класа и не криеше предпочитанията си към грипените. Баш той ли не разбира от изтребители, а Съливан или Цветан Цветанов са на \"ти\" с тях? Но за Големия брат държавният ни глава пилотира за националните, а не за американските интереси. Съответно босът отвъд Атлантика намери институциите и хората у нас, които да литнат по неговите трасета. България е в демографска катастрофа и този милиард или повече долара можеше да бъдат хвърлени срещу това бедствие - за по-високи заплати, за да не бягат младите навън, за стимулиране на раждаемостта сред образованите и работещи семейства, за спад на смъртността с повече болници из цялата страна, в които лекари и сестри да са високоплатени. Но Старшията не калкулира в своите интереси заплахата, надвиснала над клетия му съюзник. Българското бедствие не му е далавера. Докато Ф-16 е чиста далавера, дори от бедняка на ЕС и НАТО. Добре, но се получава ето какво. В недалечното минало Вашингтон изрекетира страната ни да спре българо-руския проект АЕЦ \"Белене\". Това ни излезе бая солено с 620 млн. евро обезщетение, които трябваше да платим на Москва. Плюс изпуснатите работни места, с които можехме за попритъпим демографската катастрофа. Обаче сега се връщаме към този проект, макар и без руско участие. Пак в миналото геополитическата мутра от другия край на света ни спря руския проект \"Южен поток\", от който загубихме сериозни  геоикономически и демографски ползи, които ще отидат при Турция. Обаче се видя, че без руския газ не става и сега се натискаме да се закачим към него, но вече по \"Турски поток\". Навремето дадохме на Америка две електроцентрали, ама сега пищим от високата цена на тока, който държавата ни е задължена да купува от тях. Дали сега Америка не ще ни накара след време да съжаляваме, че ни е изпързаляла и с нейните Ф-16? Тогава да се сърди единствено на себе си за руското влияние у нас...", "date": "2019.01.11", "title": "Чичо Сам работи за Русия"}
{"url": "https://duma.bg/kade-sa-znamenitite-balgari-n182710", "text": "Когато още като малък починаха родителите ми и завинаги загубих топлата майчина целувка и мощната бащина прегръдка, дори и на днешната ми пределна възраст мъката продължава да ме задушава. А понеже не намерих никакви надежди за спокоен и смислен живот и останах сред разбунената стихия на морския бриз, от съзнанието ми не изчезват спомените за тях, както и за някогашните ми съученици, приятели, колеги, съграждани, дори и момичета от първите прегръдки. Например докато живеех в незабравимия Казанлък и бях още в първо отделение, великият наш писател    и директор на известното читалище \"Искра\", разрешаваше на библиотекарките да ми дават \"Под игото\" на Вазов, \"Огненият парашутист\" на Емил Коралов и др. А това беше позволено само на учениците в трето отделение. Но започнах да чета още на 6-годишна възраст покрай баща ми, и то вестниците \"Утро\", \"Зора\" и \"Заря\", от които той не се отделяше, а когато отивах в читалището, за да изглеждам по-голям, стъпвах на своето мукавено куфарче и промушвах остриганата си глава през малкото прозорче. След това изричах на библиотекарката заглавието на книгата и политах от радост към къщи, без да спра да я чета още по улиците... Оттогава и до днес в съзнанието ми стои великият театрален и филмов актьор  с когото живеехме в една махала - \"Калпакчийската\", освен че бяхме в един клас. А със Стефан в училище и извън него не спираха неповторимите ни детски волности. Особено през летните дни, когато двамата замръквахме в катерене по дворните орехи в старческия дом, макар и често одрани до кръв от паданията ни след счупването на някои клони. Или когато прескачахме като диви кози по купищата слама за животните, а майка му, леля Стефанка, като готвачка на дома, всеки обед ни прехранваше с вкусните си гозби, и то през гладните години на Втората световна война. Зимно време пък не спирахме да се пързаляме със шейните по снежната стръмнина на фабриката за платове \"Братя Стайнови\". Е, имаше и случаи, когато при внезапна вражда съм го удрял по дългообразната глава, затова и всички му викахме \"Пъпеш\". Но това веднага се забравяше и продължаваха немирствата ни. После, когато вече пораснахме, продължихме да дружим и в Бургас, където вече живеех при сестра ми кака Мария след смъртта на родителите ми. А Стефан дойде в същия град, след като завърши Театралната академия в София за артист, но без да знаех това. Тук обаче той престоя само един театрален сезон. Защото като изигра блестящата роля на Иван Шишман от пиесата на Камен Зидаров, за почуда и завист на колегите му веднага го назначиха в Народния театър в София. При все това приятелството ни и тук продължи, когато скоро след това и аз се преселих в столицата, макар че той беше вече женен за преподавателката от ВИТИЗ проф. Елка Гецова, с която също станахме приятели и която канех да изнася платени лекции по режисура. Но заедно с всичко друго, а и аз вече като режисьор, му възложих да изпълни стиховете на знаменития ни поет и също мой дългогодишен приятел Дамян Дамянов във филма ми \"Обичам те, живот\". А него, и то без сценарий, без осигурени финансови средства, операторски екип и пр., се залових да снимам след двата му опита за самоубийство. Въпреки това живя още 12 години. Но едва ли щеше да оцелее, ако нямах пряката подкрепа на тогавашния министър на културата Георги Йорданов. Защото през този период двамата правихме какво ли не за общия ни приятел, част от които факти съм описал в книгата си за него \"Плачи, приятелю\". А какво да кажа и за знаменития ни театрален и филмов актьор  макар че с него станахме приятели не в Казанлък, а в София. Когато още като водещ асистент-режисьор в първия наш многосериен телевизионен филм \"С пагоните на дявола\", постановчик Григор Чернев, по сценарий на началника на разузнаването в МВР Константин Кюлюмов и Евгени Константинов, му дадох, по мое лично решение, една от главните роли с другите наши любимци Димитър Буйнозов, Никола Анастасов, Петър Чернев. Те, заедно с актьорските задачи, изпълняваха по мои лирични текстове маршовата песен \"Бомбите, бомбите, ах\", музика Петър Ступел, диригент - световната музикална легенда Милчо Левиев, и в изпълнение на акад. Бисер Киров, която после излезе и на плоча, освен и още други шест песни в същия филм - пак по мои текстове. А какво да говоря и за  с когото месеци прекарвахме в руския град Черновци сред неспирни номера, смехове, закачки и където снимахме българо-съветския филм \"Откраднатият влак\", режисьор Володя Янчев? А консултант на филма беше прославеният военен министър на бившия Съветски съюз маршал Судец, който стана наш приятел при снимането на филма, а после приятелството ни продължи и в България. А как да отмина театралните и филмовите артисти Ицхак Финци, Григор Вачков, Георги Попов, Виолета Донева, Наум Шопов, Васил Стойчев, Стефан Илиев, Асен Кисимов, Иван Братанов, Ганчо Ганчев, Милка Туйкова, Петър Слабаков, Доротея Тончева, Сотир Майноловски, Иван Янчев, Кирил Господинов, Ванча Дойчева, великия народен артист Цено Кандов и още кой ли не, с които сме били общи участници в други филми, или съм ги вземал в мои такива да ги изпълняват, озвучават и пр. Например Иван Янчев, Сотир Майноловски и др., които участваха в сатиричната ми творба \"Хайде, хаирлия да е\" и която по моя режисура спечели водещата награда на Първия филмов фестивал в тогавашен Толбухин. А как да отмина и  с когото изпълнявахме \"главните роли\" във филма \"Морето\" на режисьора Петър Донев? Докато го снимахме в Златни пясъци с Доротея Тончева, Ицхак Финци и още други, двамата с Ламбо живеехме в една хотелска стая. А още преди и след това участвахме и в съвместните българо-съветски и българо-немски продукции \"Първият куриер\", \"Откраднатият влак\", \"Понеделник сутрин\"... А останалите не десетки, а стотици театрални и филмови сценаристи, редактори, режисьори, оператори, художници, гримьори никога няма да отнеса към забвението, като например Христо Писков и жена му Ирина Акташева, Петър Василев, Рангел Вълчанов, Никола Корабов, операторите Димо Коларов, Младен Колев, Стефан Костов, комуто поверих да заснеме филма ми \"Обичам те, живот\" за поета Дамян Дамянов по моя режисура, както и Мони Аладжем, Искра Личева, Виолета Йовчева, прекрасния гримьор Митко Куклин, писателите Георги Мишев, Тодор Монов, макар че той още съвсем млад се самоуби... Да не говоря и за легендарния  За него мога да разказвам неспирно дълго, но не ща да се връщам към онези тъжни спомени. Защото и с него някое време бяхме заедно във филма \"Един снимачен ден\" по сценарий на Валери Петров, режисьор Борислав Шаралиев. Аз обаче като асистент-режисьор, а Апостол - като актьор. Но най-тежкият и досега спомен за мен е свързан с пленителното очарование, доброта, честност и скромност на годеницата му Магда, с която са учили в италианското училище в Бургас. Защото след смъртта на родителите ми, когато отидох да живея в Бургас при сестра ми Мария, тогава и Магда застана до мен, щедро дарявайки ме с грижи, нежност, обич. Но след общото ни пътуване с влака от Бургас за София и с Апостол през 1948/1949 г., когато реших да кандидатствам в театралната академия за актьор, само след 42 дни боледуване по време на съвместното им семейно общение, тя почина съкрушена от мъка. И как не, когато съвсем скоро след това Апостол се ожени за актрисата Маргарита Дупаринова, макар и над неговите години и не толкова пленителна като годеницата му Магда. Затова и до днес не ми се разказва тази неизразимо трагична история. А какво да кажа и за другите режисьори и мои неразделни приятели, и то в продължение на дълги години: Володя Янчев, Никола Рударов, Петър Донев, Николай Попов, Петър Каишев, Пинкас и още десетки други, с които съм работил и общувал с години? Когато песните във филма \"Старинната монета\" на Володя, музика Петър Ступел, се изпълняваха от легендарната наша естрадна певица Лиана Антонова? В него началният текст на основната песен беше започнат от мен. Но тъй като не можах да го довърша, освен че в момента го съчинявах в дома на Ступел пред него и Володя, съставих само първите няколко строфи: \"Любовта е море. Любовта е вълна...\" И затова още в мига предложих на двамата ми приятели да го дадат и да го напише също неразделният ми тогавашен приятел поетът Петър Караангов.  Скоро след това песента влезе във филма, после бе издадена на плоча и до днес остана популярна и обичана. Да говоря ли и за незаменимия  с когото заедно с Володя Янчев дори и през нощите не се разделяхме от постоянната ни приятелска и духовна споеност? Боже, с Радой какви несекващи \"номера\" си правихме, и то още от Кайлъка в Плевен, където снимахме филма \"Конникът\", оператор и режисьор Георги Алурков и който беше моят първи филм като асистент-режисьор, освен и актьор в ролята на келнера Кирцата. Защото тогава по моя воля извиках да участва в него и Радой със сина си Кинчо, защото едва връзваше двата края, и то вече като разведен с жена си... А пък за  Елисавета Багряна, генерал Владимир Стойчев, поета и министър на културата Павел Матев, после и с министъра на културата Георги Йорданов и още кои ли не никога няма да се наситя да разказвам. А и как мога да се потапям с онемяло мълчание под сияйните небесни простори, в които и до днес продължават да витаят в него заедно с образите на родителите ми? После на кръвния ми дядо Иван Петров - най-малкия Шипченски герой опълченец. След него и братята ми Стоян и Георги, загинали за България: първият като разузнавач по време на хитлеро-фашистката война из Македония, вторият като пиротехник при изпробване на новосъздаден боен снаряд в \"Арсенал\"-а в Казанлък с генерал Велчев и още други 5 офицери. Е, тогава бате Георги оцеля. Но след тежко поразените му дробове от отровния газ и той почина. Едва се спасил от смъртната си присъда и баща ми Петър Михайлов през Балканската война (1912 г.) като военен командир на картечна рота и революционер-антифашист, ако не поел вината върху себе си легендарният борец-антифашист Добри Терпешев с неговите 200 хиляди последователи из Югоизточна България, единствен осъден на три смъртни присъди чрез обесване. Но оцелял по чудо, след Девети септември 1944 г. става заместник министър-председател на България, военен министър... А как да отмина и сестрите ми Дина и Вана от първия брак на баща ми, сред които обаче най-благочестива беше красивият и скромен образ на кака Мария от втория брак на баща ми с майка ми Щиляна, с която ме създали и която след смъртта и на двамата жертвено пое моето отглеждане, възпитание и образование в Бургас. Още повече, че заедно с мен трябваше да обгрижва и малкото си, болно и неговорещо заради увредените му мозъчни функции дете Юлия. После да понесе смъртта и на първия си малък син Димчо, а при това и с уволнен от работа мъж като началник влак. Но оттогава години наред цялото семейство бе подложено на глад поради тежката купонна система и всеки трябваше да се изхранва само с 240 г черен хляб, без мляко, сирене, месо, захар, олио... Още тогава разгърнах достойнството си с повик на духовността, защото единствено тя можеше да ме избави от душевните ми страдания. Да изтрие сълзите и да отвори взора към житейското ми победителство. Да съюзя терзанията си с всякакви земни злини. Да прогонвам от себе си всякакви позорни деяния. Предателства. Жестокости. Да не се лиша дори от частица гордост и гражданско достойнство. И затова още от малък се учех на най-извисените човешки добродетелни притежания. И не само от родителите и от сестра ми, а преди всичко от нашите велики поети, писатели, артисти, режисьори, политици, министри, някои от които съвсем оскъдно споменах дотук. Защото всичките те витаеха като небесни посланици в нашия социален бит и духовен простор. За моя клета орис обаче в днешната ни житейска реалност всичко това се превърна в  В смърт, в която изчезнаха не десетки приятели, колеги, съседи, а стотици, с които общувахме. Затова, когато разгърнах енциклопедията за бившите ни театрални и филмови деятели, не можех да повярвам, че всички те са вече във вечността  и никога няма да ги видя повече. С каква душа, разсъдък и вяра още да бленувам за изграждането на очакваното от десетилетия икономическо, социално и духовно благоденствие? И пак с кървящи рани ли да правя това за нов разцвет на скъпите ми сънародници? И пак ли да вършим това с безумно упорство за победителство с надежди за житейско благосъстояние, красив и достоен дълголетен живот? Особено, когато от десетилетни години днешният не ни сплотява родолюбиво и по човешки жертвено, освен егоистично, предателски, унизително, и то с най-оскъдни духовни и житейски успехи? Когато в неизброими случаи от бляновете останаха в душите ни само позорни частици. Но, докога? Няма ли най-сетне всички да кажем: \"Стига! Стига!\" Затова, вместо тях, високо изкрещявам: Стига, мои български братя и сестри, сме размахвали перушинените си криле като проскубани кокошки, и то без да снесат поне едно хранително яйце за Великден. Защото без него няма да има никакъв свят празник, нито един хлебен залък за хранителното ни израстване. И затова накрая казвам: Да скръстят ръце право имат само мъртъвците. А живите да търсят възкресение в народополезни дела.", "date": "2019.01.11", "title": "Къде са знаменитите българи?"}
{"url": "https://duma.bg/30-mln-evro-ot-evropa-shte-otidat-za-razvitie-na-inovatsiite-n182757", "text": "30 млн. евро от различни европейски програми ще бъдат вкарани във фонд за технологичен трансфер и ще се използват за създаване на благоприятна среда за развитие на иновациите. Очаква се да бъде привлечено и допълнително съфинансиране от частни инвеститори. Това съобщиха от Фонда на фондовете. Фондът на фондовете управлява средствата от 1,2 млрд. лева по четири оперативни програми - \"Развитие на човешките ресурси\", \"Иновации и конкурентоспособност\", \"Околна среда\" и \"Региони в растеж\". В съобщението се казва, че фондът за технологичен трансфер ще е специфичен финансов инструмент, чиято цел е да спомогне за осъществяване на връзка на науката и бизнеса. Той ще осигурява дялови и квази-дялови инвестиции в предприятия, развиващи проекти, свързани с трансфер на технологии, ползите от които ще бъдат насочени към България. Новият фонд ще инвестира в проекти, предимно в ранен етап на развитие, разработени от университети, технологични паркове, научни лаборатории и др. Приоритетни сфери за финансиране ще са мехатроника и чисти технологии; информатика и информационни и комуникационни технологии; индустрия за здравословен живот и биотехнологии; нови технологии в креативни и рекреативни индустрии. Инвестиционният период на фонда за технологичен трансфер се очаква да е 5 г. при общ срок на фонда от 10 г. с възможност за удължаване до две години.", "date": "2019.01.11", "title": "30 млн. евро от Европа ще отидат за развитие на иновациите"}
{"url": "https://duma.bg/targove-za-11-mln-lv-sa-provedeni-neosnovatelno-n182759", "text": "Обществени поръчки за 11 млн. лева са проведени неоснователно за последните три месеца на 2018 година, съобщават от Агенцията за държавна финансова инспекция (АДФИ). Това е около 1/7 от общата парична сума, за която са проведени обществените поръчки през този период. Констатирани са 52 случая на непроведени или неоснователно проведени обществени поръчки на тази стойност. В периода октомври-декември 2018 г. агенцията е приключила 122 финансови инспекции, като 82 от тях - в общини. Направени са 342 обществени поръчки на стойност над 339 млн. лева. Общата стойност на проверените обществени поръчки през четвъртото тримесечие на миналата година е по-голяма със 70 млн. лв. в сравнение с предходното. За последното тримесечие на миналата година АДФИ е извършила проверка на 1136 договора за 286 млн. лв. Вреди за над 226 хил. лв. са възстановени в рамките на проверките. За констатираните през тримесечието нарушения са съставени 10 акта за начет и 247 акта за установяване на административни нарушения.", "date": "2019.01.11", "title": " Търгове за 11 млн. лв. са проведени неоснователно "}
{"url": "https://duma.bg/barkotiyata-s-vinetkite-stava-po-golyama-n182760", "text": "Бъркотията около новата тол система за покупка на е-винетки, която струва 180 млн. лв., стана още по-голяма, след като изпълнителят на проекта, австрийската компания \"Капш\", се разграничи от възникналите проблеми. От дружеството официално съобщиха, че са предали на АПИ в работещ и тестван вид всичко, каквото му е поръчано по договор, но това оборудване и технологии не са свързани въобще с компонентите на системата, които създадоха проблеми. \"Капш\" твърди, че системата е приета  без забележки и работи, съгласно изискванията на възложителя. Сайтът за покупка на винетки bgtoll.bg не е разработен от австрийската компания. Тя не е правила и конвертирането на хартиените стикери, което отпадна, след като се установиха пробиви в системата. Не е имало също така искане за наличие на модул за плащане кеш. Компанията е доставила оборудването - терминалите за самотаксуване, центърът за данни, автомобилите за контрол и т.н. От 14 декември те са изцяло под контрола на АПИ, се казва още в позицията на \"Капш Трафик Солюшънс\" по случая.  Това означава, че най-вероятно АПИ е надградило, по неясно какви причини, предадената от \"Капш\" система. Досега този въпрос не е коментиран, а хората  бяха оставени с впечатление, че сайтът е дело на австрийската фирма. Изявлението на \"Капш\", която е водещ световен доставчик на цялостни решения за таксуване на пътната инфраструктура с дейност на 5 континента, идва на деветия ден от хаоса с е-винетките и след четири оставки на шефове в АПИ. Последната беше подадена в сряда от шефа на пътната агенция Светослав Глосов.", "date": "2019.01.11", "title": "Бъркотията с винетките става по-голяма"}
{"url": "https://duma.bg/kray-na-zabranite-zaradi-chumata-po-ovtsete-v-strandzha-n182758", "text": "Отпаднат ограниченията за движение на дребни преживни животни и продукти от тях в зоната в областите Ямбол, Бургас и Хасково, свързани с чумата по дребните преживни животни, съобщи Българската агенция по безопасност на храните (БАБХ). След проведени многократни срещи и дискусии между БАБХ и ЕК, и след резултатите от извършвания надзор досега, беше решено, че рестриктивните мерки могат да бъдат облекчени, съобщиха ветеринарите. Агенцията е преразгледала по-строгия надзор в областите Ямбол, Бургас и Хасково във връзка с чумата, след като в края на декември 2018 г. изтече срокът за прилагане на разширените мерки за контрол на болестта. Те бяха наложени на страната с решение на ЕК. Мерките за облекчен режим са въведени от 9 януари 2019 г.  Дребните преживни животни с произход от населените места на общините Болярово, Елхово, село Поляна от община Стралджа - област Ямбол, и населените места от общините Средец, Созопол, Приморско, Малко Търново и Царево - област Бургас, ще могат да бъдат придвижвани в рамките на цяла България след клиничен преглед 3 дни преди движението и с издадено ветеринарномедицинско свидетелство. Същото се прилага и при движение на дребните преживни животни от останалите общини от областите Ямбол, Бургас и Хасково, в рамките на цяла България, с изключение на тези, предназначени за незабавно клане. Няма ограничение за движение на дребните преживни животни за незабавно клане в рамките на цяла България.  ", "date": "2019.01.11", "title": "Край на забраните заради чумата по овцете в Странджа"}
{"url": "https://duma.bg/obshtini-zalagat-minimalno-uvelichenie-na-danaka-za-stari-koli-n182761", "text": "Минимално увеличение на замърсяващите автомобили залагат по-големите общини в предизборната 2019 г. Данъкът за колите се променя заради законови изменения, приети в края на 2018 г. Един от мотивите за промените е за коли, които замърсяват по-малко, да се плащат и по-ниски данъци за сметка на по-старите и не толкова екологични машини. Местните власти обаче масово залагат минимално оскъпяване за по-старите, но по-масово използвани коли, предаде \"Медиапул\". Мотивът е туширане на поскъпването на сумите за тези автомобили, тъй като досега за доста от тях е имало и отстъпка за наличие на катализатор, която отпада. Ръст за данъците за тези коли обаче ще има, но те по-скоро ще настигнат сумите, които се плащат за по-новите и по-екологични автомобили. Повечето общини предвиждат максималната отстъпка за колите от по-високите екокатегории. За най-новите и най-малко замърсяващи автомобили тя е 60 на сто. Крайната сума обаче зависи и от мощността, и от годините на колата. Хората с вили и апартаменти в курортите също ще плащат повече за тях на местните власти през тази година. Поскъпването е в пъти и се дължи отново на промени в закона, с които се вдигнаха праговете за данък сгради за подобни имоти, които не са основно жилище и не са регистрирани като туристически.", "date": "2019.01.11", "title": "Общини залагат минимално увеличение на данъка за стари коли"}
{"url": "https://duma.bg/grazhdanska-otgovornost-poskapna-s-30-za-godina-n182762", "text": "Средно с 30% е поскъпнала застраховката \"Гражданска отговорност\" за шофьорите през последната година. Увеличението в цената е резултат от процесите на застрахователния пазар през 2018-та, но се усеща едва сега, твърдят застрахователи. Проверка на \"Дума\" показа, че полиците от лятото досега са скочили със 100-140 лв. за най-масовите автомобили. По данни на застрахователните компании 250 лева средно е била цената на задължителната автозастраховка през миналата година, като тя е растяла поетапно, но увеличението шофьорите усещат масово едва сега. Хората, които в момента установяват повишената цена, за последен път са си купували полици в края на декември - началото на януари миналата година. За една година действително има повишение на цената на \"Гражданската отговорност\". То не се е случило този месец или миналия месец, коментира пред БНР главният секретар на Асоциацията на застрахователите Нина Колчакова. Според нея застрахователните дружества са завършили с 55 милиона загуба от застраховка \"Гражданска отговорност\" през 2017-та година. Това се дължи на големия брой на застрахователни събития, свързани с  \"Гражданска отговорност\". Застрахователите нямаха друг избор, освен постепенно да започват да повишават цената. През миналата година тя тръгна чувствително нагоре. Застрахователните компании по собствени формули отчитат и фактори като възрастта и мощността на автомобила, техническото състояние, опита на водача и редица други. Тези фактори не са единни за пазара и влияят върху индивидуалните тарифи, защото придобилата вече скандална слава система \"бонус-малус\", която трябваше да взима под внимание и тези обстоятелства, отбеляза поредния си фалстарт. За причините дори застрахователите гадаят. След общественото обсъждане в началото на декември наредбата отново потъна, коментира Колчакова. Според нея тя е изключително важна на пазар като българския, където имаме най-високата смъртност от ПТП-та в целия ЕС. Надяваме се институциите бързо да стигнат до някакъв балансиран подход по този въпрос, каза още тя. ", "date": "2019.01.11", "title": "\"Гражданска отговорност\" поскъпна с 30% за година "}
{"url": "https://duma.bg/phenyan-poiska-rezultati-ot-vashington-n182751", "text": "Лидерът на Северна Корея Ким Чен Ун каза, че очаква заинтересованите страни, които искат премахването на ядрените оръжия от Корейския полуостров, да подкрепят Пхенян в опитите им за мирно решение, предава ТАСС. Ким се срещна с президента на Китай Си Дзипин в Пекин. \"Заинтересовани сме да действаме в една и съща посока с вас\", каза Си на корейския си гост. Според китайската държавна осведомителна агенция Синхуа, Си Дзипин е казал на Ким Чен Ун, че се надява в преговорите между Северна Корея и САЩ и двете страни да направят отстъпки и \"да се срещнат по средата на пътя\".  В същото време от Пекин заявиха, че завършилите търговски преговори между САЩ и Китай полагат основата за постигане на споразумение между двете държави в бъдеще. Въпреки че Пекин и Вашингтон не са разрешили всички различия, експертите са оптимисти, че двете страни ще успеят да постигнат споразумение в областта на търговията.", "date": "2019.01.11", "title": " Пхенян поиска резултати от Вашингтон"}
{"url": "https://duma.bg/dogovorat-s-makedoniya-mozhe-da-svali-vlastta-v-gartsiya-n182752", "text": "Премиерът на Гърция Алексис Ципрас ще поиска вот на доверие, ако коалицията се разпадне заради Преспанското споразумение с Македония, информира IBNA. В интервю за OPEN TV Ципрас изключва вероятността да води правителство на малцинството, ако партия \"Независими гърци\" напусне коалицията. Коалиционният партньор на СИРИЗА многократно предупреди, че ще напусне управлението, ако Ципрас внесе Преспанското споразумение в гръцкия парламент за ратифициране. Министър-председателят обаче заяви ясно, че ако Каменос се оттегли от коалицията, той ще внесе предложение за вот на доверие. В случай, че Ципрас не си осигури необходимото мнозинство, за да остане на власт, той възнамерява да свика предсрочни избори. Иначе премиерът повтори намерението си да изкара целия четиригодишен мандат. По думите на Ципрас в парламента в Атина сега има мнозинство и за Договора от Преспа, и за доверие към кабинета му. Процесите на ратифициране на споразумението в Гърция ще започнат веднага след приключването на конституционните промени и резултатът бъде обявен от официално Скопие на официална Атина, а протоколът на НАТО ще бъде ратифициран по-късно по технически причини, заяви Ципрас.", "date": "2019.01.11", "title": "Договорът с Македония може да свали властта в Гърция"}
{"url": "https://duma.bg/studat-vze-parva-zhertva-za-godinata-n182764", "text": "Студеното време и снега в Кърджалийско взеха първа жертва за тази година. От измръзване е починал 77-годишен мъж в село Ауста, съобщиха от полицията. В сряда следобед мъжът е пътувал до средищния център Звездел, за да вземе пенсията си. Бил е самотно живеещ, обясни кметът на Ауста Неджатин Халил. След като получил парите, възрастният мъж изпуснал рейса и объркал посоката. Така вместо да се върне в дома си в село Лале, се озовал в Ауста. Паднал в канавка, а на сутринта бил открит премръзнал. Десетки ТИР-ове изчакваха вчера край Благоевград след като Гърция затвори границата поради снеговалеж. Пред ГКПП \"Кулата-Промахон\" се образуваха огромни опашки, което наложи спирането на камионите на паркинги в Благоевградска и съседните области. ", "date": "2019.01.11", "title": "Студът взе първа жертва за годината "}
{"url": "https://duma.bg/uran-vav-vodata-na-oshte-dve-haskovski-sela-n182765", "text": "Откриха уран във водата на още две хасковски села. Регионалната здравна инспекция съобщи, че са направени проби в Свирково и Дряново, които са показали завишени стойности. Със заповед на здравната инспекция е наложена забрана за пиене и готвене с вода от чешмите. От местното ВиК дружество трябва да осигурят водоноска или алтернативен водоизточник. До момента в общо шест населени места в региона, сред които и Хасково, има забрана за ползване на чешмяна вода за пиене и готвене.", "date": "2019.01.11", "title": "Уран във водата на още две хасковски села"}
{"url": "https://duma.bg/manolova-atakuva-tsenata-na-vodata-v-ks-n182770", "text": "Омбудсманът Мая Манолова ще атакува с конституционна жалба формирането на цената на водата. Тя смята за несправедлива единната цена на водата в рамките на една асоциация по ВиК. Това заяви Манолова по време на дискусия в Шумен. Според нея реформата във водния сектор се изчерпва само с повишаване на цените и това увеличава недоволството на хората. По думите й цените се променят, но нито качеството на услугата, нито течовете в мрежата намаляват, нито стават по-ефективни инвестициите. Тя ще настоява за прецизно определяне на социалната поносимост на цената на водата, лицензиране на ВиК-ата, което ще повиши контрола върху работата им.", "date": "2019.01.11", "title": " Манолова атакува цената на водата в КС"}
{"url": "https://duma.bg/mladi-sotsialisti-obviniha-kralev-che-prenebregva-pleven-n182766", "text": "Харчовете за стадиони основно в столицата, които анонсира спортният министър Красен Кралев в телевизионно интервю тази сряда, провокира гневна позиция от Младежкото обединение на БСП в Плевен. \"Бихме искали да изразим нашето възмущение и недоумение, че управляваното от вас министерство тенденциозно пренебрегва седмия по големина град в България. Бихме искали да ви припомним, че Плевен се отличава от други райони в страната с изключително богатата си спортна история. Нашите спортисти славеха и продължават да прославят не само града си, a и Родината\", обръщат се младежите към Кралев. От Младежкото обединение настояват спортното министерство да пренасочи средства за доизграждане на стадион \"Плевен\". Те припомнят, че за съоръжението има идеен проект за реновиране на стойност 15 млн. лв., а стадионът е съобразен с изискванията на Международната футболна федерация за провеждане на футболни срещи на международно ниво. \"Въпреки многократните обещания, особено по време на предизборни кампании, за доизграждане на зала \"Арена\", газифициране на зала \"Спартак\", реновиране на стадион \"Плевен\", както и други спортни проекти на територията на общината, все още нищо не е реализирано. Считаме, че както държавата, така и община Плевен са отговорни за младите хора на града\", пише в позицията на МО. Убедени сме, че с добро желание и подкрепа можем да реализираме най-важната цел - да предоставим на новата \"вълна\" футболисти една добра спортна база и да възродим футбола в региона, завършват обръщението си към Кралев социалистите.", "date": "2019.01.11", "title": "Млади социалисти обвиниха Кралев, че пренебрегва Плевен"}
{"url": "https://duma.bg/s-18-miliona-leva-finansirat-nauchni-proekti-n182771", "text": "Фонд \"Научни изследвания\" към Министерството на образованието и науката обяви класирането по пет конкурса. Ще бъдат подкрепени повече от 200 български научни проекта на обща стойност над 18 млн. лв., като 51 от тях са на млади учени и постдокторанти. Научните проекти са от всички научни области. В конкурса за \"Българска научна периодика\" ще бъдат финансирани над 60 български научни издания, като проектите са на стойност над 430 000 лв. В конкурса за финансиране на научни изследвания в изпълнение на меморандума за разбирателство за поддръжка и експлоатация на CMS детектора между МОН и ЦЕРН-2018 г. са подкрепени два проекта на обща стойност 760 000 лв.", "date": "2019.01.11", "title": "С 18 милиона лева финансират научни проекти"}
{"url": "https://duma.bg/planinski-vodach-stava-zashtitena-profesiya-n182772", "text": "С постановление на Министерския съвет професията на планинския водач става защитена и е включена в актуализирания Списък на защитените от държавата специалности от професии за учебната 2019/2020 година. Това е една от професиите в професионално направление \"Пътувания, туризъм и свободно време\", за които има недостиг на квалифицирани кадри. На последното си за 2018 г. заседание кабинетът добави 14 нови към утвърдените 29 защитени специалности от професии за настоящата учебна година.  Освен множеството нови курсове за обучение на планински водачи, в троянското село Черни Осъм се намира единственото на Балканския полуостров и второто в Европа специално училище СУ \"Васил Левски\". За планински водачи се обучават общо 40 юноши и девойки. От създаването на специалната паралелка през 2000 г. в Черни Осъм са обучени над 170 планински водачи.", "date": "2019.01.11", "title": " Планински водач става защитена професия"}
{"url": "https://duma.bg/roditeli-na-detsa-sas-spinalna-atrofiya-ne-vyarvat-na-zdravnite-vlasti-n182773", "text": "Родители на деца със спинална мускулна атрофия (СМА), напуснали страната, за да получат децата им животоспасяващо лечение, не вярват, че здравното министерство и НЗОК могат да осигурят адекватна терапия и рехабилитация. Това стана ясно на пресконференция на представители на сдружение \"Спинална мускулна атрофия\". Отказваме децата да бъдат заложници на бездушни чиновници и административни трикове, които забавят лечението за дълъг период, заяви председателят на организацията Веселин Радойчев, който е и баща на дете с тежкото генетично заболяване. През 2017 г. Американската агенция за храни и лекарства и Европейската агенция по лекарствата по ускорена процедура одобряват първия ефективен препарат за лечение на болестта, но у нас то не е достъпно. В България СМА не е включена нито в списъка с редките заболявания, нито в този със заболявания, за чието лечение плаща НЗОК. Затова някои семейства на деца със СМА емигрират в страни от ЕС, където децата им получават съвременното лечение и рехабилитация, а други търсят съдействието на Фонда за лечение на деца. Родителите припомниха, че у нас НЗОК плаща за рехабилитация само 10 дни от месеца, а тези деца имат нужда от всекидневна рехабилитация, необходима е и специална грижа, за да бъдат предпазени от задушаване. Часове преди пресконференцията на сдружението от МЗ съобщиха, че започват процедура за включването на СМА в списъка на редките заболявания, за да може НЗОК да реимбурсира лечението с Nusinersen. От министерството поясниха, че в момента се провежда обучение на български лекари в клиники в Румъния и Испания за провеждане на лечение с препарата.", "date": "2019.01.11", "title": " Родители на деца със спинална атрофия не вярват на здравните власти"}
{"url": "https://duma.bg/radev-se-obarna-kam-tayani-za-podkrepa-n182767", "text": "Проблемите с т.нар. пакет \"Мобилност\" провокираха президента Румен Радев да изпрати писмо до председателя на Европейския парламент Антонио Таяни. \"Пакетът и измененията на съществуващите директиви и регламенти предизвикаха бурни реакции през изминалата година. Дискусии се водиха както на ниво засегнати държави членки, така и на ниво ЕК, ЕП и Съвет на ЕС. Предложените текстове са несправедливи за България. Предвидените законодателни промени са в разрез с устоите на единния европейски пазар и нарушават принципите за свободното движение на стоки, хора, услуги и капитали в рамките на Общността\", заявява президентът. Радев смята, че формираният общ подход по текстовете в пакета \"Мобилност 1\" дискриминира българския транспортен бранш. \"България ще претърпи сериозни загуби и икономическото й изоставане от останалите страни членки ще се задълбочи. Тежкотоварният автомобилен бизнес в България има огромно значение за икономиката на нашата страна както като принос към брутния вътрешен продукт, така и като трудова заетост\", категоричен е той.", "date": "2019.01.11", "title": "Радев се обърна към Таяни за подкрепа"}
{"url": "https://duma.bg/al-kayda-nadigna-glava-v-siriya-n182753", "text": "Основният джихадистки алианс в сирийската провинция Идлиб постигна споразумение за прекратяване на сблъсъците с бунтовници и разшири влиянието си в региона, информира АФП. Споразумението води до незабавно прекратяване на боевете между \"Хаят Тахрир ал Шам\", бивш сирийски клон на \"Ал Кайда\", и подкрепения от Турция Национален фронт за освобождение. \"Тази сутрин \"Хаят Тахрир ал Шам\" и Национален фронт за освобождение подписаха споразумение за прекратяване на продължаващите боеве... и установяване на контрола на правителството на спасението над всички райони\", съобщава джихадисткият пропаганден сайт Ebaa. Така нареченото \"правителство на спасението\" е административно крило на \"Хаят Тахрир ал Шам\", която през последните дни извоюва позиции в последния голям бастион на бунтовниците в Сирия. По този начин джихадистите ще контролират ключови райони от провинция Идлиб, която остава център на ислямисти и противници на режима на президента Башар Асад в Сирия. Споразумение между Русия и Турция от септември 2018 г. предотврати офанзива на сирийската армия в Идлиб.", "date": "2019.01.11", "title": "\"Ал Кайда\" надигна глава в Сирия"}
{"url": "https://duma.bg/populistite-s-merak-da-raztsepyat-evropa-n182755", "text": "Италианският вицепремиер и министър на вътрешните работи Матео Салвини предложи на председателя на управляващата в Полша консервативна националистическа партия \"Право и справедливост\" Ярослав Качински \"обща програма\" за Европа в светлината на изборите за Европейски парламент през май. Такава програма все още не съществува, призна Салвини, който е и лидер на италианската крайнодясна партия Лига, на пресконференция след срещата си с Качински в края на своето посещение в Полша. \"В момента имаме историческа възможност. Дойде време френско-германската ос да бъде заменена от италианско-полска. Мисля, че движения като Лигата и \"Право и справедливост\" ще дадат нов живот на Европа през пролетта. Това вече няма да бъде Европа, управлявана от банки и финансисти\", каза Салвини.  Той определи разговора си с Качински като \"дълъг, позитивен и конкретен\" и увери, че са постигнали съгласие \"по 90 процента\" от нещата. \"Полша и Италия ще бъдат част от новата пролет на Европа, възраждането на европейските ценности\", обяви Салвини. Правителството в Рим ще покаже, че \"истинските евроскептици\" са тези, които лошо управляват Европа от години, подчерта той. Във Варшава италианският вицепремиер и министър на вътрешните работи пристигна на срещата в полското министерство на вътрешните работи, облечен в жилетка с надпис \"Полиция\" на гърба. Той не крие, че подкрепя протеста на \"жълтите жилетки\" във Франция. Пред журналисти италианският вицепремиер и вътрешен министър разкритикува и постигната от ЕС договореност за разпределяне на 49 спасени в морето мигранти между няколко страни членки. Сделката само ще насърчи трафикантите на хора да прекарват още повече мигранти с негодни за плаване съдове през Средиземно море, аргументира се Салвини и за пореден път заяви, че е против приемането на повече мигранти. Европа, която ще се оформи през юни (след изборите за Европарламент през май), ще работи по съвсем различен начин от сегашната, която се ръководи от бюрократи, обяви италианският вътрешен министър. Салвини бе на посещение във Варшава в момент, когато италианските и полските популистки националистически сили проучват възможен съюз за предстоящите напролет избори за Европейски парламент. Насрочените за май избори се очертават като битка между либералните проевропейски сили, към които се числи френският президент Еманюел Макрон, и популистите евроскептици, представлявани от Салвини и някои други политици с популистки позиции. Италианският министър неведнъж е критикувал ЕС и смята, че изборите през май са ключови за създаването на \"реформаторски блок\", способен да промени радикално европейските институции отвътре.", "date": "2019.01.11", "title": "Популистите с мерак  да разцепят Европа"}
{"url": "https://duma.bg/chelen-sblasak-za-stenata-mezhdu-tramp-i-demokratite-n182754", "text": "Доналд Тръмп напусна срещата с лидерите на демократите в двете камари на Конгреса Чък Шумър и Нанси Пелоси след отказа им да се съгласят исканите от него $5,млрд. за изграждането на стената по границата с Мексико.   Чък Шумър, който е лидер на демократите в Сената, заяви, че президентът попитал Нанси Пелоси дали ще се съгласи да финансира стената му и съответно да възобнови работата на правителството. След като лидерката на демократите в Камарата на представители отговорила с  \"не\", Тръмп станал и казал: \"Тогава няма какво да обсъждаме.\" \"И току-що излезе\", добави Шумър. По думите му президентът ударил с юмрук по масата и казал: \"Тогава няма за какво да разговарям с вас\". \"Отново станахме свидетели на пристъп на ярост (у президента), защото той не получи своето и просто напусна срещата\", поясни още Шумър пред журналисти. Според други участници в срещата самият Шумър е повишавал глас на Тръмп.    По-късно Тръмп написа в туитър: \"Току-що напуснах срещата с Чак и Нанси, чиста загуба на време. Той попитал лидерите на демократите какво ще стане след 30 дни, ако одобри правителството да възобнови работата, ще одобрят ли те финансирането на строителството на стената по границата. \"Нанси каза \"Не\". Аз си отидох, засега нищо не работи\", отбеляза президентът.  Вицепрезидентът Майк Пенс, който също участваше, призова американците да повлияят на избраните от тях демократи. \"Кажете им да се върнат...вратата на Белия дом е широко отворена\". По думите му демократите искат да се възобнови работата на правителството, преди да започнат преговорите за граничната стена. Пенс добави, че Тръмп няма да отстъпи от позицията си.  Преди началото на 45-минутната среща президентът раздавал бонбони на нейните участници. Министърът на вътрешната сигурност Кирстен Нилсън заяви сред срещата: \"Реалността е такава, че стените работят. Където и да вдигнем стена, нелегалната миграция пада с 90-95 на сто.\" В сряда след президентското обръщение за необходимостта от граничната ограда Шумър и Пелоси излязоха с контра обръщение, в което обвиниха Тръмп, че всява паника сред населението и отвлича общественото внимание от истинските проблеми в администрацията си. \"Заради него страдат 800 000 невинни държавни служители, на фона на достатъчно ефективни мерки за защита сигурността по южната ни граница\", заяви Пелоси.  Според него жените и децата по южната граница очевидно не са заплаха за националната сигурност, както твърди Тръмп. Правителството на САЩ е в шътдаун или не работи от 22 декември, защото Конгресът не успя да съгласува параметрите на временния държавен бюджет заради разногласията по граничната стена. Демократите дават за нея само 1,3 млрд. Без пари останаха четвърт от учрежденията, за останалите парите бяха одобрени до септември 2019 г. Междувременно управлението за контрола на храните и лекарствата с неговите 17 000 служители обяви, че не може да функционира заради шътдауна.    ", "date": "2019.01.11", "title": " Челен сблъсък за стената  между Тръмп и демократите"}
{"url": "https://duma.bg/zapochna-izteglyaneto-na-amerikanska-boyna-tehnika-ot-siriya-n182795", "text": "Американската армия започна да изтегля техника от Сирия, съобщи представител на военното министерство, цитиран от АФП. Поради причини, свързани със сигурността, за момента не мога да съобщя повече подробности, допълни източникът.  Припомяме, че президентът Доналд Тръпм обяви в края на миналата година, че американските военни ще се изтеглят от Сирия. Новината разтревожи съюзници на САЩ, а Турция поиска да получи военните бази на американците в района. Преди няколко дни Русия и Иран настояха да контролират изтеглянето на американците.  Плановете на Тръмп изненадаха и част от обкръжението му, включително и министерството на отбраната.  По-късно Вашингтон постави като условия за изтеглянето пълното поражение на \"Ислямска държава\" и поиска уверения, че кюрдските бойци, били се срещу джихадистите редом с американците, ще бъдат защитени. Графикът за изтеглянето на американските сили остава неясен, отбелязва АФП.", "date": "2019.01.11", "title": "Започна изтеглянето на американска бойна техника от Сирия"}
{"url": "https://duma.bg/pochina-pisatelyat-krasto-stanishev-n182699", "text": "На 85-годишна възраст се пресели в Небесното царство на Светлината българският поет и преводач на поезия Кръстьо Станишев. Роден е на 12 май 1933 г. в Бургас. Завършва гимназия в родния си град и българска филология в Софийския университет. Работи като редактор във в. \"Литературен фронт\", сп. \"Родна реч\", изд. \"Български писател\", директор е на ИК \"Цанко Церковски\" (1991-1997). Пише стихове за възрастни и за деца. Преводач от английски, немски и руски език. Автор е на 15 поетични книги. Издал е над 40 книги за деца. Първият пълен превод на Гьотевия \"Фауст\" (I, II ч.) е негово дело (1980). Два пъти е носител на Националната награда за детска поезия. Международният съвет за детска книга го удостоява два пъти с почетния диплом на името на Х. К. Андерсен. Член е на СБП. Почетен гражданин на Бургас. Опелото и прощаването с поета ще бъде днес, 11 януари, от 11.30 ч. в черквата \"Св. Седмочисленици\" в София.", "date": "2019.01.11", "title": "Почина писателят Кръстьо Станишев"}
{"url": "https://duma.bg/teatar-vesel-posreshta-patilantsi-n182700", "text": "В съботния афиш на куклен театър \"Весел на 12 януари от 11 ч. в читалище \"Искра\" във Велико Търново ще гостува спектакълът \"Патиланци\" на Русенския куклен театър. Режисьор е Дарин Петков, а автор на драматизацията Тодор Вълов. Мобилните цветни декори, куклите и костюмите са дело на сценографката Наталия Гочева, а композитор е Станимир Иванов. Кремена Станева, Деница Дончева и Мартин Маринов са актьорите, които представят популярните герои на Ран Босилек в жизнерадостния куклен спектакъл за Баба Цоцолана и нейните палави любимци.", "date": "2019.01.11", "title": "Театър \"Весел\" посреща \"Патиланци\""}
{"url": "https://duma.bg/napusna-ni-aktorat-nikolay-uzunov-n182697", "text": "Актьорът Николай Узунов ни напусна на 73-годишна възраст. Завършил е ВИТИЗ \"Кр. Сарафов\". Снимал се е в над 32 филма, в шест от които - в главни роли. Има три награди на кинофестивала във Варна, десетки отличия в радиото, за естрадно изкуство, участие в над 40 телевизионни театъра. Изпълнил е над сто роли в радиотеатъра, 25 роли в Българския есперантски театър, с представяне на национални и световни фестивали. Удостоен е с награда на ОИРТ за главна мъжка роля. Узунов е един от учредителите и организаторите на асамблея \"Знаме на мира\". Сред десетките му отличия е и наградата на САБ за естрадно изкуство през 1987 г. Работил е в Русенския и в Младежкия театър. От 1968 г. е член на Съюза на артистите в България. Семеен е, с две деца. ", "date": "2019.01.11", "title": "Напусна ни актьорът Николай Узунов"}
{"url": "https://duma.bg/al-atiya-pak-povede-na-dakar-n182685", "text": "Насер Ал-Атия пак поведе на рали \"Дакар\". Катарският пилот на \"Тойота\" завърши втори в третия етап и оглави класирането при автомобилистите с общо време 8:34:08 часа. Втори излезе Язид Ал-Раджи (САрабия, \"Мини\") на 6:48 мин., пред легендата Стефан Петерханзел (Фр, \"Мини) на 7,03 мин. 13-кратният победител в ралито влетя в топ 3, след като спечели третия етап. Той измина отсечката от Сан Хуан де Маркона до Арекипа (467 км, 331 състезателни) за 3:54,31 ч. Пилотът на \"Мини\" изпревари Ал-Атия с 3,26 мин., а трети с пасив от 11,47 мин. финишира полякът Якуб Пжигонски (\"Мини\"). Петерханзел записа 75-ата си етапна победа в \"Дакар\", като вече има 12 повече от втория във вечната класация Владимир Чагин (Рус) с камионите. Тежък ден имаше победителят от втория етап Себастиен Льоб (Фр, \"Пежо\"). Носителят на рекордните 9 световни рали титли финишира 11-и на 42,55 мин. и се смъкна в генералното класиране на 8-о място на 37,59 мин. от катареца. Още по-кошмарен беше денят за лидера преди етапа Жиниел де Вилие (РЮА, \"Тойота\"). Южноафриканецът финишира едва 49-и с огромно изоставане от 4:30,45 часа и това на практика го лишава от шансове за краен успех. При мотоциклетистите най-бърз беше Шавие де Солтре (Фр, \"Ямаха\") с време 4:07,42 ч. Той изпревари с 15 сек. Пабло Кинтания (\"Хускварна\"). Чилиецът обаче излезе начело в генералното класиране с аванс от 11,23 мин. пред Кевин Бенавидес (Арж, \"Хонда\") и 12,12 мин. пред британеца Сам Съндърланд (КТМ). Тази нощ участниците преодоляха етап №4 от Арекипа до Тачна, в който състезателите трябваше да преминат 664 км (351 състезателни).", "date": "2019.01.11", "title": "Ал-Атия пак поведе на \"Дакар\""}
{"url": "https://duma.bg/kratki-novini-n182682", "text": "Фитнес гуру ще се грижи за формата на Кубрат Пулев. Българинът ще бъде трениран от мексиканеца Мемо Ердия, който е между най-големите имена в областта в родината си. В последните години Ердия е работил с Хуан Мануел Маркес и Хорхе Арсе, на които помогна да станат световни шампиони, макар и в по-леките категории на професионалния бокс. Водещите ни състезатели в алпийските ски Алберт Попов и Камен Златков ще участват в състезанията от Световната купа в Аделбоден, Швейцария, през уикенда. Попов ще стартира в гигантския слалом в събота и в слалома в неделя, а Златков само в слалома. Попов два пъти през сезона влезе в зоната на точките в слалома за СК и заема 28-о място в генералното класиране с 26 т. Шансовете на България да приеме Зимната младежка олимпиада през 2024 г. намаляват, след като и Русия реши да се кандидатира. Говорител на Международния олимпийски комитет (МОК) заяви, че за домакинството интерес проявяват още Румъния и Испания. Все още не са посочени градовете, с които ще кандидатстват отделните държави. Очаква се процесът по определянето на домакина да започне тази година, а крайното решение ще бъде взето през 2020 г. България планира да иска Игрите със София. От министерството на спорта заявиха, че се работи по кандидатурата. Националката по художествена гимнастика Катрин Тасева получи годежен пръстен от мъжа на сърцето си - бореца Николай Щерев. Шестата в индивидуалния многобой от световното в София през септември сама се похвали с красивата си придобивка. Сватбата обаче ще позакъснее, тъй като Тасева и Николай искат първо заедно да участват на Олимпиадата в Токио 2020. 31-годишният Николай Щерев е син на легендата в борбата Симеон Щерев. Той не се беше състезавал 7 г., но през юни 2018 г. се завърна на тепиха и спечели титлата в кат. до 125 кг на държавното лично-отборно първенство. Симеон Щерев пък в момента е начело на националния отбор за жени на Китай. Футбол по Диема спорт 2 21.45 Лийдс - Дарби Каунти по БНТ 3 Тенис 6.00 и 3.30 Турнир в Оукланд (мъже) по Евроспорт 1 7.00 и 12.00 Турнир в Сидни (мъже) 9.00 \"Аустрелиън оупън\" (квалификации) Биатлон 15.00 СК в Оберхоф (спринт, мъже) Ски скокове 18.45 СК във Вал ди Фиеме (квалификация) по Диема спорт  Волейбол 12.15 Купа на България (мъже)  Утре Футбол по Диема спорт 2 14.30 Уест Хем - Арсенал 17.00 Брайтън - Ливърпул 19.30 Челси - Нюкасъл по Нова спорт 17.00 Уигън - Астън Вила 19.30 Милуол - Блекбърн по БНТ 3 Баскетбол 18.55 Берое - Левски ЛУКойл по Диема спорт  Волейбол 15.30 Купа на България (мъже, 1/2-финали)  по Евроспорт 1 Тенис 8.30 \"Аустрелиън оупън\" (квалификации) 10.00 Турнир в Сидни (мъже) Ски 12.00 и 14.30 СК в Аделбоден (мъже) Биатлон 13.30 и 16.00 СК в Оберхоф Формула Е 17.00 Състезание в Маракеш по Евроспорт 2 Ски бягане 14.15 СК в Дрезден Ски скокове 17.00 СК във Вал ди Фиеме В неделя Футбол по Диема спорт 2 16.15 Евертън - Борнемут 18.30 Тотнъм - Ман Юнайтед по Макс спорт 2 13.00 Атлетико М - Леванте 17.15 Атлетик Б - Севиля 19.30 Барселона - Ейбар 21.45 Бетис - Реал М по Диема спорт  Волейбол 18.30 Купа на България (мъже, финал) по Ринг 19.00 Милано - Модена по Евроспорт 1 Ски 11.15 и 14.15 СК в Аделбоден (мъже) Биатлон 12.30 и 15.30 СК в Оберхоф Ски скокове 17.45 СК във Вал ди Фиеме Снукър 20.45 Мастърс в Лондон Тенис 20.00 \"Аустрелиън оупън\"", "date": "2019.01.11", "title": "Кратки новини"}
