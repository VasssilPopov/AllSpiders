{"url": "http://duma.bg/node/151663", "text": "Медицинска сестра от Спешната помощ в Горна Оряховица е била нападната и бита от пациент по време на дежурство. Инцидентът е станал в неделя, когато жена е потърсила медицинска помощ в Спешния център в Горна Оряховица, но докато чакала дежурния екип, започнала да буйства, ругае и обижда медиците. \nПациентката, която по данни на полицията е осъждана за кражби, изляла гнева си върху дежурната медицинска сестра. Започнала да я бие през лицето и рита по краката. Пострадалата сестра е с лека телесна повреда. Срещу нападателката е образувано бързо полицейско производство.   \n", "date": "2017.08.29", "title": " Биха медицинска сестра от Горна Оряховица"}
{"url": "http://duma.bg/node/151664", "text": "Банкомат е бил взривен миналата нощ в блок 25 в софийския кв. \"Младост\". От него липсват над 80 000 лева. По всяка вероятност съоръжението е взривено с бутилки със сгъстен въздух. При експлозията над 10 000 лева са се разхвърчали във въздуха. \nНяма данни за пострадали. На място бяха изпратени екипи, а районът беше отцепен.   \n", "date": "2017.08.29", "title": "Взривиха банкомат в \"Младост\", липсват 80 000 лв."}
{"url": "http://duma.bg/node/151665", "text": "Зрелостниците писаха вчера по откъс на поемата \"Ралица\" на Пенчо Славейков на държавната матура по български език и литература за сесията август-септември. Изпитният вариант беше изтеглен в МОН от представителя на БНТ Красимир Дамянов. Името му бе изтеглено от зам.-министъра на образованието и науката Таня Михайлова. \nВариантът за теста бе генериран от възможни 11 718 750 комбинации. Той се състои от 3 модула. Първият съдържа 30 затворени въпроса и носи 30 точки на зрелостниците. Вторият е с 10 въпроса със свободен отговор, които носят 40 точки, а третият модул е тема от посочено произведение от изучаван български автор, по която зрелостниците пишат есе или интерпретативно съчинение. Този модул носи 30 точки. \n    \n", "date": "2017.08.29", "title": " Зрелостниците писаха по поемата \"Ралица\" на Пенчо Славейков"}
{"url": "http://duma.bg/node/151666", "text": "Министерството на здравеопазването инициира сформирането на междуведомствена работна група, която ще има за задача да разработи и предложи мерки за ограничаване употребата на наргилета и растителни изделия за пушене. Това съобщиха от  ведомството. В разработването на стратегията ще се ангажират представители на министерствата на икономиката, на вътрешните работи, на земеделието, храните и горите, на образованието и науката, както и на медицински специалисти и представители на местната власт, имащи отношение към проблема. \nЗаместник-министърът с ресор \"Опазване на общественото здраве\" Светлана Йорданова, експерти от Националния център по обществено здраве и анализи и от МЗ са обсъдили наличните научни доказателства относно здравните рискове и последиците за здравето на пушещите наргиле. МЗ има готовност да пристъпи към законодателна инициатива по отношение на контрола върху употребата на наргилета и растителни изделия за пушене. \nУпотребата на наргилета не е регламентирана в законодателството. Държавата е поставена в услуга на парите, тя не може да си изпълни функцията на защитник на обществения и здравния интерес на децата адекватно, коментира Павел Антонов от Гражданската инициатива \"България без дим\". Той смята, че държавата и институциите сякаш са безпомощни да се противопоставят на обществена култура, която излага децата на зависимости и ги прави още в детска възраст клиенти на някакви вредни за тях бизнеси.    \n", "date": "2017.08.29", "title": " МЗ ще ограничава употребата на наргилета"}
{"url": "http://duma.bg/node/151667", "text": "МОН започна вчера процедура за дисциплинарно наказание на директора на Софийската математическа гимназия Антони Стоянов, съобщи началникът на регионалното управление на образованието Ваня Кастрева пред БНР. Разбра се обаче, че Стоянов ще бъде наказан не заради това, че \"увеличава конфликта и напрежението в гимназията\", както МОН обяви миналата седмица, а заради констатирани нарушения в училището при проверка на МОН там през юли. \nВ срок до 3 дни Стоянов трябва да даде писмени обяснения за сериозните нарушения, които били 15, съобщи Кастрева - не е изпълнен учебният план за обучението по музика на петокласниците; Педсъветът взимал решения, които не са в правомощията му; имало нарушения при воденето на Книгата за регистриране на заповеди на директора. Дори има записани ученици, без да са приложени оригиналите на удостоверението за завършен начален етап, каза Кастрева. В РУО е получена подписка от 707 бивши и настоящи ученици на СМГ и други заинтересовани лица, че авторитарното поведение на Стоянов и липсата му на желание за диалог са крайно неприемливи. Според родители протестът в СМГ е не само заради уволнението на Тодорова, но и заради няколко млади учители, на които Стоянов не е подновил договорите. Това било проява на гражданското общество, според тях. \nКонстатираните нарушения са например, че в дневника учител не е записал отсъствия, обясни самият Стоянов пред БиТиВи вчера. Той няма намерение да подава оставка, тъй като няма за какво - уволнената учителка Тодорова наистина е подписала неправомерен протокол за класиране в състезанието \"Кенгуру\", който ощетява учениците от СМГ. Протестират няколко учители и родители около Тодорова и настоятелството, но 95% от учителите на СМГ не мислят като тях, заяви Стоянов. И добави, че досега ги е възпирал да се намесят, но вече не може да ги удържа. \n    \n    \n", "date": "2017.08.29", "title": "Махат директора на СМГ не заради скандала, а заради уроци по музика"}
{"url": "http://duma.bg/node/151668", "text": "Очаква се да започне гасенето по земя и въздух на огнището на големия пожар в Кресненското дефиле, което гори над международния път Е-79. Десетки резервоари с вода бяха подредени по билото на дефилето, а три хеликоптера гасиха от въздуха. \nМеждувременно властите започнаха евакуация на село Влахи заради пожара, който пети ден продължава да гори над Кресненското дефиле, съобщи областният управител Бисер Михайлов. Огънят край град Кресна вече гори само на южния фронт. В общината е обявено бедствено положение. Силният вятър усложни обстановката. \nНа място са стотици пожарникари, военни, горски служители и доброволци. Вътрешният министър Валентин Радев апелира да не се спекулира с размера на щетите, докато не се направи оглед. За ситуацията с пожара са информирани премиерът, председателят на Народното събрание, както и президентът, загрижени, че пожарът продължава твърде дълго. Прокуратурата продължава с разпита на свидетели, за да се установи как е тръгнал огънят, допълни Радев.  \n\"Тече една много трудоемка операция. Около 200 човека имат за задача да изградят по продължението на ръба на хълма около 500 метра денивелация, няколко резервоарни системи, които да ни позволят да караме вода, за да сме спокойни и да спрем разпространението на огъня, каза на брифинг главен комисар Николай Николов от Главна дирекция \"Пожарна безопасност и защита на населението\". \n206 са пожарите през изминалото денонощие, всички са успешно погасени. \"Три са по-големите - на територията на Сливен и Шумен бяха засегнати десетки декара гори, в Невестино, Кюстендилско, изгоряха 7 необитаеми къщи, плевни\", обясни директорът на ГДПБЗН главен комисар Николай Николов. снимка БГНЕС    \n", "date": "2017.08.29", "title": " Пожарът в района на Кресна продължава, евакуираха Влахи"}
{"url": "http://duma.bg/node/151669", "text": "Министерството на икономиката е започнало процедури по изкупуването на активите на русенското оръжейно предприятие \"Дунарит\", обяви на извънреден брифинг икономическият министър Емил Караниколов. От думите му излиза, че чрез \"Държавната консолидационна компания\" вече са платени дългове на дружеството за над 40 млн. лв. към фирма, свързвана с депутата от ДПС Делян Пеевски. Самият депутат преди седмица обяви с писмо, че нямал нищо общо с оръжейния бизнес. Държавата преговаря и за покриване на изискуеми кредити на \"Дунарит\" за 67 млн. лв., а крайната цел била да придобие дружеството. Запознати обаче заподозряха, че целта е дружеството да бъде обезценено и да мине в частни ръце, най-вероятно точно на Пеевски. От думите на Караниколов стана ясно, че одържавяването на завода ще мине през ДКК, чиито предприятия разполагали с достатъчно свободен финансов ресурс, за да платят за заемите на \"Дунарит\". Засега не се налага участието на държавната Българска банка за развитие, допълни той. \n\"Към момента на управителния орган на \"Дунарит\" е повдигнато обвинение, което е дало основание за задействане на процедура за отнемане на лицензиите на производство. Това би довело до тежко състояние на дружеството и на целия военен сектор\", заяви министърът. Той се оплака, че ръководството на военния завод не можело да бъде освободено заради обжалване, затова и новите акционери не могат да влязат в правомощията си. При това положение МВР трябва да предприеме действие за отнемане на лицензите на предприятието, призна министърът. Както ДУМА вече писа, лицензът на предприятието бе отнет заради прокурорски обвинения срещу ръководството. Трима шефове подадоха оставки, но тяхното оттегляне и смяната им не може да бъде одобрена от общо събрание на акционерите заради решение на съда, блокиращо вписването на собствеността на ЕМКО на Емилиян Гебрев. Когато стана ясно, че членовете на съвета на директорите са подали молби за напускане, Караниколов заяви, че това облекчавало работата срещу отнемане лиценза на предприятието. \nЕМКО влезе в дружеството чрез увеличението на капитала му и замени свързаната с Цветан Василев \"Кемира\" и фирмата \"Виафолт\", свързвана с Делян Пеевски. \"Виафолт\" заведе всевъзможни процедури в опит да блокира преразпределението на активите и в момента върху акциите на \"Дунарит\" е наложен запор. \n1300 служители са заплашени да останат без работа, ако \"Дунарит\" спре. ЕМКО също остана без лиценз този месец след установени \"нарушения при съхраняването на военна продукция\". Подобни действия на тази фирма можели да застрашат сигурността, затова било взето и решението за замразяване на лиценза. \"Сигурно аз нещо не разбирам от закони, но как точно държавата ще придобие \"Дунарит\" (както твърди днес министърът на икономиката Емил Караниколов),  след като от началото на 2015 г. върху акциите на дружеството има наложени запори от НАП и КОНПИ? \nИ след като точно заради прехвърляне на запорираните акции така наречените собственици и изпълнителни директори са с обвинение от прокуратурата?\"   \n", "date": "2017.08.29", "title": "Държавата се втурна да си купува \"Дунарит\"  "}
{"url": "http://duma.bg/node/151671", "text": "Само за организирането на обучения и семинари по проекта \"Разширяване експертния капацитет на служителите на МВР за превенция на агресивни прояви в обществото, корупция и радикализация\" МВР се гласи да изхарчи 1 393 791,67 лв. Още 266 666,67 лв. без ДДС ще отидат за специализирано експертно изследване на тема \"Ранно разпознаване на признаци на радикализация с оглед осъществяване на ранна превенция\", става ясно от последните обществени поръчки на вътрешното министерство. По втория проект дори ще бъде изготвен и наръчник. \nОтделно по проекта за превенция на агресивни прояви в обществото, корупция и радикализация ще се плаща за обучение за работа с полиграф, за специализиран софтуер и др.   \n", "date": "2017.08.29", "title": " МВР пръска почти 1,4 млн. лв. за семинари  "}
{"url": "http://duma.bg/node/151659", "text": "Софийската градска прокуратура (СГП) внесе обвинителен акт срещу Трайчо Трайков, Симеон Дянков, Иво Прокопиев, Петър Василев, Любомир Евстатиев и Радослав Рачев. Това съобщиха от пресцентъра на Софийския градски съд. \nВ края на 2016 г. и в началото на тази година прокуратурата обвини Трайков, Дянков и Прокопиев за продажбата на миноритарния държавен дял в ЕВН. Според прокуратурата с действията си Трайчо Трайков е ощетил Сребърния фонд с над 20 млн.лв., тъй като парите от приватизацията са отишли директно в бюджета, вместо във фонда. Решението за това е изцяло на финансовото ведомство, ръководено тогава от Симеон Дянков, категорични са обвинителите. \nПреди време говорителят на прокуратурата Румяна Арнаудова обяви, че не става въпрос за организирана престъпна група. Симеон Дянков и Иво Прокопиев са съучастници в престъплението по служба, което е извършено от Дянков, каза през януари тя. На Трайков е повдигнато отделно обвинение за тази сделка. На него обаче му е повдигнато обвинение за безстопанственост, тъй като той е имал други задължения и ангажименти и на практика не е изпълнил служебни задължения, обясни Арнаудова. \n Според СГП действията, които са извършени от Дянков, са с цел да се облагодетелства инвестиционният посредник \"Булброкърс ЕАДУ и да получи сумата от 1,276 млн. лв. \"Това са парите, които са били получени от инвестиционния посредник по силата на договора между ДБулброкърс ЕАДУ и \"ЕВН АГ Австрия\", обясни тя. Арнаудова заяви, че според СГП Дянков не е действал сам, а е имал съучастник в лицето на Иво Прокопиев, който е действал като подбудител и помагач. Още тогава СГП настояваше, че са налице достатъчно доказателства както свидетелски показания, така и писмени документи за наличие на общност на умисъла между двамата. В частност обвинението на Прокопиев се състои в това, че е подбудил и подпомогнал Симеон Дянков да извърши престъплението по служба, като е давал съвети, разяснения и е оказвал помощ точно по този начин да бъдат продадени 33% държавни акции в ЕВН Електроразпределение България. Според обвинението нанесената щета е в размер на 20,829 млн. лв. \n  \n    \n", "date": "2017.08.29", "title": "Дянков, Трайков и Прокопиев отиват на съд заради ЕВН"}
{"url": "http://duma.bg/node/151660", "text": "Вицепремиерът и външен министър Екатерина Захариева опита да омаловажи френските идеи и Директивата за командироването. В телевизионно интервю тя заяви, че проектът щял да засегне само около 14 000 българи. \"По директивата за командироването от България работят около 14 000 човека в Европа. Те основно са строителни работници. В България имаме командировани около 3500 служителя. Тази директива касае временната работа\", заяви Захариева. Тя призова хората да не си мислят, че директивата щяла да засегне всички, които имат работа в Европа. По думите й идеята на разпоредбата е да се защитят правата на тези, които работят, така че те да бъдат с равни условия в другите държави. ДУМА припомня, че една от основните цели на обиколката на френския президент Еманюел Макрон бе именно търсенето на подкрепа за директивата. След посещението му у нас обаче така и не стана ясно каква е позицията на българския кабинет и на премиера Бойко Борисов. \nИмаме изключително ползотворни срещи, изпълнени с много конкретика, отчете обаче Захариева. \"Много се радваме на тази визита. Много е важно, че получихме конкретна подкрепа от Франция за т. нар. чакалня за Еврозоната, добави министърът. По думите й еврозоната означава за бизнеса по-ниски лихви, стабилност и сигурност за инвестициите. Според нея държавите, които са въвели еврото, имат по-добра интеграция с пазара. Истината е, че в \"чакалнята\" можем да бъдем и 2-3 години, призна Захариева. Макар да бе уловена в няколко протоколни гафа за облеклото си, външната министърка си позволи да коментира визията на съпругата на Макрон, заявявайки, че не е много съгласна със стила й на обличане предвид възрастта й. \n    \n", "date": "2017.08.29", "title": "Само 14 000 българи били засегнати от Директивата за командироването"}
{"url": "http://duma.bg/node/151661", "text": "МВР ще похарчи над 35 млн. лв. за  разширяване на интегрираната система за наблюдение на българско-турската граница и за дрон. С 34,7 млн. от тях ще се закупят камери за райони на \"Гранична полиция\", останали непокрити от съществуващите сигнално-охранителни системи. Средствата са по споразумението за безвъзмездна финансова помощ, по което миналата година ЕК отпусна на България 160 млн. евро за справяне с мигрантската вълна. \nОбществената поръчка включва доставката и инсталирането на оборудване и изграждане на до 41 сензорни линии, състоящи се от термовизионни камери. Предвидено е изграждането на два стационарни поста за наблюдение и интегрирането на още 5 поста, вече изградени по други проекти. Ще бъдат разширени един регионален и пет локални координационни центъра, а 40 служители ще бъдат обучени за работа със системата. \nПрипомняме, че още през есента м.г. стана ясно, че 80% от отпуснатите на страната 160 млн. евро ще отидат за охрана на границата. През декември бившият зам.-министър на вътрешните работи Филип Гунев съобщи, че ако до 30 септември не се обяви обществена поръчка, част от европарите ще бъдат загубени. В края на юни пък вицепремиерът Валери Симеонов заяви, че ще предложи законодателни промени, така че поставянето на камерите по границата с Турция да става чрез пряко възлагане, а не с обществени поръчки. \nВчера стана ясно, че МВР е обявило и обществена поръчка за доставка на безпилотен летателен апарат с вертикално излитане, тип \"дрон\", заедно с автомобил с висока проходимост, за нуждите на \"Гранична полиция\" в Елхово. За съоръженията ще бъдат похарчени 390 000 лева без ДДС. \n    \n", "date": "2017.08.29", "title": "  Харчат над 35 млн. лв. за камери и дрон на границата с Турция"}
{"url": "http://duma.bg/node/151620", "text": "Неподозирани увлечения към театъра и операта има Тодор Батков-младши, който не пропусна да разкритикува състоянието им в България. \"Когато живеех в Лондон, ходех почти всеки месец на опера, но тук не го правя, просто защото най-талантливите ни певци отдавна са в чужбина\", отсече предприемачът. Той е доста скептичен относно сградите, където се играят представления у нас. \"Театрите са мизерни, в буквалния смисъл на думата: ремонти не са правени от години, а декорът струва жълти стотинки. Зимата зрителите умират от студ, а пък лятото - от жега. Театрите обаче взимат субсидии, билетите не са никак евтини, при това са разпродадени отдавна. Така че идва логичният въпрос: какво става с тези пари, като се има предвид, че и актьорите не взимат прилични заплати\", заключава Батков-младши пред женското онлайн издание woman.bg. \nУспешният млад бизнесмен, чието име е забърквано не в една и две любовни интриги с популярни личности, предпочита дамата на сърцето му да е... студентка. На въпроса дали фолк изпълнителка има шанс да му стане гадже, собственикът на клуб Diamond`s заяви пред дамския портал в типичния си шеговит стил: \"Надяват се момичетата, но при мен нямат шанс. Но, вижте, студентките го имат. Само да не учат богословие или счетоводство, защото ще ми правят сметка на парите.\"   \n", "date": "2017.08.29", "title": " Тодор Батков-младши критикува театралната сцена в България"}
