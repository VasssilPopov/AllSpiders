{"url": "http://duma.bg/node/156499", "text": "Нови доказателства, че струващата близо 200 млн. лв. телена ограда по границата с Турция продължава да се разпада, представи вчера Елена Йончева. На снимките, направени в района на Малко Търново в 7,52 ч. на 21 ноември, се вижда, че т. нар. преградно съоръжение е смачкано на земята като прегазено с булдозер. \"Става въпрос за огромна корупционна сделка, данъкоплатците са платили между 800 и 1000 лв. за линеен метър\", възмути се депутатката от \"БСП за България\". \n\"Аз имам и снимки там, където имаше пробиви, че всичко това е буквално бетонирано и направено\", опита се да опонира на очевадното вътрешният министър Валентин Радев.   \n", "date": "2017.11.24", "title": "\"Великата ограда\" по границата падна пак  "}
{"url": "http://duma.bg/node/156483", "text": "Добричката районна прокуратура обвини управителя на \"Евроманган\" ЕАД Дейвид Уелингс, съобщиха от държавното обвинение. С постановление от 23 ноември срещу него е повдигнато обвинение, че в 30-дневен срок от спиране на плащанията на дружеството като негов управител и представляващ не е поискал от съда да открие производство по несъстоятелност. Дружеството, на което с концесионен договор е отдадена мина \"Оброчище\", е изпаднало в несъстоятелност от 30 юни 2016 г. Натрупаните задължения към НАП са около 1,5 млн. лв. НАП е образувала принудително изпълнение за събирането им. Освен това \"Евроманган\" дължи на частни кредитори за доставки и транспорт около 100 хил. лв. На \"Енерго про\" дружеството на Уелингс дължи около 200 хил. лв. За престъплението, в което е обвинен, Уелингс може да получи затвор до 3 години или глоба до 5000 лв. \nТази година миньорите в \"Оброчище\" проведоха поредица от стачки заради неизплатени възнаграждения. Част от тях бяха изплатени след натиск от омбудсмана. В мината имаше и поредица от трудови злополуки.   \n", "date": "2017.11.24", "title": "Прокуратурата обвини управителя на мина \"Оброчище\" "}
{"url": "http://duma.bg/node/156484", "text": "Центровете на системата 112 вече ще обработват спешни повиквания от превозни средства. Депутатите приеха вчера въвеждането на понятието \"е Call\" на второ четене с промените в Закона за МВР, с които се изменя и законът за Националната система за спешни повиквания. Парламентът удължи с още около година срока, в който МС трябва да приеме решение за пренасочване на повикванията на номера 150, 160 и 166 към центровете на 112. \nС промените доброволните формирования за реакция при бедствия и аварии вече могат да се сдружават за решаване на общи въпроси и за постигане на цели от взаимен интерес. МВР ще може да предоставя безвъзмездно помещения на Националното сдружение на доброволците. \nОрганите за пожарна безопасност и защита на населението ще се състоят само от двама служители в населени места до 5000 души, решиха депутатите въпреки протестите на заетите в сектора. МВР ще сключи нови договори за пожарогасителна и спасителна дейност на АЕЦ \"Козлодуй\", \"Мини Марица-изток\", ТЕЦ \"Марица-изток 2\" и летище София, както и на сгради или части от сгради, ползвани от БНБ. Досегашните ще запазят действието си до 31 декември 2017 г. включително. \nКрасимир Янков от \"БСП за България\" възрази, че с тези разпоредби се продължава практиката МВР да бъде използвано като търговско дружество. По думите му практиката, в която МВР ще може допълнително да договаря средства, е деструктивна. \nМВР временно ще отнема регистрацията на технически неизправните автомобили. Само след отстраняване на опасната неизправност превозното средство ще може да бъде ползвано отново и няма да е необходима нова регистрация. Цивилни служители на МВР вече ще оказват съдействие при наблюдение на държавната бразда и ще задържат нарушителите. Оградата по границата беше включена в списъка на обектите и дейностите, които МВР охранява с полицейски органи, включително и със СОТ техника.     \n", "date": "2017.11.24", "title": "Тел. 112 ще приема спешни повиквания от превозни средства"}
{"url": "http://duma.bg/node/156485", "text": "Общинските съветници от БСП настояват за намаляване на такса смет в София с 10% и подготвят доклад с предложението си. Според тях това е възможно, тъй като всяка година се събират с над 20 млн. лв. повече от този налог, отколкото се харчат за чистота. \n\"По закон парите, които се събират от такса смет, могат да се харчат единствено за почистването на града. Няколко пъти сме задавали къде отиват парите, които остават, но досега нямаме отговор\", коментира Иван Таков от БСП. Той заяви още, че за догодина има увеличение с около 10 млн. лв. за чистота и план-сметката предвижда да бъдат събрани 183 млн. лева. В същото време за първите девет месеца от тази година има сериозно неизпълнение по някои от перата на план-сметката. Затова Таков недоумява как въпреки разходите от 173 млн. лв. на година за чистота градът все още е прашен и мръсен, а улиците не се мият качествено. \n    \n", "date": "2017.11.24", "title": "Социалистите поискаха намаляване на такса смет с 10%"}
{"url": "http://duma.bg/node/156486", "text": "Правилник за редене на павета от 1936 г. подари лидерът на столичните социалисти Калоян Паргов на столичния кмет Йорданка Фандъкова вчера. Целта им бе книжката да послужи като учебник по повод неуспехите на кметството при дългия ремонт на бул. \"Княз Дондуков\". \"Станахме за посмешище с паветата по улиците през последните няколко месеца, затова изнамерихме от архивите един правилник за каменно-паважни настилки, който е от 1936 г. Преди повече от 80 г. нашите предшественици на територията на София очевидно са се вълнували от това как могат да се редят павета ефективно, така че настилката да не бъде нарушавана\", разказа Паргов. Той припомни, че това не е лесна работа и е било занаят и преди 1945 г. \nПаргов припомни дългата сага с булеварда. \"Като започнем от неговото проектиране, след това сагата с павета или асфалт, което забави проекта, някои играха и плажен волейбол върху пясъка, но очевидно и това не помогна, за да се справим в срок и качествено\", коментира още Паргов. Затова социалистите поискаха да дадат своя принос в помощ на Фандъкова в тежката й задача по запазването и пренареждането на паветата в София.  \nВодачът на съветниците от левицата отново наблегна на липсата на контрол и експертност в работата на кмета и на Столичната община. \"Имаме нужда от повече спазване на правила, защото има чувство на безнаказаност, което хората вече не могат да търпят, и затова излизат на протест в неделя\", каза Паргов. ДУМА припомня, че в неделя ще се състои акция, наречена \"ДанчеСлез\", като шествие на недоволните ще премине от МС до ул. \"Московска\" 33. \nКметът Фандъкова обаче се обиди на подаръка и определи действията на Калоян Паргов като спектакъл, с който се поставя началото на предизборна кампания. От общината се оправдаха, че ремонтът на булеварда е бил сложен, а и все още не е готов напълно, за да се правят заключения за качеството му.  Около 8000 тона павета, които са премахнати от столичните улици, са изчезнали. Това стана ясно от питане на общинския съветник от РБ Иво Божков. Според него през последните десет години са премахнати 12 000 тона паваж, които трябва да се съхраняват в склад на общинското дружество \"Софинвест\" в кв. \"Враждебна\". Оказва се обаче, че само за 4000 тона от тях се знае местоположението. Според изчисления на Божков липсват 2,5 млн. броя павета, които струват по около 1 паунд едното, или общо над 5 млн. лева. Става дума за по-малките павета, които са 8 на 8 см, уточни Божков. \nЗаради съмненията Фандъкова обяви, че ще бъде направена ревизия на тази част от дейността на общинското дружество.  \nСнимка Емилия Костадинова     \n", "date": "2017.11.24", "title": "Паргов подари на Фандъкова наръчник за павиране от 1936 г."}
{"url": "http://duma.bg/node/156487", "text": "На тържествен концерт в читалище \"Заря\" днес от 18 часа организацията на БСП в Хасково ще отбележи 125 години от създаването си. Празникът е част от инициативите и обществените събития, организирани от социалистите във връзка с годишнината.   \n", "date": "2017.11.24", "title": "ПРЕДСТОЯЩО"}
{"url": "http://duma.bg/node/156488", "text": "Трета година няма предприети действия от държавата за свлачището по пътя Сухиндол - Севлиево. За това алармираха жителите на Сухиндол по време на приемната на народния представител от \"БСП за България\" Валентин Ламбев.  \n50-метровото свлачище се активизира през април 2015 г. Пряко засегнати от това са стотици хора. Пътят е общински, но свлачището е с голям мащаб, изисква значителни средства и единственият начин за финансиране е Мeждyвeдoмcтвeнaтa кoмиcия зa пoдпoмaгaнe и възcтaнoвявaнe към МС да окаже финaнcoвa пoмoщ зa пpoeктиpaнeтo. Нaй-мaлкo 4 млн. лв. щe ca нyжни зa oвлaдявaнe нa разлома. Оcнoвнa пpичинa зa paзшиpявaнeтo му ca пoдпoчвeнитe вoди нa peкa Рocицa, кoитo пpoдължaвaт дa пoдкoпaвaт пътя. Taкa oпacнocттa oт тoтaлнoтo мy пpoпaдaнe и cвличaнe нa cкaлнa мaca вce oщe ocтaвa. От 2015 г. досега местните хора продължават да се надяват на средства, а в началото на 2017 г. дори излязоха на протест. \nДепутатите от \"БСП за България\" Весела Лечева, Валентин Ламбев и Явор Божанков са направили предложение преди второ четене на Закона за държавния бюджет да бъдат планирани необходимите средства за укрепване на пътя и обезопасяване на свлачището. \n    \n", "date": "2017.11.24", "title": "Сухиндолци се жалят на Валентин Ламбев от проблем със свлачище"}
{"url": "http://duma.bg/node/156489", "text": "Депутатът от \"БСП за България\" опроверга твърденията на вицепремиера, че всичко по оградата с Турция е било поправено. В телевизионен ефир тя показа снимка, направена преди два дни в района на Малко Търново. На фотоса се вижда, че съоръжението е паднало. \"Непрекъснато ни подвеждат и лъжат, когато стане дума за въпроси дори за националната ни сигурност. Това съоръжение не е просто една тел. Става дума за търговия с националната ни сигурност. Продават ни по най-евтиния начин\", категорична е Йончева. Тя припомни, че и БиБиСи са правили разследване у нас и са констатирали същите факти, които тя представя във филма. \nЙончева предаде вчера филма си \"Граница\" на президента, премиера и главния прокурор. Преведеното му копие вече е предоставено на посланиците на страните в ЕС, съобщи журналистката. \"Нямахме за цел да покажем нелегалното преминаване, а корупционната схема, която е извършена със строителството на преградното съоръжение. Внесли сме сигнал до ДАНС и прокуратурата и те вече се разследват\", поясни Йончева. \n\"Не сме били до оградата, за да бием шамари, да пускаме или да спираме мигранти. Затова потърсихме най-близкия патрул на Гранична полиция и след като не го открихме, се върнахме. Част от чужденците вече бяха преминали\", отговори Йончева на обвиненията на министъра на отбраната Красимир Каракачанов, че ако той е бил, щял да бие два шамара на мигрантите и да ги върне обратно. По повод твърдението на вицепремиера Валери Симеонов, че е провалила акция за залавяне на трафиканти, тя коментира, че това е абсурдно, защото очевидно от Гранична полиция не са знаели за акцията, тъй като им е било нужно между 25 - 30 минути да локализират къде се е намирала, за да отидат, след като им е сигнализирала за преминаващите мигранти. \n    \n", "date": "2017.11.24", "title": " Елена Йончева показа нова снимка на съборената гранична ограда"}
{"url": "http://duma.bg/node/156490", "text": "\n- Всички жени от ГЕРБ в парламента, са усойници! Просто Борисов такива ги избира. Да вдигат врява и да съскат, а той да върви след тях, и като доброто ченге, да оправя нещата. \n- Хамалския език е запазена марка по стадионите, особено в провинциалните градове. На мога да рабера как някои депутати прескочиха този широк трап, изтръскаха сламата от обувките и се вземат на сериозно. Вероятно е свързано с ръководните начала, поствени отгоре. \n- Наистина ли това ни е капацитета като народ? Или просто в мътилката отгоре излиза боклука.  \n- Калинка Караянчева е поредната назначена от падишаха некадърница, безкрайно неподходяща за важния държавен пост, който заема.  \n- Караянчева все още не е дала адекватно обяснение какво правече на конгреса на Ердоган. На който конгрес бяха обявени намеренията му за конституционни промени и президентска република. \nИ таз мома ръкопляскаше и цъфтеше. \n- Тази не е ли креслива истеричка??? В момента в който я насъскат ще си демонстрира кресчендото. \n- Ало дебилите , след това нещо всеки може да стане Председател на Народното събрание , вижте до къде смъкнахте нивото на парламентаризма в България ! Направете си труда да проверите какви велики българи са заемали тази длъжност... свинска държава управлявана от един свинар!  \n- Днес сутринта слушах кокошката. Тя вече говори като \"истинска\" софиянка - \"ходиме\", \"говориме\" и т.н. Нищо, че не различава Именителен от Винителен падеж.  \n- Каквата държавата такъв и езика. Сложете образователен ценз на депутатите и тест по правоговор.  \n-  госпожата, на която шефът и го въведе това говорене в политиката. речника им се състои от 100 думи и тогава обясняваше, че говорил на разбираем за хората от улицата език. Вие ГЕРБ-авите като сте прости и сте прочели по една книга през живота си, това не означава че и хората са като вас. \n- На малко прасе и нов началник не се радвай,защото не знаеш каква свиня ще излезе \n- Да припомня: \"Единствената лента, която преряза Пламен Орешарски, е на ресторант в Пекин\", заяви Караянчева. Председателят на парламента Цецка Цачева обаче я поправя, че лентата била във Виетнам. \"Е, то Пекин е във Виетнам\", отвърна Караянчева.  \n- На парламента ни авторитета \nще скочи с Караянчевата Цвета, \nче въпреки селяшкия си вид, \nтя е добре известен ерудит. \nТя знае нещо, дето азне знам - \nПекин е столица на Виетнам \n- Да смятаме ли, че новият сезон на великите географски открития вече е открит? Щото с тая на тази най-висока трибуна в държавата какво ли не може да се очаква...А след това може Боко да я прати посланик в Нубия, да си опреснява знанията...  \n- Дядо Коледа да й подари един голям глобус. Препоръчително е! \n- Познанията на тази по география са като на плеймейтка. Кой допуска такова нещо да се добере да върховете на държавата??? \nБългари, засрамете се. Гласувате за тотални глупаци, които унищожават Родината ни и бъдещето на децата ни. \n- Те и главанака го бяха одобрили та и веднъж вече го спасяваха като ''незаменим'' ама се видя че боко си пази столчето ....Има ли тази някакви юридически познания или като главчев ще кима с глава и ще чете дневния ред..То май за това и хигиениестката на парламата става че и по малко щеше да иска..  \n- На завалията Главчев му скроиха Номера на китайката (без никакви аналози с Виетнам и столицата му Пекин) \n- Махнаха Главоча и избраха Виетнамската патица по пекински. \nА държава, в която председателският съвет на парламента ? се командва от премиера, е всичко друго, освен парламентарна република. \nСега ще си гласуват на воля Закона на Шишко и Ментата за доопоскването на КТБ, харизването на \"Враня\" на Дедо Цар и още знайни и незнайни поразии... \nСпи, народе, спи, докато се свършиш!  \n    \n", "date": "2017.11.24", "title": "Наз@ем от мреж@та"}
{"url": "http://duma.bg/node/156491", "text": "От 1 декември шефката на дирекция \"Програма БНТ1\" Севда Шишманова напуска Българската национална телевизия, съобщиха от медията. Тя напуска телевизията след 25 години в нея. Програмната шефка на БНТ 1 е депозирала оставката си още в първия ден от встъпването в длъжност на новия изпълнителен директор на националната телевизия Константин Каменаров. \"Винаги съм приемала тази позиция като мандатна и в съответствие с изпълнение на гласуваното ми професионално доверие за защитената публично концепция за развитие на БНТ1 в този период\", мотивира напускането си Шишманова. Все още не е ясно накъде ще поеме професионалния си път оттук насетне. БНТ цени високо постигнатото от Севда Шишманова и благодари за нейната всеотдайност и професионализъм, заяви след напускането й Каменаров. \nШишманова започва кариерата си като репортер в \"По света и у нас\", след което е международен кореспондент, припомнят от БНТ. От 2004 до 2010 г. бе член на Управителния съвет на БНТ, а през последните 7 години оглавяваше дирекция \"Програма БНТ1\". Автор на над 15 документални филма, участвала е в създаването на сериалите на БНТ и е била член на международното жури на редица филмови фестивали, припомнят от БНТ. Тя е създател на \"Денят започва с култура\", \"История.bg\", \"Лачените обувки на българското кино\", \"Пътуващо кино с БНТ1\", по време на двата си мандата реализира проектите \"Голямото четене\", \"Ръкописът\", \"Малкото голямо четене\", \" Голямото Рок Междучасие\" и сериалите \"Под прикритие\" и \"Четвърта власт\".   \n", "date": "2017.11.24", "title": "След 25 г. Севда Шишманова си тръгва от БНТ"}
{"url": "http://duma.bg/node/156492", "text": "Гербаджийският кадър Георги Харизанов се сдоби с нов началнически пост. От 20 ноември той е изпълнителен директор на телевизия \"Европа\", съобщиха от медията. Въпреки началническата си позиция Харизанов ще продължи да води \"Реакция\", което се излъчва всяка неделя от 20 до 22 часа. Предаването е съвместен проект на телевизията с Института за дясна политика, чийто основател е той. Медийното му развитие започва от \"Канал 3\", където се изявяваше като водещ на предаването \"Имате думата\". Харизанов получил покана за поста от собственика на медията Добрин Иванов, а общото събрание на дружеството от 8 ноември одобрило номинацията. \nИмето на Харизанов нашумя покрай скандалното му назначение начело на \"Напоителни системи\" в първия кабинет на Бойко Борисов. Към момента на назначаването си в звеното под шапката на Министерството на земеделието той се оказа без диплома за висше образование. От април 2005 г. срещу него има и влязла в сила присъда за изнудване. Бил е обект на интерес на разследващите органи като заподозрян за заплаха с убийство към млада жена и за кражба на 53 000 лв., извършена през 2001 г. от сейф на строително дружество. \nПрез март тази година Софийската районна прокуратура повдигна обвинения на изпълнителния директор Стайко Ганчев и на членовете на борда на директорите на \"Напоителни системи\" Георги Харизанов и Радослав Чеглайски за съзнателно сключване на неизгодна сделка, като Ганчев е извършител, а Харизанов и Чеглайски са помагачи. Досъдебното производство срещу тримата е образувано на 30 септември 2013 г. и бе във връзка със съмнения, че са ощетили дружеството при търгове за продажба на скрап. \nХаризанов нашумя и като особено активен напоследък гербаджийски пропагандатор. Като активист на ГЕРБ съм залесявал Западния парк и съм боядисвал огради на детски градини, хвалеше се той, като допълваше, че е помагал с логистика и каквото можел на кварталната организация на ГЕРБ. Докато оглавяваше \"Напоителни системи\" привлече вниманието на медиите със скъпарски обувки и часовник. \nКабелната новинарска телевизия има 16-годишна история. \"Европа\" е основана от Емил Стоянов, брат на експрезидента Петър Стоянов. Първата й емисия е излъчена на 14 април 2001 г. от студиото в Пловдив. Медията се откроява като проправителствена медия и често защитава политиката на ГЕРБ. От извлечението на книгата на акционерите в Търговския регистър се вижда, че едноличен собственик на капитала на телевизия Европа\" от юни 2017 г. е Добрин Иванов, пише \"Капитал\". Медията уточнява, че той влиза в телевизията с дял от 40% още през юли 2015 г. Останалите 60% се държат от \"Бета 1\" АД, управлявана от Станислав Горановски. Предишният собственик на \"Европа\" Емил Стоянов се оттегли окончателно през септември м.г.  \nЗа Добрин Иванов се твърди, че е приближен на депутата от ДПС Делян Пеевски. Фирмата му \"Дипи\" придоби от свързаната с Пеевски \"Вифот Лимитед\" вземане от оръжейния завод \"Дунарит\", което няколко седмици по-късно продаде на синдиците на КТБ срещу обещание да му бъде платено с активи на банката, които вече са били предлагани на търгове, но не се е намерил купувач, твърди \"Каптал\". Досега няма информация какви точно активи е получил Иванов, добавят от медията. Освен на \"Дипи\" Иванов е собственик на \"Емона 2000\", която има бизнес със заведения и ресторанти. Той държи 90% от \"Трансмобил\", която участва в секторното сдружение на оръжейните фирми и за миналата година има оборот над 50 млн. лв.   \n", "date": "2017.11.24", "title": "Уредиха Георги Харизанов за шеф в тв \"Европа\" "}
{"url": "http://duma.bg/node/156426", "text": "\nВ интернет днес може да се намери и да се продаде практически всичко - дори онова, което на пръв поглед съществува само в нечие въображение. Сред най-необичайните лотове, за които се наддава в глобалната мрежа, е багерът Kobelco. Купува го 3-годишно момиченце от Нова Зеландия. Докато родителите спят, дъщеричката им решава да си поиграе с компютъра. Сутринта обаче ги изненадват с честитка за $12 640, които трябва да платят за истинска огромна самоходна гъсенична машина с движещо се гребло, използвано за копане. За щастие успяват да изяснят кой е причинителят на неловката ситуация и проблемът се решава бързо и с усмивка. \nТостът с изображението на Дева Мария е създаден също напълно случайно от жителка на американския щат Флорида, която едва не изяжда скъпоценната препечена филийка, но се спира овреме. И решава да пусне парчето хляб на търг в eBay. Но най-любопитното е, че и за него се намира купувач: интернет казино плаща цели 28 хил. долара, за да притежава прегорялото резенче с рисунка, напомняща Божията майка.  \nЗвездите също са доста находчиви: някои разпродават дрехите си, други - бижутата, а на популярната телевизионна водеща Елън Дедженеръс й хрумва да разбере дали някой ще наддава за кичур коса на Джъстин Бийбър. Търга печели един от многобройните фенове на канадския поп певец и автор на песни, платил 40 668 долара. Трябва да се отбележи обаче, че цялата сума бе дарена за благотворителност. \nКомплектът за лов на вампири се рекламира в интернет като идеален подарък за почитателите на вампирската сага \"Здрач\". Мечтаната екипировка включва арбалет със сребърни стрели, кол от трепетлика, бутилка светена вода и някои хирургически инструменти. Крайната цена на цялото снаряжение стига до 4550 долара. Вампири, бъдете бдителни, някой вече го е купил! \nНай-скъпият прозорец, продаван на eBay, е изтъргуван за $3 001 501. Цели три милиона долара - именно това е сумата, платена за пробитата стъклена рамка, през която се предполага, че Лий Харви Осуалд е стрелял в президента Кенеди. \nНякои прекарват цялото си съзнателно съществуване в търсене на смисъла на живота, а други го... продават в интернет. През февруари 2000 г. анонимен жител на Северна Каролина пуска този необичаен лот в глобалната мрежа. Но успява да спечели едва 3,26 долара. Или хората не са повярвали, че някой е намерил отговора на сакралния философски въпрос за крайната цел на човешкото съществуване, или пък с тази сума е оценено само краткото описание на \"стоката\": \"Намерих смисъла на живота и ще се радвам да споделя тази информация с онзи, който плати повече.\" \n10-годишната Зои Пембъртън от Великобритания решава да продаде чрез eBay баба си. В обявата момичето честно характеризира майката на своя баща като \"досадна, мрънкаща, дразнеща, но приятна дама, обичаща да решава кръстословици\". Тъй като правилата забраняват да се търгува с хора, администраторите на интернет сайта много бързо премахват \"артикула\", въпреки че от пръв поглед си личи шегаджийският му контекст. \"Не зная колко бих могла да спечеля от този аукцион, сигурно не повече от 99 пенса\", смята Зои. А баща й Томас бърза да отбележи, че бабата и внучката са в прекрасни отношения и много се обичат. \nДжъстин Уеймс пък не се и опитва да забогатее за сметка на някой от роднините си. А разрешава на всички желаещи срещу определена сума да му крещят. Креативният младеж е убеден, че по този начин помага на клиентите да премахнат натрупалите се в тях стрес и агресия. \nА жител на САЩ сметна, че най-добре е да продаде... душата си! Но и този лот бе премахнат с мотива, че \"липсва доказателство за реалното наличие на стоката\". \nВодата, за която се твърди, че е недопита от самия Елвис Пресли на концерта в Северна Каролина през 1977 г., е купена над четвърт век след паметното събитие за 455 долара.  \nЦели $15 хил. са платени за мястото на челото на Каролайн Смит. Момичето използва лицето си за доживотна реклама на известно казино, като си направи перманентна татуировка. Уеб дизайнерът Андрю Фишер пък успява да спечели за същото 37 375 долара, като рисунката дори е временна. \nНе бива да се пренебрегва и находчивостта на Мери Андерсън, която пусна за продан призрака на баща си, понеже плашел малкия й син. Оказва се обаче, че да предложиш на търг духа на починал човек не е много лесно. Но изобретателната американка прилага към \"стоката\" бастун, използван от човека приживе. Интересното е, че не просто се намира купувач и за този лот, а продавачката на фантоми става по-богата с 65 хил. долара. \nНаписаната върху обикновено парче хартия английска дума \"The\" също бе продадена за сума, с която в София може да се купи гарсониера. Към бележката бяха приложени снимки и шегаджийско описание на лота: \"Идеално ще пасне на всяка ситуация, безупречно ще се побере върху дланта ви или в портмонето.\" Равносметката на грамотната рекламна кампания на стоката е 40 хил. долара печалба. \n\"Ако не харесвате живота си, продайте го и започнете всичко от начало!\", призовава Иън Ъшър. И това не е елементарно празнословие, а думи, подкрепени с личен пример. След сърцераздирателен развод 45-годишният (тогава) британец е толкова съкрушен, че организира аукцион, прочул се като \"Печалният търг\". С начална цена само 1 долар мъжът предлага за продан... стария си живот! Всъщност лотът включва и обзаведена къща в Пърт, вехта кола, хидроцикъл, мотор, парашутна екипировка, работно място в магазин и дори запознанство с всички приятели на Иън. Само седмица след началото на наддаването той става по-богат с 305 хил. долара. В началото използва парите, за да пътешества. А после купува къща на Карибите, където продължава да се наслаждава на щастлив живот. \nОказва се, че всичко може да се продаде в интернет. Най-важното е да се предложи интересна стока, която да заинтригува платежоспособните ексцентрици. \nКомплект срещу вампири \nПрозорец, през който е стреляно по Кенеди \n10-годишната Зоу обича баба си, но поиска да я продаде \nСмисълът на живота също бе купен на търг \n    \n", "date": "2017.11.24", "title": "Всичко за продан, или печалба и от абсурдни оферти  "}
{"url": "http://duma.bg/node/156476", "text": "Двама иракчани получиха присъди от по 6 месеца \"лишаване от свобода\" при първоначален общ режим заради незаконно преминаване на българската границата. Те ще изтърпят наказанията ефективно, защото са били в изпитателен срок. Постановеният съдебен акт е окончателен. До присъдата се стигна след споразумение между чужденците, техните защитници и прокуратурата, одобрено от Районния съд в Генерал Тошево, съобщиха от Окръжния съд в Добрич \nИракчаните трябва да платят глоби в размер на 200 лв. и да заплатят разноските по делата. Те са се признали за виновни, че на 22 юли тази година в землището на село Росица, община Генерал Тошево, повторно са излeзли през границата на страната без разрешение на властите и определените за това места. Съдът е привел в изпълнение и предишни условни наказания от 8 месеца, наложени им за същото престъпление.      \n", "date": "2017.11.24", "title": " Иракчани влизат в затвора заради втори опит да проникнат у нас незаконно"}
{"url": "http://duma.bg/node/156477", "text": "Употребата на вредни храни, алкохол, цигари и недостатъчното движение са сред основните проблеми при децата от Югоизточна Европа. Около тази теза се обединиха участниците в 39-та регионална среща на Здравната мрежа на страните от Югоизточна Европа. Тази година темата е посветена на здравето сред децата и младите хора в Югоизточна Европа. България пое ротационното председателство на Здравната мрежа. \n\"Ако сега започнем да правим нещо за здравето на нашите деца, за храненето им, за ограничаване на тютюнопушенето, резултатите ще ги видим след 10-15 години\", коментирa главният държавен здравен инспектор Ангел Кунчев. \nРъководителят на Секретариата на Здравната Мрежа д-р Мира Дашич даде за пример Черна гора, където за най-малките ученици има час по здравословен начин на живот. \nУчастниците в 39-та регионална среща на Здравната мрежа бяха категорични, че от най-ранна възраст децата трябва да бъдат обучавани на здравословен начин на живот.       \n", "date": "2017.11.24", "title": "Вредни храни, алкохол и цигари мъчат децата от Югоизточна Европа"}
{"url": "http://duma.bg/node/156478", "text": "Съветът на EASAC (Консултативния научен съвет на европейските академии) заседава отвчера в София, като домакин и съорганизатор на срещата е БАН. България поема председателството на Съвета на ЕС в първата половина на 2018 г., а EASAС винаги заседава в съответната страна в навечерието на председателството й, обясни за ДУМА председателят на организацията Тиери Курвоазие, който е астрофизик и работи главно в Швеция. \nEASAС обединява 29 национални академии на науките от Европа. Консултативният научен съвет на европейските академии работи по програми в три основни области на науката: енергия, околна среда, биологически науки. Заседанието бе открито от проф. Курвоазие и председателя на БАН акад. Юлиан Ревалски. В обсъжданията специално място е отделено на различни казуси във връзка с темата за хомеопатията, за чиято безсмисленост и вреда EASAC и учените на Европа предупредиха в специално становище, огласено завчера. Програмата включва представяне на приоритетите на българското председателство, включително за образованието и науката.  \nПроф. Курвоазие завчера е имал срещи с председателя на НС Цвета Караянчева, с вицепремиера Томислав Дончев, председателката на ресорната комисия в НС Милена Дамянова.            \n", "date": "2017.11.24", "title": " Европейските aкадемии на науките заседават в БАН "}
{"url": "http://duma.bg/node/156479", "text": "За последната година двойно са намалели  чуждестранните туристи, които идват у нас, за да се лекуват. Информацията съобщи зам.-министърът на туризма Ирена Георгиева при откриването на форум за медицинския и здравен туризъм, който се провежда в столицата. Тя посочи, че с цел лечение от януари до септември в България през 2017 г. са били над 26 хил. чужденци, а за цялата минала година посещенията с тази цел са били над 47 хил. Георгиева прогнозира, че ще нараства броят на посещенията с цел лечение предвид застаряването на населението в Европа. \nПо думите на зам.-министърката СПА, уелнес и балнео туризмът са водещи за българския туризъм, като СПА туризмът у нас е на второ място след културния туризъм. \nПо данни на Клъстъра за здравен туризъм разликата в цените на медицинските и стоматологичните услуги в нашата страна и във Великобритания е близо 30%, а с Швейцария - дори 80%. В САЩ те са по-скъпи спрямо тези у нас с 80%, а в Русия с 40%. С 40% е по-евтино у нас и от Турция. Освен това във Великобритания за планово лечение се чака понякога и над шест месеца. \n12 клиники от цялата страна към момента приемат задгранични пациенти чрез клъстъра. \nПрез 2016 г. 10% от чужденците, търсещи лек в България, са от Русия, Македония и Сърбия, по 5% са от Германия, Гърция, Румъния и Турция.   \n", "date": "2017.11.24", "title": "Наполовина са намалели чужденците за здравен туризъм"}
{"url": "http://duma.bg/node/156480", "text": "Родители излязоха на протест в град Раковски. Причината е епидемия на хепатит А, тръгнала от ромската махала. Към момента там са установени около 100 случая, като 60 от тях са регистрирани в училищата и детските градини. Най-много са болните деца в кв. \"Генерал Николаево\" и село Чалъкови. Протестиращите родителите са категорични, че спират децата си от училище, тъй като според тях заразата идва от ромската махала в Раковски, а мерки не се взимат. \nКметът на Раковски Павел Гуджеров заяви, че общината предприема всички възможни мерки по обезопасяването на града от епидемията. По думите му е предписано да се дезинфекцират училищата и детските градини. От РЗИ твърдят, че общината не си върши работата. Епидемията е обявена още на втория констатиран случай на хепатит А, а всички заразени били хоспитализирани и изолирани. Инспекцията е препоръчала на кмета и лекарите в града да провеждат дезинфекция във всички заведения за обществено ползване. Според представител на РЗИ не е работа на инспекцията да дезинфекцира в огнището на заразата. Според РЗИ действията в ромската махала трябва да се предприемат от общината, защото всяка община разполага с дезинфекциозна служба и станция, която трябва да извършва дезинфекцията. \nПо думите на Гуджеров общината осигурила достатъчен брой контейнери за смет,  дезинфекция на съдовете за събиране на отпадъци, пръскани са улиците с препарати на хлорна основа,  но не може да влиза в къщите на хората.  \n    \n", "date": "2017.11.24", "title": "Родители на бунт, не искат роми в училищата заради хепатит А"}
{"url": "http://duma.bg/node/156481", "text": "Българската здравна система не е ефективна в намаляването на предотвратимата смъртност, например от сърдечносъдови заболявания, и спрямо нарастваща смъртност от рак, диабет и незаразни болести. България има най-високата смъртност от мозъчносъдови заболявания в ЕС и отчита много малък брой на преживелите ракови заболявания. Това констатира доклад, представен от ЕК и съставен по официалните национални статистически данни на Евростат и на Организацията за икономическо сътрудничество и развитие. \nСпоред документа България отчита втората най-ниска продължителност на живота в ЕС след Литва. Очакваната продължителност на живота при раждане е била 74,7 години през 2015 г., което е второто най-ниско равнище в ЕС. От 2008 г. е постигнат известен напредък в областта на здравната профилактика и ранното откриване на хронични болести. Финансирането на здравеопазването се определя с ниски общи разходи, както и с много високи преки плащания от пациентите. България изразходва по-голямата част от ресурсите си за лекарства и болнична помощ. Първичната помощ може да бъде подобрена и повече случаи могат да бъдат лекувани в амбулаторната и извънболничната помощ, пише в доклада. \n\"По официални данни на сърдечносъдовите и раковите заболявания се дължат над 4/5 от всички смъртни случаи в България. Детската смъртност у нас е с над 80% по-висока от средната за Европа. Достъпът до здравни услуги остава труден, около 12% от българите нямат осигуровка. Освобождаването от някои потребителски такси не защитава хората от неофициалните плащания за лечение\", сочат други от констатациите. По данни от 2013 г. 35% от ромите не са плащали здравни осигуровки. Необходимостта хората да изминат големи разстояния, за да стигнат до лекар, също създава пречки пред достъпа до здравеопазване, особено за хората с по-ниски доходи. \nСпециалистите в сферата на здравеопазването се местят в други държави в търсене на по-добри възможности за развитие и по-добро заплащане. От ЕК отбелязват, че българските домакинства харчат най-много за здравеопазване в целия ЕС. Преките плащания от пациентите са най-високите в Европа и са 3 пъти над средните на континента. \nНаблюдава се висок брой на ненужно приетите в болница, което е белег за слабо развито доболнично здравеопазване. Според експертите поне 20% от приетите в болница у нас може да се лекуват у дома. \nНай-малко 40% от заболяванията в България се дължат на поведението на хората, включително тютюнопушене, пиене на алкохол, лошо хранене и слаба физическа дейност. Тютюнопушенето и затлъстяването допринасят най-много за лошото здраве на българите. \nНякои заразни болести остават заплаха за здравето в България, макар че смъртността от СПИН е под средната за ЕС, но честотата на съобщенията за туберкулоза е 2 пъти по-висока от средната за ЕС, носителите на вируса на хепатит сред кръводарителите са 3.2%, което е сред най-високите в Европа.     \n", "date": "2017.11.24", "title": "Българската здравна система е неефективна срещу предотвратимата смъртност "}
{"url": "http://duma.bg/node/156482", "text": "Изгубена диплома на Ася Ефремова Ангелова \n№6722, издадена от Централния институт за \nподготовка на здравни кадри, София, на  \n17.07.1987 г.    \n", "date": "2017.11.24", "title": "Съобщение"}
{"url": "http://duma.bg/node/156427", "text": "Двама бивши агенти на ЦРУ тръгват на лов за предполагаемото скрито съкровище в поредицата \"Милионите на Ескобар\". Зрителите ще имат възможност да проследят епичната мисия от 26 ноември в 22,00 ч. по Дискавъри (Discovery Channel). \nДъг Ло и Бен Смит, бивши агенти на ЦРУ и част от множество мисии в Близкия изток, работят със служители в Администрацията за борба с наркотиците, които се заемат със случая за филтрирането на вътрешния кръг на Ескобар в търсене на скритото богатство. Елитният екип разполага с невиждан достъп до технологии, редица умения, придобити от ЦРУ, и множество вътрешни източници, за да претърсят Колумбия за парите. \nЕкспертите отправят поглед към Барио Ескобар, бившо сметище, което наркобосът трансформира в квартал, осигурявайки домове за бедните и бездомните. До ден днешен Пабло Ескобар е високоуважаван в този квартал, а жителите продължават да бъдат лоялни към неговото наследство. Дъг и Бен се свързват с местен и си проправят път в Барио в търсене на милионите, но любопитството на хората ги принуждава да намалят размера на разследването. По време на сезона агентите претърсват Колумбия за следи, които Ескобар оставя след себе си, но дали двамата ще разкрият състоянието и тайните на наркобоса, или ще се върнат с празни ръце?...   \n", "date": "2017.11.24", "title": "Агенти на ЦРУ търсят милионите на Ескобар"}
{"url": "http://duma.bg/node/156428", "text": "Прочутият кинофестивал в Кан през 2018 г. ще прекъсне традиция, продължаваща десетилетия. За първи път главната награда на филмовото събитие - \"Златната палма\", ще бъде връчена в събота, а не в неделя, съобщиха организаторите. \n\"Фестивалът започва нов период в своята история\", заяви неговият президент Пиер Лескюр, според когото това ще внесе баланс и нова енергия в двуседмичната проява на Лазурния бряг. \nПрез следващата година 71-вото издание на най-голямото и престижно киносъбитие ще започне на 8 май (вторник), а не както досега в сряда. Според организаторите церемонията по награждаването в събота ще помогне за представянето пред по-широка публика на закриващия филм и ще позволи провеждането на допълнителна галавечер. \nГоляма част от критиците, зрителите и другите посетители на фестивала изпускат финалните прожекции, тъй като бързат да се приберат преди началото на следващата седмица.   \n", "date": "2017.11.24", "title": "Прекъсват традицията на филмовия фестивал в Кан"}
{"url": "http://duma.bg/node/156429", "text": "Манекенката Хейли Болдуин оглави класацията за най-сексапилните жени на 2017 г. на сп. \"Максим\". Красавицата обаче не прие сериозно титлата си, но не пропусна да се похвали с нея в социалните медии и благодари на изданието. \n\"Еха, благодаря!\", сподели Хейли Болдуин, когато научи, че оглавява ежегодния списък. \"Ако знаеха колко непохватна и шантава съм\", написа тя в инстаграм. \nХейли Болдуин е на 20 години. Тя е дъщеря на актьора Стивън Болдуин и съпругата му Кения. Манекенка е от три години. \nСред най-сексапилните жени на 2017-а са също актрисата Марго Роби, певицата Кати Пери, моделката Зоуи Кравиц, манекенките Бела и Джиджи Хадид и др.   \n", "date": "2017.11.24", "title": "Обявиха Хейли Болдуин за най-сексапилната в света"}
{"url": "http://duma.bg/node/156430", "text": "Яденето на шоколад и пиенето на червено вино могат да предотвратят бръчки, твърдят изследователи. Учените открили, че какаовото лакомство и нискоалкохолната напитка допринасят за подмладяването на старите клетки, карайки ги да изглеждат по-здрави. \nЕкипът от изследователи прилага съединения, базирани на химикали, които естествено се срещат в червено вино, тъмния шоколад, червеното грозде и боровинките. Тези храни са богати на флавоноиди, които са известни със своите антиоксидантни и противовъзпалителни ефекти. \nКогато застаряваме, нишките на ДНК в клетките ни постепенно губят защитните теломери, пише bistro.bg. А в рамките на часове от опита с така наречените реверсаролови аналози старите клетки започват да се делят и теломерите им стават по-дълги. \nД-р Ева Каторе - изследовател в университета в Ексетър, която e извършила експериментите, е изненадана от степента и бързината на промените в клетките. \"Когато видях някои от клетките в съдовете за култивиране, не можех да повярвам. Тези стари клетки изглеждаха като млади. Беше като магия. Повторих експериментите няколко пъти и във всеки един случай клетките се подмладяваха. Аз съм много развълнувана от последиците и потенциала за това изследване\", разкри д-р Каторе. \nЧаша вино или бутилка бира на вечер може да намали риска от ранна смърт, твърдят още учените. Умереното пиене, определено като до 7 напитки седмично за жени и 14 за мъже, значително намалява риска от смърт от сърдечни заболявания и други проблеми. Дам Сали Дейвис - британският лекар, направил проучване сред над 300 000 американци, заявява, че няма \"безопасно ниво\" на пиене. Изследвания от Университета в Тексас и Университета Шандонг в Китай сочат, че ползите за сърцето ясно надделяват над рисковете, особено сред възрастните хора.   \n", "date": "2017.11.24", "title": "Тайната на младостта е в шоколада и виното "}
{"url": "http://duma.bg/node/156431", "text": "Приемането на горещи новини по телефона, дешифрирането на записи и наборът на стотици страници са нейната стихия. А това изисква търпение и философско постоянство. Хриси, пожелаваме ти здраве и безброй поводи за радост с любимите хора през следващите 365 дни. Запази доброто си настроение и се наслаждавай на малките, но ценни неща в живота. От екипа на ДУМА   \n", "date": "2017.11.24", "title": "Само 36 дни преди края на 2017-а имаме повод да празнуваме, защото в събота рожденичка е  "}
{"url": "http://duma.bg/node/156432", "text": "Бъди здрав и щастлив, Тошо! Нека още дълги години си все така духовит, уверен, вдъхновяващ, принципен и изпълнен с енергия Човек, Мъж и Учител, а ние ще вървим по стъпките ти и ще се учим от теб! \nИ още поне два пъти по 75! \nНаздраве! ДУМАДЖИИТЕ   \n", "date": "2017.11.24", "title": "Тодор Коруев"}
{"url": "http://duma.bg/node/156433", "text": "Димо Димов с клавирен рецитал в зала \"България\" \nEдин знаменит български пианист - Димо Димов, и сонати на Бетовен ще звучат в последния за годината концерт на Нов симфоничен оркестър. Последната - 32-ра соната, звучи изключително рядко на световните сцени. Българската публика има шанса да се радва на пианист от ранга на най- големите и да чуе този шедьовър, подчертават организаторите. Димо Димов ще изнесе своя клавирен рецитал на 27 ноември от 19.30 ч. в зала \"България\". \n Още два спектакъла на \"Кармен\" \nСлед големия интерес, предизвикан от новата премиера на операта \"Кармен\" от Бизе от Софийската опера и балет предлагат още два извънредни спектакъла - на 28 ноември от 17 ч. и 30 ноември от 19 ч. Цените на билетите са 40, 30, 25, 20 и 15 лв., за ученици, студенти, преподаватели и пенсионери - специална цена на билета 10 лв. (отстъпката важи само на билетната каса). \n  Книжовна среща с Нидал Алгафари \nТетралогията на Нидал Алгафари \"Боже, защо Господ лъже?\", \"Аллах, милост нямаш ли?\", \"Любиш ли, ти Бог си\" и \"Орисани да избираме\", ще бъде представена на 27 ноември от 18.30 ч. в литературния клуб на Столичната библиотека с участието на автора и \"Студенти за българската литература\". Входът е свободен, ще има книги и възможност за автографи. \nРусенски кукленици гостуват във Велико Търново В съботния афиш на Куклен театър \"Весел\" на 25 ноември от 11 ч. в читалище \"Искра\" във Велико Търново гостува премиерният спектакъл на Държавния куклен театър в Русе \"Малката кибритопродавачка\" по Андерсен. Най-новото заглавие от афиша на русенските кукленици ще бъде представено за любителите на театралното изкуство и на търновска сцена. Постановката е на режисьора Валентин Владимиров, сценографията и куклите са на Валентина Германова, а музиката - на Станимир Иванов. Приказната история разказват актьорите Симона Димитрова, Нели Тодорова, Кремена Станева, Хубен Нурев и Мартин Маринов. \n    \n", "date": "2017.11.24", "title": "Кратки"}
{"url": "http://duma.bg/node/156434", "text": "Рут Колева обяви датите за своето национално клубно турне, след големия успех на концерта в зала \"България\" с участието на Софийската филхармония. Обиколката започва днес във Велико Търново и ще продължи в Севлиево (25), Пловдив (1 декември), Варна (2), Бургас (16) и Русе (23). Феновете на Рут ще имат възможност да чуят най-новите песни от дългоочаквания албум \"Confidence. Truth\", който излезе официално в онлайн магазините и беше представен със спектакъл.  \nМиналия четвъртък Рут Колева лайв бенд с диригента Владимир Джамбазов и музикантите от Софийската филхармония представиха зашеметяващ спектакъл в зала \"България\", със специалното участие на любими български музиканти. За пореден път певицата разчупи стереотипите за българска музика със своя емоционален двучасов концерт, който обедини разнообразието на стиловете, за да подчертае общото между тях - любовта към изкуството. В началото на концерта Рут покани на сцената талантливата 10-годишна певица Жени Радева, с която изпълни в дует своето парче \"Нищо друго\". Малко по-късно гостите имаха удоволствието да чуят най-доброто от Иво Папазов-Ибряма, Орлин Павлов, Стефан Вълдобрев и хип-хоп артиста Жлъч с изпълнение на новия сингъл \"Безтегловност\".    \n", "date": "2017.11.24", "title": "Рут Колева тръгва на национално клубно турне "}
{"url": "http://duma.bg/node/156435", "text": "Мат Петрарка, американец, който отскоро живее в София, се класира на първо място и свири в стил алтернативен рок, като впечатли публиката на Кантфест в Белград с авторската си песен \"Run Within\". Втора награда получи Марияна Добрева, опитна певица от Бургас, основателка на рок група \"Силует\". На четвърто място се нареди младият талантив музикант Борис Масларски, син на известния бард Асен Масларски. Борис спечели с огромна преднина на първия полуфинал, научи ДУМА от Лили Друмева. \nКантфест се състоя за четвърта поредна година в сръбската столица между 17 и 20 ноември, както ДУМА писа. Конкурсната програма включваше 24 артисти от Сърбия, Хърватия, Словения, Босна, Македония и България, които изпълниха по две песни в две конкурсни вечери - полуфинал и финал. Полуфиналите се проведоха в Индиджа и Белград. Най-добрите 12 участници бяха включени във финалната вечер, която се организира и излъчи от сръбската телевизия \"Studio B\". Събитието бе в стила на риалити формати като \"Гласът на България\" и \"X-Factor\". Четиричленно жури в състав Миодраг Якшич (продуцент и издател), Бранимир Локнер (музиковед), Иван Кичанович (поет с китара, победител на Кантфест 2016) оценяваше изпълненията, а публиката имаше възможност да гласува с SMS-и. Сред членовете на журито и почетен гост на фестивала беше българската кънтри певица Лили Друмева.   \n", "date": "2017.11.24", "title": "Български поети с китара спечелиха награди на фестивал в Белград  "}
{"url": "http://duma.bg/node/156436", "text": "След \"Черна комедия\" от Питър Шафър, чиято премиера бе на 22 и 23 ноември, в Театър \"Българска армия\" предстои \"Черният петък\" (24 ноември), \"Сивата събота\" (25 ноември) и \"Обикновената неделя\" (26 ноември). Само в тези дни касата на театъра ще продава билети за всички представления, продукция на ТБА, през ноември, декември и януари на цена от 7 лв., научи ДУМА от Деница Димитрова. \n\"Черна комедия\" се играе на 28 ноември, а през декември - на 7, 19 и 28. Една на пръв поглед обикновена авария в електрозахранването поражда куп смешни ситуации и неочаквани обрати, в които са замесени привлекателен млад скулптор (Веселин Анчев), бъдещата годеница (Луизабел Николова), бившата любовница (Евелин Костова), властният баща военен (Георги Къркеланов), изтънчен съсед (Владислав Виолинов), пияна стара мома (Анастасия Ингилизова) и богат меценат милионер (Моню Монев). \nАко все още не сте гледали \"Саломе\" - постановката на Диана Добрева, която е истинска наслада за сетивата, може да го направите на 27 ноември или 20 декември. В ролята на Саломе е самата Диана, превъплътила се в магнетичната юдейска принцеса. Дъщерята на Иродиада пожелава пророка Йоан Кръстител, но невъзможната й любов я превръща в чудовище. \nВреме за \"Секс, наркотици, рокендрол\" са 30 ноември и 12 декември. Култова постановка, която не слиза от сцената на Театър \"Българска армия\" вече 25 години. В компанията на Ивайло Христов, Добрин Векилов-Дони и Коцето Калки има много, много музика и смях. \n\"В полите на Витоша\" самият автор П. К. Яворов описва драматичната история между него и Мина. Една историческа любов, която Радина Кърджилова, Веселин Анчев, Иван Радоев, Стефка Янорова, Явор Бахаров, Гергана Плетньова, Тигран Торосян, Луизабел Николова, Стойко Пеев, Асен Кобиларов, Калин Иванов пресъздават по великолепен начин, е на 5 декември. \n\"Тартюф\" - комедията на нравите, която ще ни пренесе в друга епоха, може да гледаме на 8 декември. Авторът Молиер улавя духа на престореността и осмива алчния човек. Сюжетът е актуален и днес и не слиза от световните сцени. Веселин Ранков, Иван Радоев, Гергана Данданова, Евелин Костова, Тигран Торосян, Владислав Виолинов, Гергана Плетньова, Веселин Анчев, Калин Иванов, Луизабел Николова, Симеон Дамянов и Асен Кобиларов са главните заподозрени за доброто настроение, което ще ни донесе \"Тартюф\". \n    \n", "date": "2017.11.24", "title": "\"Черен петък\" след \"Черна комедия\" в Театъра на армията  "}
{"url": "http://duma.bg/node/156441", "text": "Зима е. По принцип гаден сезон за онази част от населението, която вече е далеч от красивата част на живота, а го е ударила на преживяване. Но не мислете, че пиша тези редове за малцина българи и навлизам спекулативно в тъжните мисли на хората. Подло обаче е да се мълчи, когато повече от половината останало в Отечеството население съществува в унизителен недоимък. Когато крадливците в т.нар. преход ни превърнаха от индустриална държава в зона на повсеместна нищета и поле за експеримент на човешката издръжливост. Когато едно подозрително малко процентче е практически собственик на националното богатство и капитал. Вярно, съществуват и по-уверено кретащи във всекидневието, присламчили се я към държавна службица, я към партия, я към евросубсидийка, я към фирма, я към възраждащите се \"онези\", които не си изкарват парите, а просто си ги вземат. Но това не променя нещата, а най-малкото е повод на управляващата конюнктура да говори за някаква стабилност и ръст на... хартия. Истината е една и тя е повече от тъжна - в България се живее мизерно и несигурно. И то не от днес и от вчера, а от деня, в който родни властолюбци се наведоха раболепно и всеки откъсна не без чужда помощ част от тъканта на държавата. \nНо нека се отдалечим от тържествените фанфари, да напуснем магистралите и да нагазим в многобройните кални пътища на всекидневието. По тях бродят всеки ден милиони българи. Затова и зимните им сънища са кошмарни и свързани с оцеляването. Ето някои прихванати мисли от група, седнала на чаша евтино кафе в още по-евтино \"капанче\" от краен столичен квартал. \n\"Брат ми, вчера младите вкъщи ме обвиниха в насилие над внучето. И защо? Стискам му аз здраво ръката при преминаване на улицата, защото маса селяндури карат като изоглавени през зебрата. Ще бастисат детето. Но нали съм стара служба, годежният ми пръстен се изтъркал от едната страна и направил раничка на ръчичката на Васко. Леле, не съм бил внимателен, причинил съм му страдание. Детето им вика, че нищо му няма, но те... Четат някакви глупости, а после - ние виновни, че не им стигнали точките и не се уредили с детска градина. Как преди нямаше точки, а имаше детски градини? Сега всеки трупа точки, а народът се гърчи. Как да изкарат двамата с ниските заплати. Затова са нервни. Аз съм им сложил зелето на балкона, направил съм компоти, защото ходя преди затварянето на Женския пазар и пазарувам евтино от циганките. Псуват ни, но ни дават, дотам я докарахме. Ама кой ти мисли\", споделя бивш строител от \"Кремиковци\", предоставил апартамента от соцкомбината на младите. \n\"Днес, ако не те сгазят джигитите, ще те отнесе я водата, я някой дрогиран или пиян кретен. То ние сме изцяло извън коловоза, ама това със стената на яз. \"Бели Искър\" ме втрещи. Стената била кофти и Цацаров бързо си върза гащите с искане да се започне веднага укрепване. Ама то било голям погром с тези водоеми в страната, та и Бойко се облещи. \"Водоноските\" пък искали да повишават цената на водата с някаква такса \"солидарност\". Луда работа - вместо да си гледат работата, ни карат да сме солидарни в харча им. На бедняците като нас пък давали бонус - ниска цена за кубик и половина. То да сме на село, да изкараме две кофи вода от герана в поцинкования леген, ама като сме граждани к'во става? Ще се вмиришем предварително, това е\", разгъна сакрална мисъл бивш бригадир от процъфтяващо ТКЗС в Първомайско, изнасяло продукция на източния и на западния пазар. \n\"То, вмирисването, братле, започва от главата на рибата. Знаеш за какво ти говоря. Не може гербаджиите само да се хвалят, а народът да се гърчи в мизерия. Имало, казват, депутати в наркоразпространението. Ами, покажи ги, назови ги, излез от Министерския съвет и отиди в парламента, разобличи мръсниците. Писна ми вече - този казал това, онзи - друго. И това европредседателство... Все едно всички чакат с нетърпение ние да оправим проблемите на Евросъюза. Не ми се връзват приказките. И този началник от Брюксел - Таяни ли беше? Май дойде на инспекция тук, а и нашите вкупом бяха там да се отчитат. Но дано всичко е наред. Както навремето в стил \"Балкантурист\" - ушите на гостите да пращят от мешана скара и хубаво вино. Танци всякакви и танцьорки - също, та дори и нестинарки им водихме. А и работата вървеше ударно, поне така казваха\", сподели напрегнато някогашен регионален шеф в монополната туристическа организация по онова време, когато морето не беше лукс за българите. \nТака си разговарят нашенци - обикновено, цветущо, но и будно, за проблемите на деня, които точно тях връхлитат непрестанно. Те не искат думи за проценти ръст, за това колко сме важни, значими, единствени и, представете си... стабилни. Интересуват се най-вече от своята жизнена стабилност, която е неизмеримо отдалечена дори от по-скромните очаквания от това управление. И се страхуват от зимните си кошмари, които често се превръщат в реалност.     \n", "date": "2017.11.24", "title": "Зимни кошмари"}
{"url": "http://duma.bg/node/156437", "text": "СВЕТОВЕН ДЕН НА ТАНЦА. Празнува се от 1982 г. по инициатива на ЮНЕСКО. Датата съвпада с рождения ден на френския балетмайстор Жан-Жорж Новер - реформатор и теоретик на хореографското изкуство, известен като \"бащата на съвременния балет\". 1859 - ИЗЛИЗА ОТ ПЕЧАТ \"ПРОИЗХОД НА ВИДОВЕТЕ\" НА ЧАРЛЗ ДАРВИН (1809-1882). Английският биолог и естествоизпитател е основоположник на теорията за еволюцията. Първото издание се изчерпва за един ден, независимо от критиките, които се отправят към концепцията за естествения подбор. Според Дарвин еволюцията е резултат от взаимодействието на факторите изменчивост, наследственост и естествен отбор. В резултат на наследствената изменчивост и естествения отбор се образуват нови видове. 1896 - РАЖДА СЕ ЦАНКО ЛАВРЕНОВ, ХУДОЖНИК (УМИРА 1978 Г.). Няма завършено академично художествено образование, възпитаник е на Френския католически колеж \"Свети Августин\", посещава частно рисувателно училище \"Св. Анна\" във Виена. Първите му творби са в традицията на средновековната миниатюра - пейзажи от Стария Пловдив и Рилския манастир. Освен като художник, се изявява и като художествен критик. Има самостоятелни изложби в Прага, Будапеща, Варшава, Берлин и Москва. Националната художествена гимназия в Пловдив носи неговото име. 1916 - УМИРА ХАЙРЪМ МАКСИМ, БРИТАНСКИ ИЗОБРЕТАТЕЛ ОТ АМЕРИКАНСКИ ПРОИЗХОД (Р. 1840 Г.). Създател на един от най-знаменитите модели картечница - \"Максим\". Освен като изобретател на оръжия, е познат и с изобретения от него ментолов инхалатор за лечение на бронхиална астма. В последните години от живота си се занимава с разработката на летателни апарати. 1929 - ПЪРВО РАДИОПРЕДАВАНЕ В БЪЛГАРИЯ. Група софийски радиолюбители инженери начело с техника Георги Вълков (на снимката) построяват 60-ватов радиопредавател в Инженерната работилница в София и осъществяват първите радиопредавания. На 25 януари 1935 г. цар Борис III подписва указ, с който радиоразпръскването в България става държавна собственост. 1966 - УМИРА КАТЯ ПОПОВА, ОПЕРНА ПЕВИЦА - СОПРАНО (Р. 1924 Г.). Загива при самолетна катастрофа на български самолет край Братислава заедно с останалите 81 души на борда. Артистичната й кариера е краткотрайна, но блестяща - над 20 роли, 600 представления, гастроли в повече от 20 страни, множество заслужени награди. 1991 - УМИРА ФРЕДИ МЕРКЮРИ, БРИТАНСКИ ПЕВЕЦ И КОМПОЗИТОР (Р. 1946 Г.). Фронтмен на група \"Куин\", която след смъртта му се разпада, но по-късно отново се събира. Рожденото му име е Фарук Булсара, роден е на о. Занзибар. Най-успешният хит на групата е \"Бохемска рапсодия\" (1975), заемала първо място в класацията на Великобритания девет седмици. Издава с \"Куин\" 18 дългосвирещи плочи, има и самостоятелни албуми, сред които е \"Барселона\" с оперната прима Монсерат Кабайе.     \n", "date": "2017.11.24", "title": "Датата"}
{"url": "http://duma.bg/node/156438", "text": "Някак си не върви, не е честно. Песента е легендарна, любима на поколения българи. А авторът й - почти незнаен. Или пък авторството пристрастно се приписва на Дядото. Докато той е само един от почитателите, горещите любители на този прекрасен символ и химн на надеждата за бъдещето. Написан от родения във Враца на 7.ХІ.1887 г., и започнал от чин артилерийски подпоручик, Иван Сокачев. който подписва своите творби с псевдонима \"Ален мак\". До 1912 г. той служи във 2-ри артилерийски полк във Враца. По бойните поля на Балканските войни тръгват първите им дни. А стихотворението си, както е датирано от автора, е написал при Чаталджа - 1913 г. Още едно потвърждение, че най-хубавото е най-трудното! \nКогато се връща от фронта българският поет, писател, военен и фронтовак, автор на пътеписи, фейлетони, ловни разкази, журналист и общественик Иван Сокачев, дава своето стихотворение \"Ален мак\" на  музикантите от софийското ресторантче \"Дълбок зимник\" близо до Орлов мост. Които го претворяват в познатата ни популярна песен. В ресторантчето пък често се отбивал Димитър Благоев-Дядото. И там веднъж той чул песента за аления мак. Много му харесала и развълнуван помолил музикантите на няколко пъти да я изпеят пак и пак. Сетне започнал да идва всяка вечер в \"Дълбок зимник\", за да я слуша. Докато песента не излиза извън стените на ресторантчето. И не е запята от хората. Като символ и химн на надеждата за бъдещето! \nНикой друг и не подозира, че текстът на песента е създаден на фронта. След един от боевете при Чаталджа, в заснежената, мокра, кална, студена и с много жертви зима на 1913 г. Всичко го има в този текст, вероятно след тежък бой, на офицера Иван Сокачев. И дълбоката носталгия по родината и близките, и надеждата за бъдещето, и силната обич към земята и житата... За пръв път стихотворението е поместено в сборника \"Войнишки другар\", издаван в полка от самия Иван Сокачев. А когато той се връща от фронта, допуска, че от този текст би могло да стане песен, да се приспособи с мелодия. И така с повече или по-малко случайност и късмет, музикантите от \"Дълбок зимник\" я запяват,  чува я Дядото харесват я и останалите посетители в ресторантчето и извън него и се запява от всички. \nМалко странна изглежда датировката, поставена най-вероятно от самия автор. Чаталджа в българската военна история и като епизод от Първата балканска война е едно твърде скръбно име. Военните капацитети говорят за Чаталджанска \"настъпателна операция\" на Първа и Трета българска армия, проведена на 17 и 18 ноември 1912 г. Не би могла да бъде настъпателна, след като войските не са мръднали и метър напред. И търпят впечатляващо поражение с повече от 1480 убити, повече от 1400 безследно изчезнали и над 9000 ранени. Може само да бъде планирана като настъпателна. Но е пълен провал. Лично на главнокомандващия цар Фердинанд и приближените му. След блестящите победи при Лозенград и Бунархисар Турция е сломена и изплашена. И предлага незабавно примирие при всякакви условия. А за щенията на нашия цар знаем, иска Цариград. И независимо, че началникът на щаба на действащата армия генерал Михаил Савов е против, без дори началникът на артилерията генерал Пантелей Ценов да е информиран...  нашите тръгват в настъпление Двете армии са обединени само формално, няма общо командване, няма дори план за настъплението. Численото превъзходство на българите - 120 000 души и 462 оръдия срещу 110 000 и около 350 оръдия на турците, не е никакво основание за надежда. Турците предварително и надеждно са укрепили района. На тяхна страна е и прилежащата местност. Впечатляващи са оправданията и обясненията на Фердинанд след напразните жертви. \"Да не каже някой след това, че не сме опитали!\" И в края на ноември е сключено отдавна предлаганото примирие. \nНавярно при такова потискащо, почти отчайващо настроение е писал стихотворението си \"Ален мак\" артилерийският подпоручик Иван Сокачев. Но точно неуспехът на замислената като настъпателна операция осуетил възможността за по-изгодно примирие, като че ли въздига младшия командирски състав на армията ни. Наложителна тук е аналогията между подпоручик Сокачев със стиховете му в \"Ален мак\" и подпоручик Стамен Панчев и всеизвестното му \"Сине мой\". В  ненужните кръвопролитни боеве при Чаталджа \nтой загива. А стихотворението си явно написва непосредствено преди смъртта си. \nЗавършилият заедно с Владимир Стойчев и Крум Лекарски Военното училище в София през 1908 г., Иван Сокачев участва във всички войни, които България води до 1945 г. Взема активно участие и в двете фази на Отечествената война 1944-1945 г. в състава на Първа българска армия. Лично командващият Трети украински фронт маршал Толбухин го награждава с орден \"Ал. Невски\" - ІІ степен, за проявена лична храброст. Това е отличие, което притежават не много българи. А военната кариера на автора на \"Ален мак\" върви твърде устремно нагоре. Кавалер е на още много награди. Той е представителят на България в Комисията по репарациите след войната, член е на ръководството на Българския олимпийски комитет. \nЕто как се трупат на камара имена, дати, събития... Точно в тези дни преди точно 105 г. на 17 и 18 ноември 1912 г. се води Чаталджанската настъпателна операция под общото командване на генерал Радко Димитриев. И се е получило твърде пародийно, че следващият ден - 19 ноември, е празникът на Сухопътните ни войски. Заради големия успех в боевете при Сливница през 1885 г. А може да се погледне и по` иначе. Пак на този 19 ноември, но през 1942 г., преди 75 години, започва артилерийската подготовка на Сталинградската наистина настъпателна операция. Времена, както често повтаря най-добрият познавач на прозата полк. Георгиев. \nАлен мак, самотен скръбен, \nсред буйна нива е цъфнал \nи огнен поглед неутешно \nкъм тежък клас е приковал. \n  \nНерадост... мисли го измъчват: \n\"Защо никнах, защо цъфтя? \nБезвестно тука ще окапя, \nненужен никому в света... \n  \nА утре - жетва приближила, \nжетвар плодът ми ще пилей \nи нейде вятърът далече \nбезследно семе ще отвей.\" \n  \nНо тих ветрец повея нежно \nи чу сам аления цвят, \nна скръб и болки накипели \nпрошепнат тихичко ответ: \n  \n\"От твойто семе ще поникнат, \nще цъфнат огнени цветя. \nИ ален мак ще гизди вечно \nбукета мил на пролетта!\" \n          Чаталджа, 1913 г. \n \n    \n", "date": "2017.11.24", "title": " Химн на надеждата  "}
{"url": "http://duma.bg/node/156439", "text": "За предстоящото издигане кандидатурата на Путин за нов президентски мандат се подготвят две площадки - народна и партийна. Това са предстоящите два форума, които ще се проведат почти едновременно - в последната декада на 2017 година. Общоруският народен фронт /ОНФ/ ще заседава на 21 и 22 декември, а конгресът на управляващата партия Единна Русия /ЕР/ ще премине на 22 и 23.12.2017 г. Главната цел и на двата форума, наред с рутинните въпроси, е да се посочи кандидатура за предстоящите през март 2018 г. президентски избори. Естествено е ОНФ и ЕР да посочат името на действащия държавен глава. \nНо преди да бъде издигната кандидатурата му, самият В. В. Путин трябва да обяви дали ще се кандидатира за високия пост. Ето защо може да се предположи, че Владимир Владимирович ще обяви решението си в навечерието на споменатите два форума. Съвпадението на датите на двата конгреса не е случайно. Това е сигнал, че ОНФ и ЕР ще обединят усилията си в предстоящите президентски избори. \nРешението на посочените два конгреса ще посочи, че настоящият държавен глава на Русия се ползва не само от партийната подкрепа на управляващата партия, но и от широката подкрепа на народа в лицето на ОНФ. Подобно решение устройва различните групи в Кремъл. По традиция Путин участва в работата на споменатите висши форуми на ОНФ и ЕР и ще благодари за изразената подкрепа на неговата кандидатура за президент на Руската федерация на предстоящите избори. \nС действията си през последните две седмици президентът показа основните черти на своята предстояща предизборна кампания. А това е показател, че В. В. Путин ще участва в президентските избори през 2018 г. Този извод се потвърждава от участията му в голям брой публични мероприятия както по въпроси на международната политика, така и в решаването на вътрешнополитически проблеми. Така обективно се подчертава широката компетентност на държавния глава и необходимостта именно от неговата намеса за разрешаването на един или друг проблем. Тези действия на президента са косвен показател, че Путин е започнал предварителна подготовка за все още необявената президентска кампания. Той демонстрира способност да работи едновременно в Москва, да се занимава с вътрешнополитически въпроси, след обяд да \"прескочи\" до Сочи за среща с чужд държавен глава и на следващия ден да повтори посочената схема. А това подсказва, че предизборната компания на Путин ще се характеризира със същите работни елементи. Защото \"бащата на руската нация\" постоянно работи и не се нуждае от допълнителна предизборна агитация. \nАко се върнем към конгреса на ЕР, и. д. секретар на партията обяви, че очакват Владимир Путин не само като гост, а се надяват, че именно конгресът на партията ще издигне кандидатурата му за президент. Впрочем дали конгресът на ОНФ или на ЕР ще издигне кандидатурата на Путин за президент, няма никакво значение, тъй като руският държавен глава се ползва с достатъчно висок рейтинг. \nПочти едновременното провеждане на двата конгреса е показател, че Владимир Путин ще посети и двете мероприятия. А ако участва в предстоящите президентски избори, настоящият държавен глава на Руската федерация сам ще обяви за това преди провеждането на посочените два конгреса. \n    \n", "date": "2017.11.24", "title": "Путин ще обяви кандидатурата си за нов мандат до месец"}
{"url": "http://duma.bg/node/156440", "text": "Не повярвах на очите си, като прочетох вестта за поредната трета катастрофа с жертви в Ловешко! Зла прокоба ли е? Магия ли е?  \nИстината ще излезе наяве, но тя няма да върне жертвите. Отидоха си много невинни хора, деца! Причините? Много са! Но не само аз съм уверена, че ние всички сме виновни. Станахме много безотговорни и най-вече - лоши. Лоши сме към себе си, защото не се щадим в нищо. Ние не се пазим, не се предпазваме, впускаме се в рисковани дела и действаме безразсъдно. Така обричаме на опасности не само себе си, но и хората с нас и около нас.  \nЗащо е нужно да се пътува в дъждовно време, когато пътищата са мокри? Защо е нужно да поемаме работа, която не е за нас? Всяка дейност си иска специфичните условия, иска си добре подготвените  специалисти и не всеки е за работата, която желае и която поема. Дали всеки, който шофира, е подходящ за това? Има ли прецизен контрол над шофьорите? Пък и те самите водят ли здравословен и хигиенен начин на живот, за да са винаги във форма за шофиране? Силно се съмнявам в това, защото повечето от българите днес употребяват почти всяка вечер твърд алкохол. Кой от тях си казва: \"Утре ще карам кола, ще возя себе си или много хора и не бива да пия\"? Кой от тези водачи на превозни средства си ляга навреме, за да е свеж, бодър и уверен на волана? \nИ сигурни ли сме, че контролните органи са безупречни в проверките си? Ако да, защо тогава всеки ден черната хроника ни е толкова \"богата\" на жертви?  \nВсички сме подложени на невероятен стрес, който е пагубен за здравето ни. Стресът ни е сервиран от нашия труден живот. Но и самите ние сме виновни, защото много е важен начинът, по който го живеем този труден живот. Здравословен ли е ежедневният ни режим? Здравословна ли ни е храната? Ами питиетата, които изпиваме? А почивката каква ни е?    \nСега много от младите, пък и от зрелите хора имат абсолютно вредни навици и ритъмът им на живот предразполага към сериозни болести. Повечето от трудещите се се прибират от работа късно и чак тогава сядат на масата, за да се хранят. Отдавна няма вече столове в предприятия, институти и фирми. Много от гражданите отиват на работното си място, без да са закусили, защото са си легнали късно, стават недоспали и тръгват, без да са хапнали и залък. Това е много вредно. И с децата ни е така. На колко от тях родителите имат възможност да им поднесат сутринта топла закуска, да ги изпратят на училище с плод в чантата?  \nДенят на много българи започва лошо. Как искаме такива работници да са прецизни в работата си, като те не са си отпочинали добре, не са нахранени както трябва, а и много от тях са ядосани на себе си, на близките си, на всичко и на всички!  \nУ нас за много от трудещите се вечерята е единственото им хранене за деня, като тя започва с обичайното \"успокоително\" -  с алкохола. Мнозина от тях заспиват в малките часове на другия ден и пак почва ежедневната им въртележка: късно ставане, бързане, късно лягане, недохранване, недоспиване! В почивните дни пък нощта е време за забавления, а денят се проспива и ето ти го лошия резултат от целия този нездравословен начин на живот. Като се прибавят и вредните храни, които предлага пазарът ни, ясно е защо сме болни и защо живеем кратко.    \nОтдавна у нас не се виждат усмихнати и приветливи хора. Почти всички са недоволни от живота си, от обкръжението си, от колегите си, от началниците си, от управленците, от държавата, от слънцето, от климата, от всичко! Може ли при това недоволство да се работи съвестно и резултатно?  Много чести са и пагубните инциденти по работните места. Почти всеки ден има жертви на работни площадки и по пътищата ни. Оцеляваме само по случайност и с луд късмет. Жалко е, но такива са фактите. Ние станахме врагове помежду си! А врагове сме най-вече на себе си. \n                            \n    \n", "date": "2017.11.24", "title": "Лошо, много лошо живеем "}
{"url": "http://duma.bg/node/156442", "text": "Случвало ли ви се е да плащате за нещо, което от месеци не ползвате? Не?! Е, тогава ползвайте услугите на МТел и ще преживеете на свой гръб моите патила. \nНа 24 август 2015 г. сключвам 2-годишен договор за пакетна услуга телевизия и интернет - за 50 Mbps и цифрова телевизия \"разширен пакет\". Не коментирам това, че услугата се рекламира като 20 лв. месечно, а като чета договора, се оказва, че 20 лв. е само през първата година, а през втората - 40 лв. месечно. Казвам си: \"Е, явно качеството си струва средно месечно да плащам по 30 лв. в продължение на 2 години. Не връщам, а подписвам договора. Не коментирам и това, че през втората година качеството на услугата е сравнима с качеството на стока от гаражна разпродажба, сривове на интернета има през вечер и съм принудена да ползвам мобилен интернет от друг оператор. Но все си казвам: \"Трай, през август изтича договорът!\" \nВсъщност, един път се опитах да им се обадя между 23 и 00 ч., но метален женски глас обясняваше, че \"в момента всички наши оператори са ангажирани\". Интересно, колко заети може да са операторите в полунощ (ако изобщо има някой на линия). Друг път звънях около 21,30 ч., но груб младеж ми \"отряза квитанциите\" Макар на договора да е фиксирана дата на изтичането му - 24 август 2017 г., в средата на юли се отбивам в 2-3 различни офиса, за да попитам служители дали е необходимо да подам едномесечно предизвестие, защото в Общите условия се изисква предизвестие. Категоричният отговор е: \"Не-е-е, госпожо!\" Питам ги: \"А къде да върна устройствата, тъй като договорът не е сключен в конкретен офис, а след телефонен разговор (чрез Телесейлс или Е-магазин) ми е пратен с куриер на \"Спиди\"?\" Отговарят ми, че няма значение. Казвам си: \"Чудесно. Значи от МТел са се научили да работят коректно с клиенти, защото преди 5-6 години пак ползвах тяхна услуга \"телевизия и интеренет\" и след близо 2 месеца ходене по мъките, след изтичане на договора, успешно прекратих взаимоотношения с тях... \nНа 24 август коректно изключвам устройствата за интернет и телевизия и напускам София. Връщам се в столицата на 3 септември и преди да съм разтоварила багажа, отивам в единия от най-близките ми офиси на МТел (\"Скай Сити\") да върна устройствата. Младеж с приятна външност започва да ме убеждава да не се отказвам от услугата, после укорително ме пита защо не съм се обаждала, когато не съм имала интернет. След това звъни на шефа си, за да  го пита как да процедира. После ми дава телефона и шефът ме убеждава колко изгодна услуга ще ми предложат, стига да не се откажа от тях. Отказвам, отвратена от заучено лигавото поведение и на младежа зад щанда, и на шефа му.  \nСледобед отивам в друг офис (\"Кауфланд\" на бул. \"Асен Йорданов\" 8 - един от офисите, в които попитах през юли трябва ли предизвестие и отговорът бе отрицателен) с надеждата да върна устройствата. След телефонен разговор на младежа (не много учтивия и явно ядосан, че прекъсвам играта му на телефона, Радослав) очевидно с по-високопоставен, оказва се, че все пак е необходимо да подам едномесечно предизвестие за прекратяване на договора. (Как да пускам предизвестие за прекратяване на договор с фиксирана дата на приключването му, изтекла преди 10 дни?!?) Както и да е, искам младежът да пусне заявлението. И, о, Съдба, точно в този момент компютърът му \"блокира\" и няма как да бъде пуснато заявлението. След 15-минутен пазарлък и още един телефонен разговор, младежът изважда стара форма на заявление за едномесечно предизвестие, попълваме го, подписваме го, с голямо нежелание ми прави ксероксно копие и си тръгвам. Казано иначе, очаква се на 3 октомври 2017 г. да изтече срокът на предизвестието и с МТел да приключим взаимоотношения.  \nНа 23 септември със заявлението в ръка отивам в офиса на МТел в \"Скай Сити\" и връщам устройствата. На 24 септември призори самолетът ме отнася на другия край на света, откъдето се връщам на 22 октомври 2017 г.  \nНа 27 октомври 2017 г. се отбивам в офиса в \"Скай Сити\", за да проверя дали са приключили взаимоотношенията ни. Изведнъж се оказва, че не само дължа 2 такси по 40 лв., а и че продължавам да ползвам интернет и телевизия (нищо, че повече от месец са върнати устройствата и толкова време изобщо не съм била в държавата). Единият от служителите укорително ме пита защо съм била обикаляла от офис в офис, а на въпроса ми забранено ли е клиентът да си избира офиси, изръмжава \"Да!\" (С надеждата, че нещата со кротце и со благо ще приключат, не записвам името му.). След близо 4-часови препирни, едната от няколкото дългокраки, гримирани като по списание, девойки обявява, че е \"префактурирала\" (каквото и да означава това) и следващия месец дори ще ми върнат едната надплатена такса!!! Пак не записвам името й, защото вярвам, че дори наглостта има някакви граници На 15 ноември, докато съм в Брюксел, получавам заплашителен есемес от 1900: \"Срокът за плащане на Вашата сметка за фиксирани услуги е до края на седмицата. Предстои спиране\". Какво ти спиране, след като от около 50 дни няма устройства, които да ми позволят да ползвам услугата?  \nНа 17 ноември отивам отново в офиса в \"Скай Сити\" да проверя как ще ми бъде спряна услуга, която от близо 2 месеца не ми е предоставяна. Оказва се, че трябва да платя 2 такси. За времето, когато не съм ползвала! \nНа 22 ноември получавам обаждане от тел. 359 2 482 1023. Госпожицата от МТел ме изумява с въпроса си с какво да ми съдейства, защо се отказвам от услугата им интернет и телевизия, и ако има проблем с качеството, да й се доверя и да споделя. Отговарям, че аз от 23 септември не ползвам услугата, тъй като договорът е изтекъл, подала съм заявление за прекратяване на взаимоотношенията с МТел. От нея разбирам, че заявлението ми не е от 3 септември, а от 17 ноември, поради което договорът ми с тях ще приключи на 27 декември! На въпроса как според нея мога да ползвам интернет и телевизия, след като от 23 септември нямам устройства, отговаря, че въпреки това се подава сигнал към мен и съм длъжна да платя засега 2 такси, а после - и останалите до края на декември. И добавя, че ако това не ме устройва, мога да подам оплакване (кой разумен наемен работник предлага на клиент да подава оплакване срещу работодателя му?!?). До кого да подам оплакването, питам? Отговорът е няколко секунди мълчание. След което се повтарят заучените фрази, че сигнал към мен има и без значение, че нямам устройства, трябва да платя \"услугата\", която уж ми се предоставя до 27 декември 2017 г. \nРекетът е поискан! \nОтказвам да го дам!     \n", "date": "2017.11.24", "title": "Рекет поискан!"}
{"url": "http://duma.bg/node/156452", "text": "През септември армия от 11602 специалисти, организирани в 1103 екипа за обхват, започнаха издирването на 206 000 отпаднали и необхванати в предучилищно и училищно образование деца. Дори от този брой да приспаднем намиращите се в чужбина, размерът на бедствието \"отпадане\" остава стряскащо внушителен. Твърдението, че инвестицията в предучилищното образование е най-ефикасната и евтина мярка за превенция на отпадането, е самоочевидно и разбиращо се \"с безвъпросна яснота\", като за него има и многобройни доказателства. Обхватът в предучилищно образование в България е нисък - по данни на Националния статистически институт нетният коефициент на записване в предучилищно образование през 2016/17 г. падна до 79,4%, т.е. всяко пето българско дете не е обхванато. Тенденцията е низходяща още от 2013/14 г., Драматично нисък е обхватът в ромската общност:  според изследване на Агенцията на ЕС за основни човешки права от 2011 г., едва 45% от ромските деца в България на възраст 3-6 г. посещават детска градина.  \nНаличието на финансови бариери, вкл.  \nтакси за детски градини  е една от причините (макар и не единствена!) за това много ромски деца да не посещават детска градина. Изпълнението на изследователския проект \"Готови за училище\" на Тръста за социална алтернатива сочи, че процентът на посещаващите детска градина ромски деца би се увеличил чувствително, така че близо половината от необхванатите ромски деца да се запишат в детска градина, ако бъдат премахнати таксите. Общините, които са принципал на детските градини, имат законовото право да събират такси за посещаващите ги деца и голямата част от тях го правят. Отнася ли се това до задължителната за предучилищно образование възраст на 5 и 6 години? Безплатно ли е задължителното предучилищно образование  за 5- и 6-годишните деца? Законът за предучилищното и училищното образование постановява, че \"Предучилищното образование е задължително от учебната година, която е с начало в годината на навършване на 5-годишна възраст на детето\" (чл. 8, ал. 1). В това отношение новият закон повтаря стария, който от 2010 г. изискваше задължително предучилищно образование за 5- и 6-годишните деца. Означава ли това, че родителите не заплащат такса?   \nПо същество отговорът е \"Не, такси се заплащат и за повечето 5- и 6-годишни деца те не се различават от таксите за 2-4-годишните\". В подготвителните класове в училищата такси не се събират, като обучението в тях е полудневно (МОН подсигурява целодневна организация от І клас, но не и в подготвителните класове), но те така или иначе са \"краен вариант\": неписано правило е подготвителни класове да се правят само там, където няма детски градини, и понастоящем не повече от 4% от 5- и 6-годишните се обучават в подготвителни класове. За обучението в целодневни предучилищни групи в детските градини (т.нар. подготве-та), родителите заплащат такси, макар и те да не се наричат \"такса\". \nПо информация, предоставена от МОН и отнасяща се до 204 общини, към юни 2017 г. дванадесет общини не събират никакви такси за децата от 2 до 6 години в детските градини. Това са Златарица, Никола Козлево, Приморско, Средец, Чипровци, Стрелча, Искър, Баните, Болярово, Тунджа, Георги Дамяново, Етрополе. Други 13 общини са освободили от такси и всякакви плащания 5- и 6-годишните деца от задължителните предучилищни групи: Вълчи дол, Генерал Тошево, Момчилрад, Вършец, Кубрат, Исперих, Опака, Каолиново, Хитрино, Стралджа, Крушари, както и областните центрове Хасково и Шумен. Т.е. в 25 общини родителите на 5 и 6-годишните деца са освободени от основните финансови бариери. Това са 13% от 204-те общини, за които МОН предостави информация, но в тях учат едва 5,47% от децата, тъй като са малки селски общини (с изключение на Хасково и Шумен, разбира се).  \nРодителите на останалите 94,53% от децата в детските градини заплащат такси, вкл. за задължителните предучилищни групи, като размерът на таксите от съответния Общински съвет варира от символичните 10 лв. (напр. в община Антоново) до не-символичните 60 лв. и дори повече (в част от големите областни центрове). Освен това 58 общини намаляват сумата за 5- и 6-годишните (в сравнение с таксите, които същите общини събират за децата на 3 и 4 г.), а 121 общини не правят такова намаление. Именно в последната група живеят най-много деца. Така например всяко пето дете в предучилищна възраст живее в столицата София, като таксите там не са диференцирани за задължителната и незадължителната предучилищна възраст. Подпомага ли държавата безплатното предучилищно образование? \nСтандартите, чрез които държавата финансира делегираните от нея на общините дейности, се определят ежегодно с решение на МС. Частта от него по функция \"Образование\" се предлага от МОН. Те включват 17 стандарта - основни и допълващи, вкл. стандартите за детски градини, яслени групи и подготвителни групи. Разделени са според 7 категории общини, като отразяват релефа на територията и гъстотата на населението. Стандартите за 2017 г. са определени с РМС 920/02.11.2016. (вж. таблицата). \nОт числата е видно, че общините получават между 250 - 272 лв. повече за дете в задължителна подготвителна възраст (5 и 6 г.), включено в подготвителна целодневна група в детска градина или в училище в сравнение с останалите деца от детските градини (от 2 до 4 г.). Посоченото означава, че за 9-те месеца, през които се организира целодневната подготвителна група, \"поевтиняването\" на издръжката в нея би следвало да бъде между 27,77 лв. и 30,22 лв. \nРМС 702/02.11.2016, както и предшестващите го аналогични РМС, указват, че финансирането по посочените стандарти е за: \n- детски градини - целодневни групи за деца от 2- до 4-годишна възраст, яслени групи, специални групи за деца с умствена изостаналост, нарушено зрение, езиково-говорни нарушения и увреден слух - разходи за персонал, включително средствата за представително облекло и средствата по чл. 4 и 25 от Закона за здравословни и безопасни условия на труд; \n- подготвителни полудневни и целодневни групи за задължителна предучилищна подготовка в детска градина или в училище; - разходи за персонал и присъща издръжка, без разходи за храна. \nТ.е. делегираният от държавата бюджет не покрива  \nединствено разходите за храна в подготвителните групи, поради което събираните от родителите суми са за храна и не са определяни като \"такса\". Подготвителните класове в училищата, предлагащи полудневно обучение, както и подготвителните групи в детските градини с полудневно обучение са напълно безплатни. \nПосочените числа биха навели наблюдателя на мисълта, че такси за 5- и 6-годишните (ще използваме за улеснение думата \"такса\", независимо че невинаги събираните суми са наречени така) не се събират или са с 27-30 лв. по-ниски. Това очакване бе изразено и в писмо на министъра на образованието Красимир Вълчев до общините от юли. Но както посочихме по-горе, 121 общини не намаляват под никаква форма таксите за задължителната предучилищна, а от 58-те общини, които намаляват таксите, само една - В. Търново, го прави с 32 лв. При останалите, това е със значително по-ниска сума. Колко тежи на общините  задължителното предучилищно образование? \nНамаляването и дори премахването на таксите за детска градина е крачка, която среща широка обществена подкрепа. Кметовете и общинските съветници се интересуват от обществената подкрепа. Фактът, че едва 25 общини са премахнали таксите за задължителната предучилищна възраст, въпреки допълнителното финансиране, което получават, говори за наличието на системен проблем. \nЕдната му страна е недостатъчното финансиране. Близо половината общини (47%) са планирали през 2017 г. разходи в своите бюджети за дофинансиране на детските градини - въпреки събираните такси. Много е вероятно останалите 53% от общините да поддържат деликатен баланс, при който сборът от средствата, с които държавата финансира делегираните от нея на общините дейности в предучилищното образование, и събираните от родителите такси, извеждат общинския бюджет \"на чисто\", т.е. не изискват дофинансиране от общините. Всъщност, липсата на такси определено се отразява на 25-те общини, които са направили задължителното предучилищно образование безплатно: 14 от тях дофинансират от бюджетите си детските градини. Например община Шумен инвестира 500 000 лв. свои средства - \"дупка\", която би била изцяло запълнена, ако започне да събира такси за децата в подготвителните групи. \nМоже ли държавата да направи задължителното предучилищно образование напълно безплатно? Разбира се, това е  въпрос на финанси и политическа воля Както посочих по-горе, средствата, с които държавата финансира делегираните от нея на общините дейности в предучилищното образование, са недостатъчни и общините ги допълват чрез таксите, които събират. При евентуално премахване на таксите за 5- и 6-годишните, държавата следва да подсигури допълнително увеличение на стандартите за делегираните на общините дейности, за да не създаде проблеми на общинските бюджети. \nПо информация на МОН, отнасяща се до всички общини, сумарно общините събират 61 048 690 лв. годишно за обучението на 201 776 деца в детските градини (от които 98 524 са в задължителната за обучение 5- и 6-годишна възраст). Усреднено общините събират 27,5 лв. месечно за дете, но в това отношение разликата между отделните общини е чувствителна: 46 общини събират под 10 лева, 33 общини - между 10 и 15 лв., 59 други - между 15 и 20 лв., и т.н. Такси над средните нива от 27,5 лв. събират 45 общини. Посочените суми са усреднени -  част от семействата не заплащат пълните такси, в част от общините няма такси или са намалили таксите за 5- и 6-годишните, което намалява средната сума. \nБез преувеличение може да се твърди, че ако средствата, които държавният бюджет предоставя на дете в целодневна подготвителна група бъдат увеличени с 200 - 270 лв., близо 80% от общините няма да изпитат никакви допълнителни затруднения от премахването на таксите за задължителното предучилищно образование. \nРазбира се, премахването на таксите е преди всичко политическо решение. Общините, които прилагат тази мярка, го правят поради ясно осъзнати политически приоритети: подсигуряването на пълен обхват и за най-бедните деца, задържане на младите хора в общината и др. \nПонастоящем политическият дебат за превръщането на задължителното предучилищно образование в истински безплатно е оставен на ниво местна власт. Време е той да се прехвърли на национално ниво, където следва да се води и да намери решение \n                            \n", "date": "2017.11.24", "title": " Колко безплатно е задължителното предучилищно образование?  "}
{"url": "http://duma.bg/node/156453", "text": "Столичани се събраха на пореден протест в сряда вечерта срещу строеж на небостъргач в София, носещ гръмкото име \"Златен век\". Неговите 120 метра ще се извисяват в кв. \"Лозенец\", точно срещу хотел \"Маринела\" (бившия Японски хотел). 34-етажното архитектурно \"чудо\" се строи от фирмата \"Артекс\" и отново е резултат от законови вратички, по подобие на добре познатия скандален проект за високата сграда на НИКМИ в кв. \"Стрелбище\". Докато там обаче все още има надежда да се спре изграждането на гиганта, в \"Лозенец\" прогнозите не са благоприятни. Там вече се наливат основите - процес, който стана конкретната причина за новия антистроителен протест. Преди около седмица още преди първи петли местните хора бяха събудени от шумни и мощни строителни дейности. Наливането на бетон в 4,30 ч. сутринта не бе осуетено от нито една институция въпреки зова за помощ дори на спешния телефон 112. Недоволните обаче не скриха емоциите си и издигнаха гласа на възмущението си.  \nЕдва третият протест на хората от кв. \"Лозенец\" успя да привлече медийното и общественото внимание. Но не и общинското. Засега никой управленски представител не се е изказал по поредния сложен казус, който заплашва да хвърли сянка не само върху главите и домовете на местните хора, но и върху малкото останало доверие в общинските институции  и архитектурното направление, водено от Здравко Здравков. Вероятно хората трябва да прибегнат до отчаяни действия като блокади, живи вериги или пряк сблъсък със строителите, за да станат достойни за вниманието на ул. \"Московска\" 33. Доколко обаче това внимание ще доведе до качествен резултат, е много съмнително. Евентуална подкрепа от страна на кметството не гарантира краен положителен резултат, както стана ясно от проекта за небостъргач на НИКМИ в \"Стрелбище\". Както добре помним, общината все пак се включи формално в защита на жителите на квартала, обеща им подкрепа, но не успя да се пребори за премахването дори на една проста ограда около скандалния терен. Подобен изход може да се очаква и с този нов проблемен строеж, особено като се има предвид, че и неговата история не е от година-две. Колкото по-дългогодишна е сагата по такъв казус, толкова по-голяма е възможността управляващите да вдигнат ръце и да ги измият с оправдания за други виновни.  \nА тук историята започва през 2007 г. по времето на главния архитект Петър Диков, който дава разрешението за строеж. Тогава обаче няма нито Общ устройствен план, нито Подробни устройствени планове на града. Основният документ е приет едва две години по-късно и според него теренът попада в зона за високоетажно жилищно строителство над 15 метра, но с максимална кота корниз от 26 метра. Тези текстове обаче не засягат проектите с вече издадено разрешително. В случая и този за \"Златен век\". Едва през 2010 г. се появяват признаци за бъдещ строеж, като се поставя ограда около имота. Именно тя две години по-късно е причината Диков да презавери изтичащото разрешение за строеж. През следващите години инвеститорът успява да се възползва от различни  нормативни пропуски и несъответствия \nкоито му дават правото да започне реално строителство през тази година. Фирмата се спасява и от ограничението за височина, тъй като и този имот някак си се оказва ъглов и според малоумните разпоредби за него законовите изисквания не важат.  \nФормалната законност на строежа обаче не спря столичани да изразят негодуванието си. Месеци наред те ровят в документации, сравняват данни, търсят пропуски с надежда да открият и те своя вратичка, с която да спрат проекта. Заричат се да се борят за правото си да дишат, да не гледат на метър от домовете си бетонни стени, да имат възможност да минават с колите си по улици с нормално движение. Защото самотно стърчащият златен рог, който ще се издига на едноименната улица, няма да е просто неподходяща и неестествена гледка за този район, а и основание за транспортен хаос. Хилядите новодомци в жилищата и офисите на небостъргача, гостите и посетителите на търговските части несъмнено ще пристигнат с автомобилите си, които ще се влеят в околния трафик. Този въпрос рядко се взема предвид при даването на визи и разрешителни за строеж и накрая жертва стават именно живеещите наоколо. Мнозина от тях осъзнават бъдещите проблеми и призовават кварталът им да не се превръща в гето. Те смятат, че сградата на ул. \"Златен рог\" 10 ще влоши драстично качеството на живот на всички в района, и подозират, че от общината са на път да им отнемат градинка, за да може генерираният трафик да бъде обслужен. Местните хора са категорични, че \"Лозенец\" с бързи темпове се превръща от най-желания квартал в зона на небостъргачи, което ще доведе само до огромен поток от коли, шум, замърсяване и безсънни нощи от продължителното строителство. Да не говорим за преграждането на пътя на ветровете откъм Витоша, което вещае проблеми за проветряването на столицата.   \nНе на такова мнение е инвеститорът \"Артекс\", според който София има нужда от сгради с \"темперамент и неповторимо лице\", а неговата безспорно била символ на новото начало и новата надежда. Що ли такава \"надежда\" не виждаме в европейските столици, които ревностно опазват облика си. Строителят стига дотам да заявява в рекламата си, че \"широкият градски център не е исторически резерват със  застинали от старината естетически принципи\" Демек, къде по-естетическо е да цъфне грамаден небостъргач - пирон насред хълм, вместо разни грозни сгради на по 100 години да пречат с разрухата си и да демодират София.  \nМодерното начало, което иска да постави \"Артекс\" в квартала им, обаче не обезсърчава столичани, които няма да спрат гражданския си отпор. Те са мотивирани да продължат протестите си и да се борят докрай за търсената от тях справедливост. Очакват все пак и от Столичната община да вземат позиция и да изпълнят ангажиментите си за защита на обществения интерес. \n\"Подкрепих поредния протест на гражданите от район \"Лозенец\" срещу строежа на небостъргач в и без това презастроения район. Бетон се налива и по тъмно, почти денонощно, без каквито и да е разрешения и съгласувания, въпреки недоволството на млади и стари. Разрешението за строеж е изтекло, а цялата сага показва как един нагъл инвеститор използва вратички и празноти в законите и нормативните документи и се опитва да реализира на всяка цена намеренията си в ущърб на обществения интерес. Протеста за запазване на жизненото пространство на хората подкрепиха и Николай Велчев - председател на РС на БСП, Деница Кюранова, Коцето-Калки и много други. Борбата за спиране на незаконното строителство и за запазване на жизненото ни пространство продължава!\"     \n", "date": "2017.11.24", "title": "Златен век за българските небостъргачи  "}
{"url": "http://duma.bg/node/156455", "text": "По подобие на Афганистан и Ирак, след като имитираха няколкогодишна борба с \"Ислямска държава\", САЩ решиха, че няма нужда да си тръгват от Сирия, въпреки че никой не ги е канил и съгласно международното право нямат никакво основание да са там. Нямат основание дори на базата на резултатите от антитерористичната си кампания - години наред най-мощната армия на света уж воюваше с джихадистите, а в резултат територията на \"Ислямска държава\" нарастваше все повече и повече. Или поне така беше, преди да се появи Русия. След това много набързо нещата придобиха съвсем друг вид, а понастоящем легитимното правителство на Сирия контролира над 98% от територията на страната. \nЛогично възниква въпросът, щом няма вече заплаха от терористи, що ще дирят американските части в Сирия? С кого ще се борят? Този ход на американското военно командване показва, че истинската му цел е \"смяна на режима\" на лошия Асад, а не толкова борба с ислямистите. Все по-очевидно става, че това последното е само претекст за всяване на хаос и последваща доминация в Близкия изток. Дългогодишният американски партньор и подизпълнител в региона Саудитска Арабия дори вече не се крие, че финансира радикални групировки. А случаите, в които помощ за митичната \"умерена опозиция\" се оказваше в ръцете на най-крайните \"бунтовници\", вече са прекалено много, за да ги изброяваме. \nРазбира се, това решение идва под миловиден предлог - загриженост за всички най-висши човешки идеали. Но нека наречем нещата с истинските им имена - това е най-безцеремонна окупация, дори агресия спрямо суверенна държава. Днес в света има една държава, която си позволява да се меси в живота на всички останали, и това са САЩ. Но на нея й е простено по някакви странни причини. А само си представете реакцията, ако това беше Русия... \n    \n", "date": "2017.11.24", "title": "Когато САЩ ти дойдат \"на гости\""}
{"url": "http://duma.bg/node/156456", "text": "Тия дни излезе новината, че Мартин Петров го ужилили с близо 4 милиона лева. Често се случва в страната ни да ни крадат. Някои стават жертва на телефонни измамници, които прибират и последните грошове от мизерните пенсии, други са жертва на корумпирани служители от публичната администрация, трети пък банките ги крадат. Така че нищо ново под слънцето - само дето този път става въпрос за известен спортист и за колосалната сума, дето е имал неблагоразумието да вложи в банка у нас. Иначе банките отдавна ни клатят здраво с всякакви такси, проценти, неустойки и комисиони. Но това все минава за законосъобразно, та си мълчим. Когато обаче служител обере до шушка 3,8 млн. лева и се даде гласност, че и до прокурор се стигне, си мълчат от банката. Не давали изявления, щото нямали право да правят публично достояние отношенията си с клиентите, тъй като информацията била конфиденциална. Вършат си хората работата, ама що не са си я свършили, преди да пропищи Мартин Петров? И защо са чакали месеци наред да се разнищи случаят? Къде са били шефовете на служителката, ограбила потърпевшия, и дали е имала съучастници колеги? И изобщо как е допуснато такова нагло и системно прехвърляне от едни сметки в други, теглене на гишета, имайки предвид, че не става въпрос за еднократно ужилване с няколко хилядарки. Нелогично е трансфер на големи суми да не бъде проследяван и навреме засечен от чиновниците. В нормалните държави досега да бяха заваляли извинения и серия от подадени оставки на шефовете на отдели и техните шефове. Не е лесно да се разделиш с петцифрени месечни заплати, вярно е, по-лесно е да си траеш и да говориш за правила и конфиденциалност. А Мартин Петров ще почака, докато му върнат парите, както стана с всички ония ужилени от КТБ, които си получиха спестяванията след месеци.   \n", "date": "2017.11.24", "title": "Банкови потайности"}
{"url": "http://duma.bg/node/156457", "text": "Или ще работите при заплати, каквито ви дадем, или ще вземем хора отвън. Такъв отговор от работодател предстои за всеки български работник, след като парламентът вчера отвори още по-широко вратите пред наемането на чужди граждани от трети страни за работа у нас. Направи го при това с промени в Закона за МВР. Нерде Ямбол, нерде Стамбол! Обаче управляващите спиране нямат, важно е промените да се пробутат някъде. И да се направи реверанс на бизнеса, щото той, милият, издъхвал. Да му дадем кадри отвън, дето ще слушкат повече от нашите търтеи. Затова и към доскорошните административни и финансови облекчения за вносните кадри се прибавят нови, с които наемащите бизнесмени съвсем ще се разпищолят. А ние ще припяваме: чужденец ме гони, мамо! Синята карта вече ще важи 4 години вместо една. Две години получилият я трябва да \"отработва\" у нас, останалите две - където си иска из Европа. \nСиндикатите скочиха срещу това отваряне на нашия пазар, което застрашава и европейския. Ще видим какъв ще бъде отзвукът оттам. В НС при дебатите социалистите изтъкнаха, че промените ще  дадат възможност на работодателите да \"извиват ръцете\" на работниците в България и че със Закон за МВР не може да се променят правила на трудовия пазар. От чужденците образование не се иска, блъф е, че бизнесът търси квалифицирани работници. Демографската криза пък ще стане катастрофа, след като и останалите тук работещи бързо ще се изнесат на Запад при тия правила тук. Никаква социално-икономическа сигурност за обществото, в това число и на бизнеса. Да не говорим за промушването на терористи през новите \"иглени\" уши. Но управляващите го карат по пътя на най-малкото съпротивление в името на печалбата на хора, които очевидно са им \"златни\", а безскрупулно хвърлят на вълците останалите българи. Отродяването ще продължи. Завесата се вдига от Бойко Борисов и Цветан Цветанов. Да влязат чужденците!   \n", "date": "2017.11.24", "title": " Чужд ме гони, мамо!"}
{"url": "http://duma.bg/node/156458", "text": "Украинските власти смятат до Нова година да депортират бившия президент на Грузия Михаил Саакашвили. Това бе съобщено от украинското интернет издание „Страна“, което се позовава на няколко източника в силовите министерства. \nСпоред изданието Саакашвили ще бъде депортиран не в Грузия, а в трета страна. Възможно е това да е Полша, откъдето той е пристигнал в Украйна последния път. \nФормално основание за това действие на властите може да стане нарушение на миграционното законодателство, а именно – превишаване на срока на пребиваване в страната. Източник от парламентарната фракция на партия „Блок на Петро Порошенко“ потвърди информацията за подготвяна депортация.   \n", "date": "2017.11.24", "title": " Украйна смята да депортира Саакашвили"}
{"url": "http://duma.bg/node/156459", "text": "Отстраненият лидер на испанската област Каталуния Карлес Пучдемон отказа да получава пенсия от 112 000 евро годишно, която му се полага като бивш ръководител на регионалното правителство женералитет, съобщава агенция Европа прес. \nПо-рано министърът на финансите на Испания Кристобал Монторо даде на Пучдемон 10 дни, за да реши дали ще подаде молба за получаването на пенсия. \nПо каталунските закони Пучдемон може да получава 80% от заплатата си в продължение на 4 години, което прави по 112 000 евро всяка година. \nПучдемон обаче отказа пенсията, защото все още се смята за лидер на Каталуния. \nВ началото на ноември испански съд издаде заповед за арест на Пучдемон и четирима бивши министри от женералитета, които са в Белгия. \nНа 27 октомври Мадрид отстрани от длъжност членовете на женералитета, след като парламентът на Каталуния одобри резолюция за независимост на автономния район. \nСега в Каталуния е въведено пряко управление на централните власти, а испанският премиер Мариано Рахой разпусна парламента в Барселона и насрочи на 21 декември предсрочни избори.   \n", "date": "2017.11.24", "title": "Пучдемон се отказа от пенсия"}
{"url": "http://duma.bg/node/156460", "text": "„Миграцията във и от Африка остава предизвикателство, което изисква дълготрайни, а не прибързани и необмислени решения. В този смисъл хвърляне на средства с надеждата, че проблемите ще се решат от само себе си, е сигурна формула за провал\". \nТова заяви българският евродепутат и президент на ПЕС Сергей Станишев на кръгла маса, посветена на миграцията, в рамките на Конференцията на високо равнище за партньорство с Африка. \n    \"Всяка финансова помощ трябва да бъде директно насочена към справяне с първопричините за бежанската криза, а именно намаляване на бедността, качествено образование, стабилен икономически растеж и преодоляване на неравенствата, така както са записани в Целите за устойчиво развитие на ООН“, каза още Станишев. \nПо отношение на партньорството с държави от Африка президентът на ПЕС подчерта необходимостта от прекратяването на порочния модел за предоставяне на финансова помощ с неясна ефективност. \nТой призова за истинско сътрудничество, основаващо се на общи действия, с цел засилване на ангажираността на правителствата на страните от Африка. Според Станишев обаче, дори такова партньорство, включително новите финансови инструменти на ЕС, насочени към Африка, не може да замени неотложната цялостна реформа на европейската политика за миграция. \n\"Европейският парламент вече предложи да бъде създаден постоянен механизъм за разпределение на търсещите убежище в ЕС, който да премахне тежестта от страните по външните граници на съюза като България, която е на първа линия по Балканския маршрут\", припомни Сергей Станишев. \nТой изрази надежда, че Българското председателство на ЕС ще има ключова роля за постигане на консенсус по ревизията на Дъблинския регламент.   \n", "date": "2017.11.24", "title": " Станишев: ЕС трябва да се превърне в инвеститор в Африка"}
{"url": "http://duma.bg/node/156461", "text": "Иракските сили за сигурност обявиха, че започват нова мащабна операция, чиято цел е да прочисти от терористи пустинните територии в западните части на страната, край границата със Сирия. \n\"Иракската армия, федералната полиция и (популярните паравоенни отряди) \"Хашед ал Шааби\" тази сутрин започнаха да прочистват региона Ал Джазира, намиращ се в провинциите Салахедин, Ниневия и Анбар\", заяви ръководителят на Съвместното оперативно командване Абделамир Ярала. \nПо-рано ООН обяви, че групировката \"Ислямска държава\" е загубила 95% от териториите си в Ирак и Сирия, които е контролирала през лятото на 2014 година. \nСпоред специалния пратеник на ООН в Ирак Ян Кубиш обаче това се е случило на много висока цена. \"Хиляди военни и цивилни бяха убити или ранени, хиляди жени останаха вдовици, а децата сираци, стотици хиляди деца, сега са с промити мозъци, без подходящо образование. Цели градове лежат в руини, около 6 милиона души са избягали от домовете си\", заяви Кубиш. \nПо думите му основният приоритет на Ирак трябва да бъде да се създадат условия за безопасното завръщане на вътрешно разселените лица, както и да се стабилизират, възстановят и реабилитират всички засегнати райони. В този случай трябва да се обърне внимание най-вече на регионите, където живеят етническите и религиозните малцинства, изтъкна още той.     \n", "date": "2017.11.24", "title": " Ирак започва нова мащабна операция срещу ИД"}
{"url": "http://duma.bg/node/156462", "text": "САЩ възнамеряват да запазят военното си присъствие в Сирия и след разгрома на ИДИЛ (\"Ислямска държава\"), съобщи вестник \"Вашингтон пост\". Изданието пише, че администрацията на Доналд Тръмп разширява целите си в Сирия отвъд плана за разгром на групировката, в който влиза и политическо уреждане на гражданската война. \nСпоред вестника това може да доведе до открит конфликт със Сирия и Иран. \nАмерикански официални представители съобщиха, че се надяват да използват военното си присъствие в Северна Сирия, за да окажат натиск на президента Башар Асад да направи отстъпки на мирните преговори в Женева. В края на месеца е запланувано подновяване на преговорите, които вече три години се влачат без резултат. \nИзточниците поясняват, че със заплануваното оставяне на американски войници в Северна Сирия, където американците тренират и подпомагат Сирийските демократични сили срещу ИДИЛ, се цели също установяване на ново местно управление, отделно от правителството на Асад. \nБелият дом също така ще търси ново сътрудничество с Русия. \nИзточниците отбелязват пред изданието, че удължаване присъствието на американските сили в Сирия е необходимо, за да се потвърди тоталният разгром на \"Ислямска държава\", а също така да се върнат разселените местни граждани, които да бъдат управлявани от стабилно местно управление. \n\"Борбата срещу ИДИЛ все още не е приключила\", каза официален представител. \nСпоред официалните данни САЩ имат 503 войници в Сирия. Но реалният им брой се смята, че е далеч по-голям. \nСъобщенията, че САЩ не смятат да напускат Сирия и планират да създадат свой протекторат в северната част на страната, \"не са случайни\", смята ръководителят на международния комитет на Съвета на федерацията на Русия Константин Косачов. \"Мнозина бързат да си резервират изгодни позиции на финала\", за да влияят върху политическото урегулиране в Сирия, подчерта руският сенатор във Фейсбук. \nКосачов смята, че САЩ се опитват \"да скочат в последния вагон на влака на сирийския процес, който очевидно е минал покрай тях\". Това нагледно потвърди срещата на лидерите на Русия, Иран и Турция. Сенаторът подчерта, че Съединените щати грубо подкрепят \"вътрешносирийския сепаратизъм\" и се опитват да укрепят нелегитимното си присъствие в тази страна. \nПредседателят на комитета по отбраната в руската Дума Владимир Шаманов от своя страна определи американските планове като \"наглост от висша категория\". \"Това са самозванци в чужд дом\", заяви депутатът пред журналисти. \nЕкспертите пък не са учудени от американската позиция. \"Това, което пише \"Вашингтон пост\", струва ми се отговаря на действителността. Такава е политиката на САЩ, по отношение на сирийската криза тя продължава още от началото, когато действаше предишната администрация на Барак Обама\", отбеляза пред РИА \"Новости\" руският експерт по Близкия изток Борис Долгов. Той подчерта, че целите и интересите на САЩ противоречат на декларираното от лидерите на Русия, Иран и Турция след срещата им в Сочи, но позицията на САЩ \"е известна отдавна\".     \n", "date": "2017.11.24", "title": "САЩ не смятат да напускат Сирия  "}
{"url": "http://duma.bg/node/156463", "text": "Франция арестува 6 за подготовка на атентат Правоохранителните органи на Франция задържаха шест души, заподозрени в подготовката на нападение над коледния базар във френския град Реймс, предава вестник \"Юнион\". По сведения на изданието арестите са били извършени в самия град, както и в департаментите Об и Арден. Радио \"Фрас Инфо\" пък съобщава, че са им били иззети и няколко оръжия.  \nРумънското правителство оцеля \nЛявото правителство на Румъния без проблем оцеля при вот на недоверие. Опозиционната Национална либерална партия внесе вота на недоверие в парламента заради \"популистки и хаотични\" икономически мерки на правителството. 159 депутати гласуваха в полза на предложението на опозицията при необходими 233 гласа, за да бъде свален кабинетът. \nГръцките пенсионери отново протестират \nСтотици гръцки пенсионери протестираха срещу сериозното орязване на пенсиите им. Те недоволстват също и срещу мерки в проектобюджета на правителството за 2018 г. Според пенсионерите мерките ще засегнат достъпа им до здравеопазване и допълнително пенсионно възнаграждение. Демонстрантите се събраха на площад \"Коция\" в Атина, преди да потеглят към здравното министерство. \nБългарин бе хванат да кара с 240 км/час в Хърватия \n45-годишен българин бе спрян от хърватската полиция, след като радарът им отчете, че той кара с 240 км/час. Инцидентът стана на магистрала А3 в посока от Загреб към сръбската граница, недалеч от град Липовац. Българинът е управлявал лек автомобил марка \"Мерцедес\". От полицията уточниха, че нашият сънародник е глобен 400 евро и има забрана от един месец да управлява автомобил на територията на Хърватия. \n   \n", "date": "2017.11.24", "title": "Кратки новини"}
{"url": "http://duma.bg/node/156464", "text": "Френските власти са предявили обвинения на руския сенатор и бизнесмен Сюлейман Керимов за пране на пари и укриване на данъци. Това съобщи за агенция ТАСС прокурорът Жан-Мишел Претр от Ница, където по-рано беше задържан Керимов. \n„Повдигнати са обвинения. Потвърждавам това”, заяви прокурорът и добави, че Керимов ще бъде задължен да предаде руския си паспорт на френските власти и да плати гаранция от 5 млн. евро за освобождаването си. \nВ понеделник вечерта Сюлейман Керимов беше арестуван на летището в Ница. \nТой е член на управителния съвет на Федерацията на Република Дагестан и е смятан за един от най-богатите хора в Русия. По данни на списание „Форбс” състоянието на Керимов се оценява на близо 6,3 млрд. долара и заема 21-во място в класацията на изданието за най-богатите бизнесмени в Русия. Негово притежание е златодобивната компания \"Полюс\", и нефтената „Нафта-Москва” (която в момента е и един от водещите фондове за преки инвестиции в страната), както и летището в Махачкала.   \n", "date": "2017.11.24", "title": "Франция обвини Сюлейман Керимов в пране на пари"}
{"url": "http://duma.bg/node/156465", "text": "Бившият държавен секретар Хилари Клинтън смята, че двата мандата на Барак Обама са причината тя да не победи Тръмп в президентската надпревара миналата година. Това новото обяснение за поражението си Клинтън изложи пред радиоводещия Хю Хюит в сряда. \n\"Факт е, че вятърът на историята духа срещу теб, когато се опиташ да се превърнеш в наследник на президент, който е на власт в продължение на два последователни мандата и с когото сте от една и съща политическа партия\", обясни тя. \n\"Ако в качеството си на кандидат (за президент) отстоявате много от споразуменията, сключени от предишната администрация, и междувременно се опитвате да вървите напред и да създавате свой собствен план за промени на стореното, както се опитах да сторя аз, то второто ще бъде много трудно за постигане. Мисля, че в това се криеше проблемът\", продължи Клинтън. \nВъпреки това обаче тя изтъкна, че е била горда да бъде част от администрацията на Обама.   \n", "date": "2017.11.24", "title": "Клинтън обвини и Обама за загубата си"}
{"url": "http://duma.bg/node/156466", "text": "Еквадор е поискал от основателя на „Уикилийкс“ Джулиан Асанж да избягва изявления, които могат да навредят на международните отношения на Кито, заяви министерството на външните работи. Това стана по повод изявление на Асанж в подкрепа на независимостта на Каталуния. \nЕквадорските власти са припомнили на Асанж задължението му да не прави изявления или действия, които могат да навредят на международните отношения на Еквадор с други страни. \nАвстралиецът, основател на „Уикилийкс“, намери убежище през 2012 г. в лондонското посолство на Кито, като така избегна да бъде екстрадиран в Швеция, за да бъде съден там за изнасилване. През октомври той изрази своята подкрепа за каталунските сепаратистки власти след забранения референдум за независимост и многобройните манифестации. Мадрид протестира и еквадорският президент Ленин Морено настоя Асанж да спазва условията, при които му е предоставено убежище, да не се меси във вътрешните работи на Еквадор и на други страни, както и в отношенията на Кито с тях.   \n", "date": "2017.11.24", "title": "Еквадор предупреди Асанж"}
{"url": "http://duma.bg/node/156467", "text": "Европа ще трябва да харчи по 41 млрд. евро годишно през следващите години, за да модернизира военните си сили за все по-дигитализирана война. Това сочи анализът на експерти от областта на отбраната. \nДокладът на Конференцията за сигурност в Мюнхен, за който са допринесли и от консултантската фирма \"McKinsey\" и базираната в Берлин \"Hertie School of Governance\", гласи, че лъвският дял от парите ще трябва да бъде изразходван за усилията за по-добро координиране на оръжейните системи. Това включва усъвършенстване на софтуера и хардуера и увеличаване на честотната лента, за да се гарантира, че дори в отдалечени райони войските не са отрязани от оръжейни системи, задвижвани от цифрови мрежи, съобщи \"Политико\". \nАнализът, който ще бъде публикуван следващата седмица, изчислява, че 28-те държави членки на ЕС (включително Великобритания) плюс Норвегия трябва да инвестират между 27,2 и 40,8 милиарда евро годишно през следващите пет до седем години. \nПарите трябва да се вложат в създаването на съвместни центрове за анализ на данни и наемане на повече кибер експерти за защита на цифровата инфраструктура от атаки, твърдят анализаторите. \n\"Докато точните числа са трудни за определяне ... ние оценяваме, че в момента има около 2500-3500 киберексперти в европейските сили\", се казва в доклада, като се отбелязва, че \"това е само половината от размера на американското кибернетично командване, въпреки че Европа и САЩ са изправени пред сходна среда на кибернетичната заплаха.\" \nДокладът идва на фона на предстоящия бум на военните разходи в Европа. Страните от ЕС все повече се притесняват от военизирането на Русия, а европейските съюзници от НАТО са подложени на силен натиск от президента на САЩ Доналд Тръмп да поемат повече от разходите за защита на континента. Правителството на Тръмп призова всички членове на НАТО да постигнат поставената в Уелс през 2014 г. цел да изразходват 2% от БВП за отбраната. \nАнализаторите на Конференцията по сигурността в Мюнхен изчисляват, че 97 милиарда евро \"допълнителни средства за отбрана ще бъдат на разположение всяка година, ако всички европейски страни достигнат целта от 2% до 2024 г., което е еквивалентът на два пъти отбранителния бюджет на Обединеното кралство за 2017 година\". Това би осигурило достатъчно пари, за да бъдат посрещнати допълнителните разходи за привеждане на военните сили в състояние да са готови за война при днешните условия. \nВъпреки това, като се позова на скептицизма сред много съюзници на НАТО за ползите от увеличаването на военните разходи, авторите на проучването добавят, че те \"добре съзнават, че макар страните да се движат в тази посока (да постигнат целта от 2%), не всички от тях всъщност ще достигнат до нея\".   \n", "date": "2017.11.24", "title": "Бум на военните разходи в Европа "}
{"url": "http://duma.bg/node/156468", "text": "Четири обекта са затворени временно от Българската агенция по безопасност на храните (БАБХ) през изминалата седмица, съобщиха от агенцията. Заради лоша хигиена е преустановена дейността на два обекта във Враца, един - в Смолян, и на един във Варна - поради неизпълнение на предписание. \nПрез миналата седмица инспекторите на БАБХ са извършили 2312 проверки в обекти от търговската мрежа и заведения за хранене. Издадени са 139 предписания и са съставени 34 акта за установяване на нарушения. За унищожаване са насочени 14 кг храни от животински произход - месни продукти и птичи заготовки, които са били без етикети, 19 л безалкохолни напитки с изтекъл срок на годност. Спрени от продажба са 8 кг храни от животински произход, 13,95 кг храни от животински произход и 73 л прясно мляко. \n Най-често констатираните несъответствия са свързани с пропуски в записите на Системите за управление на безопасността на храните, несъответствия по сграден фонд и оборудване или лошо хигиенно състояние на обектите. \n    \n", "date": "2017.11.24", "title": "Ветеринарите запечатаха 4 обекта за лоша хигиена"}
{"url": "http://duma.bg/node/156469", "text": "Депозитите на домакинствата са нараснали през октомври с 5,7% на годишна база, а кредите с 6,3%. Това показват данните на Българската народна банка (БНБ). През октомври депозитите на домакинствата и НТООД (Нетърговски организации, обслужващи домакинствата) са в размер на 46,600 млрд. лева, което е 47,5% от БВП. На годишна база увеличението е 5,7%, растежът само през септември 5,9 на сто. \nВ края на октомври като цяло депозитите на неправителствения сектор в българската банкова система са в размер на 71,104 млрд. лева, което е 72,5% от прогнозния БВП. Годишното им увеличение е с 6,7% след растеж с 6,8% през септември. \nДепозитите на нефинансовите предприятия са 21,533 млрд. лева, или 21,9% от БВП. Те нарастват на годишна база с 14% след тяхно повишение с 13,5% през предходния месец. В същото време депозитите на финансовите предприятия намаляват с 19,4% на годишна база след понижение с 14,4% през септември и достигат 2,971 млрд. лева, или 3% от БВП. \nВ същото време кредитите за неправителствения сектор като цяло в края на октомври са в размер на 52,986 млрд. лева, или 54% от БВП. През септември кредитите са били за 52,814 млрд. лева (53,8% от БВП), като нарастват на годишна база с 4,2%. \nКредитите за нефинансови предприятия се повишават към края на октомври с 1,5% на годишна база след повишение с 3,1% през септември и достигнат 31,286 млрд. лева, или 31,9% от БВП. \nКредитите за домакинства и НТООД са в размер на 19,662 млрд. лева, което е 20% от БВП. Спрямо октомври 2016 г. те се увеличават с 6,3% след повишение с 5,9% през предходния месец. В края на отчетния месец жилищните кредити са за 9,335 млрд. лева и нарастват на годишна база с 6,4%, докато потребителските кредити възлизат на 7,792 млрд. лева и са с 6,4 на сто над нивата през октомври 2016 г. \nВ края на октомври кредитите на финансовите предприятия са в размер на 2,038 млрд. лева, което е 2,1% от БВП, нараствайки на годишна база с цели 34,1%. \n    \n", "date": "2017.11.24", "title": "Депозитите на домакинствата нарастват с 5,7%, кредитите - с 6,3%"}
{"url": "http://duma.bg/node/156470", "text": "Успешно са приключили динамичните изпитания на шести блок на АЕЦ \"Козлодуй\" за повишаването на мощността на реактора до 104%, съобщиха от ядрената централа. Тестовете са били проведени на 18 и 19 ноември. Целта е след изпълнение на предвидените по проекта технически мерки да се потвърди готовността на съоръженията за работа в условията на повишена мощност в различни експлоатационни режими. \nВсички изпитания от планираните за 18 и 19 ноември преминаха успешно и доказаха работоспособността на оборудването при повишена мощност, съобщиха от централата. В момента мощността на реактора на шести блок постепенно се повишава до достигане на 104% за провеждане на следващите етапи от изпитанията. \nЗа увеличаване на мощността на реактора се използва усъвършенствано гориво на руската фирма ТВЕЛ. Искане на разрешение за използването му беше подадено в края на 2015 година. В началото на тази година стана ясно, че Агенцията за ядрено регулиране (АЯР) е разрешила използването на новия тип гориво.      \n", "date": "2017.11.24", "title": "VI блок на АЕЦ издържа изпитанията за увеличаване на мощността"}
{"url": "http://duma.bg/node/156471", "text": "Зърнопроизводителите се готвят за ефективен протест срещу добива на газ в Добруджа. Националната асоциация на зърнопроизводителите (НАЗ) e решила по време на закрито извънредно заседание на УС на организацията в Ген. Тошево да се противопостави на инвестиционното намерение за добив на газ. Зърнопроизводителите искат диалог с премиера и министъра на земеделието за спиране на концесията. \nИнвестиционни проекти са за добив на газ в област Добрич - \"Разработка и усвояване на находище \"Спасово\" в блок \"Добрич\":\"Рогозина, Чернооково, Калина и Рогозина изток\" с инвеститор \"Русгеоком БГ\" ЕАД. Предвижда се продължаване на проучванията на компанията \"Парк Плейс Енерджи\" за находища на нефт и газ в блок \"1-11 Вранино\" (заемащ площ от 397 кв. км, разположен на територията на 28 населени места в четири общини - Каварна, Балчик, Шабла, Генерал Тошево). \nЗърнопроизводителите алармират за реални рискове и последици от добива на газ в региона. Както е известно, извличането на газ на дълбочина под 1 км е атрактивно само, ако се извършва по неконвенционален метод, тъй като добивът по традиционна технология не би бил икономически оправдан. Специалисти от научните среди също потвърдиха факта, че на дълбочина над 2000 м в района се намират скали - шисти, от които се добива шистов газ. Основателно притеснение буди и липсващото описание на технологията на добив в инвестиционното предложение на \"Русгеоком БГ\", е отбелязано на страницата на НАЗ. \nПоради тази причина от асоциацията са започнали мащабна информационна кампания сред населението, включително сред собствениците и ползвателите на земеделски земи, на районите, обхванати от проектите за добив на газ, както и сред членовете на регионалните сдружения на зърнопроизводителите. На заседанието са подкрепени предложения за среща с премиера Бойко Борисов и преминаване към ефективни действия, в защита на опазването на живота и здравето на жителите.  \nВ Добруджа се намират най-плодородните и обработваеми почви в страната и основният поминък на местното население е земеделието. В протестна декларация от миналия месец от асоциацията обясняват, че подземните води на Добруджа са единственият източник на питейна вода и вода за битови нужди, при това с най-висока цена за страната, и не трябва да се допуска дори и минимален риск от замърсяване, намаляване на дебита или евентуалното изгубване на водата. Миналата седмица Министерството на околната среда и водите обяви, че очаква експертни становища от всички отговорни ведомства. По методите за проучване и добив трябва да се произнесе Министерството на енергетиката, а Басейновите дирекции в Плевен и Варна имат компетенции по въпроса нарушава ли се дисбалансът на всички подпочвени води. От РЗИ и ВиК в Добрич се очакват анализи за влиянието върху човешкото здраве и качеството на питейните води, а без подробна хидрогеоложка експертиза РИОСВ - Варна няма да излезе с окончателно решение по доклада за оценката за въздействие върху околната среда.     \n", "date": "2017.11.24", "title": "Зърнопроизводителите готвят протест "}
{"url": "http://duma.bg/node/156472", "text": "За 25 години овцевъдството в България се е свило 10 пъти - без стратегия и визия, въпрос на време е да изчезне напълно. Това е заявил евродепутатът от групата на социалистите и демократите в ЕП Момчил Неков на обсъждане за бъдещето на двата сектора в Брюксел. Пик в овцевъдството у нас е имало през 80-те години на миналия век, когато в България са се отглеждали над 10 милиона овце. Сега по статистика те са около милион и триста хиляди, козите около 230 хиляди. В целия ЕС има около 98 милиона глави овце и кози. \n\"След срещите и дискусии със специалисти, които проведох у нас, основен проблем се очертава липсата на държавна политика и визия за овцевъдството и козевъдството, отговарящи на съвременните нужди на българския бранш\", коментира Неков. Според него освен стандартните форми на подпомагане, които трябва да се запазят, трябва да се помисли и за облекчение или целенасочено подпомагане за отглеждането на овце и кози в планинските региони. Българският бранш сигнализира, че потреблението и видимостта на агнешко у нас също се е свило много. Производителите имат нужда от обучение и иновации, е заявил Неков.     \n", "date": "2017.11.24", "title": "За 25 години овцeвъдството се е свило 10 пъти"}
{"url": "http://duma.bg/node/156473", "text": "15% от компаниите, които дължат вноски във Фонд \"Сигурност на електроенергийната система\" (ФСЕС), не изпълняват своите задължения и не подават никаква информация към институцията. Това става ясно от съобщение на Министерството на енергетиката. Ведомството готви промени в наредбата за събирането на средствата във фонда. \nФСЕС беше създаден през 2015 г. с промени в Закона за енергетиката, като целта бе със средствата от него да бъде подпомогната дейността на НЕК за покриване на разходите за зелена енергия. В него вноски от 5% от приходите си дължат производители и търговци на електроенергия. С измененията в наредбата ще се набират вноски от три нови категории задължени лица - операторът на електропреносната мрежа, операторите на газопреносни мрежи и операторите на съоръжения за съхранение на природен газ. \nОт БЕХ алармираха за проблема със събираемостта на дължимите вноски от фонда преди месец на заседание на парламентарната комисия по енергетика. Много често сега справките на фирмите са непълни, грешни или не се подават ежемесечно. Затова от фонда ще търсят липсващата информация от купувачите на електроенергия или балансиращите групи. \nС измененията в нормативния акт се въвежда изискването до 30-о число на месеца, следващ отчетния, участниците на пазара, които купуват електрическа енергия от производителите или извършват дейност по балансиране, да предоставят справка за количествата фактурирана електроенергия и нейната стойност. Това задължение не се отнася до крайните клиенти. \n    \n", "date": "2017.11.24", "title": "15% от задължените към енергийния фонд фирми били некоректни"}
{"url": "http://duma.bg/node/156474", "text": "Пострадалите от картели и от прекомерни надценки граждани и фирми ще могат да предявяват граждански искове за обезщетения заради причинените вреди и пропуснати ползи заради картелни споразумения. Това одобри вчера Народното събрание, като прие на първо четене промени в Закона за защита на конкуренцията, внесени от Министерския съвет. \nТова щяло да позволи на потребителите да търсят компенсации от фирми участнички в картели, в случай че Комисията за защита на конкуренцията е постановила с решение, че такъв има, а Върховният административен съд е потвърдил решението. Така ще могат да се завеждат искове по Гражданскопроцесуалния кодекс. А фирмите от картела, според своето участие в него, ще са длъжни да платят обезщетение на потребителите спрямо положението, в което би бил клиентът, ако е било извършено антитръстовото нарушение. Също така граждани и фирми ще имат право на компенсации за пропуснати ползи заедно с лихвите за периода от извършването на злоупотребата. \nС промените се уреждат и сходни действия при установяване на незаконна надценка в предлаганите на гражданите стоки или купуваните от доставчици, както и възможността за претенции от страна на съучастници в картел един към друг чрез подаване на регресивни искове. \nПретенциите на потърпевшите обаче трябва да са подкрепени с доказателства, като такива ще са касови бележки и фактури за сделките. Предвижда се и възможност за извънсъдебни споразумения по искове от потърпевши от картели и надценки. \nЗа преодоляване на трудностите при доказване на антитръстови нарушения се предлага влезлите в сила решения на КЗК да имат обвързваща сила за гражданския съд относно факта на извършване на нарушението и установяването на нарушителя, както и да се създадат норми, улесняващи достъпа на увредените лица до доказателства, включително и такива, събрани в производството пред КЗК. Предвижда се и възможността гражданският съд да налага глоби, ако фирма от картела откаже достъп до доказателствата.   \n", "date": "2017.11.24", "title": "Пострадалите от картели щели да имат право на обезщетение"}
{"url": "http://duma.bg/node/156475", "text": "Парламентарната комисия по бюджет и финанси не прие предложенията на \"БСП за България\" за промени в бюджета за 2018 г. Едно от най-важните предложения на левицата беше за промяна на данъчното облагане на доходите и така България остава единствената държава в Европейския съюз с плосък данък, в която работещите са и с най-ниските доходи в общността. \nУдарно ресорната комисия одобри вчера на второ четене изготвения от властта проектобюджет за 2018 г., бюджета за Държавното обществено осигуряване (ДОО) и на Националната здравноосигурителна каса (НЗОК). Пред комисията депутатът от БСП Георги Търновалийски, който е и зам.-председател на комисията, заяви, че в бюджета за догодина, изготвен от МФ, приходите са подценени, като най-вероятно заложените средства за капиталови разходи отново няма да бъдат изразходвани. Проф. Румен Гечев обърна внимание на темата за несъбрания ДДС. По данни на \"Евростат\" несъбраният у нас ДДС за последната година е за 1,050 млрд. евро. Румен Гечев и проф. Светла Бъчварова от левицата повдигнаха и въпроса за увеличаване както на парите за наука в бюджета, така и на възнагражденията за учените, което също беше сред предложенията на БСП за промени. Мнозинството в комисията почти не подложи предложенията на опозицията на дебати, каквито имаше внесени и от ДПС.   \nПърво беше приет бюджетът на ДОО, като предложенията на БСП и ДПС по отделните параграфи бяха отхвърлени. Левицата предложи преизчисляване на всички пенсии, отпуснати до края на 2012 г., със средния осигурителен доход за 2013 г., който по данни на НОИ за 2013 г. е бил 648,73 лв. \nДебати възникнаха при минималните осигурителни прагове за земеделски работници. Според Светла Бъчварова минималните осигурителни прагове не трябва да са толкова високи. От ГЕРБ обаче заявиха, че вноските не са достатъчни и трябва да се покриват от другите пенсии, затова се налага увеличението. Минималният осигурителен праг за земеделци за догодина в проектобюджета е 480 лв. при 330 лв. сега. БСП предложи прагът да е 350 лв. Светла Бъчварова заяви, че това засяга около 100 000 стопани. От ДПС пък предложиха сумата да стане 360 лв. Това също не беше прието. \nДругото предложение на БСП за увеличение на парите, които НОИ плаща през втората година от майчинството, също не бе прието. Така остана заложеното от 340 лв. на 380 лв., а не както БСП искаше, колкото ще бъде минималната работна заплата за догодина, или 510 лв. Бюджетната комисия отхвърли и предложението на БСП минималното обезщетение за безработица на ден да е 12 лв. \nКомисията прие на второ четене и бюджета на НЗОК. Предложенията на БСП и ДПС отново не бяха приети. Въобще депутатите от управляващото мнозинство отхвърлиха всички предложения на опозицията. Приеха обаче предложението на Даниела Дариткова за допълнителни 27 млн. лв., като то беше анонсирано по-рано от здравния министър Кирил Ананиев. От тези пари 7 млн. лв. са за първичната извънболнична помощ, 7 млн. лв. за специализираната извънболнична помощ, 3 млн. лв. за медико-диагностични дейности и 10 млн. лв. за дентална помощ.   \n", "date": "2017.11.24", "title": "Ресорната комисия не прие предложенията на БСП за промени в бюджета "}
{"url": "http://duma.bg/node/156493", "text": "БСП внася проект за решение за създаване на временна комисия в НС за установяване на фактите и обстоятелства, свързани с изпълнение на Националната програма за саниране. Това обяви вчера зам.-председателят на ПГ на левицата Жельо Бойчев пред журналисти в парламента. \"Настояваме да станат ясни критериите на програмата и изпълнението на целите й. Искaмe яснота за начина на определяне на пределните цени на строителните дейности, които многократно бяха коригирани, колко са изразходваните пари до момента, както и постигнатите резултати, подчерта Бойчев. Социалистите настояват и за обяснение какво ще е бъдещото развитие на програмата. \nБойчев припомни, че по искане на \"БСП за България\" в НС се проведоха дебати, на които са били приети решения. \"От информация на МРРБ стана ясно, че към момента има подписани договори за близо 2 млрд. лв. Над 4759 са контрактите, сключени между общините и съответните етажни собствености, но няма предвидени финансови средства в бюджета за продължение на програмата и изпълнение на договорите\", заяви Бойчев. Министър Нанков твърди, че се нуждаем от разработване на цялостна жилищна стратегия и е необходим ангажимент на собствениците за продължаване на бъдещата програма, добави той. Според него към момента не е ясно дали програмата ще продължи и какъв процент ще бъде заплащан от хората, ако продължат намерението си да санират жилищните си сгради.  \n\"Създава се дискриминация с тези, които ползваха 100% финансов ресурс до момента и тези, които трябва да доплащат. Притеснени сме от констатациите, отразени в доклада на Сметната палата, че е нарушен чл. 119 от Закона за публичните финанси, където е казано, че бъдещи ангажименти за стартиране на програми, които ангажират бюджетен ресурс, може да стане само чрез бюджета и решение на НС. В одита се цитира Националната програма за саниране и ангажирането над 1 млрд. лв. ресурс за 2017 г., който не е гласуван в държавния бюджет\", коментира Бойчев. Той изрази надежда, че чрез създаването на анкетна комисия ще стане ясно как са били избирани и определяни фирмите, които са извършвали санирането. \nНе сме се договаряли с президента за създаването н анкетна комисия, отговори Генов на въпрос дали президентът Румен Радев е вдъхновил БСП за създаването й. Той напомни, че още в миналия мандат на НС, когато тази програма стартира, БСП имаше много забележки към нея и най-вече по начина, по който тя се провежда. \"Акцентът, който се поставя, е как бяха формирани цените? Как се получи така, че бяха намалени около два пъти?\", обясни Манол Генов. Той обясни, че 1/3 от сградите са завършени,1/3 са в изпълнение и 1/3 очакват приключване на обществените поръчки. По думите на Генов съвпадението на идеята на БСП за създаване на временна комисия и изказванията на държавния глава в тази насока са случайност. \"Обвързването с г-н президента е радостно за нас. Явно всички мислим за резултата, който се е получил от тази програма\", категоричен е Генов. Той подчерта, че Националната програма за саниране обхваща 2022 сгради и обърна внимание, че тази цифра се разминава с очакванията на хората. Социалистите настояват да станат ясни критериите на програмата за саниране и изпълнението на целите й снимка Емилия КОСТАДИНОВА \n  \n Малко след като БСП обяви, че иска Временна комисия за програмата за саниране, ГЕРБ свикаха спешен брифинг, на който обявиха, че няма да подкрепят искането им. Гербаджията Николай Сираков определи програмата като \"голям и сериозен успех\" за управляващата партия, и се впусна да хвали финансовите ползи за гражданите от нея. Според него благодарение на нея хората са започнали да се сдружават. Колежката му Даниела Севеклиева пък нарече \"недопустимо\" искането на депутатите от БСП и ги прати да четат в деловодството за ефектите от санирането. Тя обвини левицата, че произвежда фалшиви новини, докато хората се радвали на ниските сметки за ток. \nЗа повече тежест ГЕРБ привикаха на пожар в парламента ресорния зам.-регионален министър Малина Крумова. Тя докладва, че програмата не е спряна, над 850 сгради са санирани, близо 600 се изпълняват, за останалите се готвят обществени поръчки, а средствата за саниране са осигурени от бюджета. Бъдещето на програмата обаче зависи от разработваната жилищна стратегия, която щяла да е готова до края на годината. \nМеждувременно вчера парламентът гласува кандидатурата на Емил Христов от ГЕРБ за зам.-председател на Народното събрание. Той отрече повишението му да е награда за добре свършената работа от оглавяваната от него временна комисия за изтребителите. Той смята, че е забелязан заради опита си като председател на Общинския съвет в Стара Загора. Христов призна, че в ГЕРБ още преживяват случилото се с бившия парламентарен шеф Димитър Главчев. \n    \n", "date": "2017.11.24", "title": "БСП иска временна комисия в НС за санирането  "}
{"url": "http://duma.bg/node/156495", "text": "След серия протести на надзиратели главният прокурор Сотир Цацаров се срещна с ръководството на Синдиката на служителите на затворите, съобщиха от прокуратурата. От държавното обвинение са запознали ръководителя на Синдиката на служителите на затворите в България (ССЗБ) Христо Илков и заместника му Радослав Мартинчев с резултатите от проверката, извършена в местата за лишаване от свобода от 2015 г. досега. Цацаров им е разказал и за препоръките, които е отправил до предишните министри на правосъдието. Очаквано, основните констатации са свързани с критичното съотношение на броя на надзирателите спрямо лишените от свобода, както и с наличието на незаети щатове за охранителния състав. Проблемите не са преодолени досега, признал е главният прокурор по време на срещата. \nЦацаров и ръководството на Съюза на надзирателите са съгласни, че е необходимо да бъде установено по нормативен път съотношението между броя на лишените от свобода и броя на надзирателите. То трябва да е съобразено с европейските стандарти и с конкретните условия за всеки затвор и затворническо общежитие. \nПо-рано протестиращи служители на пловдивските затвор и ареста призоваха за достойно заплащане и подобряване на условията на труд. Към исканията им се присъединиха с декларация и служителите на съдебна охрана. Както ДУМА вече писа, служителите в затворите искат минимум 20% по-високи заплати и провеждат щафетни протести в цялата страна. Те твърдят, че възнагражденията им не са увеличавани от 2009 г. Според тях е недопустимо също новоназначените да постъпват с 500 лева заплата, при условие, че толкова получава и един затворник с право на работа. \nПоне 30 нови щатни бройки трябва да бъдат разкрити в Пловдивския затвор и арест, защото в момента работещите там изнемогват, категорични са служителите на затвора. Към момента се случва един служител да охранява около 100-120 затворници. Служителите на реда заявиха и че не ги пускат в отпуск заради недостига на кадри. \nСтотина служители на затвора в Ловеч и подразделенията му също протестираха тази сутрин. \n    \n", "date": "2017.11.24", "title": "Цацаров разговаря със Синдиката на надзирателите"}
{"url": "http://duma.bg/node/156496", "text": "Светият синод ще разгледа молбата на Македонската архиепископия на 27 ноември, понеделник. Както ДУМА вече писа, православната църква на Македония - Охридската архиепископия, отправи молба към Българската православна църква да я признае за самостоятелна. Ако Светият синод признае Охридската архиепископия за самостоятелна, то Македонската църква ще обяви Българската православна църква за църква майка. \nГлавният секретар на Светия синод епископ Герасим уточни, че по тази тема вече са проведени редица консултации и срещи. Тепърва предстои да бъде съставена комисия, която да обиколи поместните православни църкви в страната, за да събере и тяхната позиция по въпроса. \n\"Не може една църква сама да взима каквито и да било такива големи решения. По време на зимната сесия ще бъде разгледан този въпрос, така че би трябвало някакво съобщение и позиция официална да има\", допълни епископ Герасим. \n Варненският и Великопреславски митрополит Йоан заяви, че въпросът за Македонската църква е дело и решение, което изисква каноническо разглеждане на темата. И той трябва да бъде решен по много отговорен начин, като съответно се съобрази и вселенското православно мнение, допълни той. \nВчера президентът Румен Радев и патриарх Неофит също обсъдиха темата. И двамата смятат, че отношенията между България и Македония трябва да се развиват и укрепват. Патриархът запозна държавния глава с искането от македонската църква и го увери в добрата воля на БПЦ да се търсят пътища за неговото благополучно разрешаване. Неофит уточни, че въпросът ще получи отговор след предстоящото заседание на Светия Синод, а темата за автокефалността на Македонската православна църква ще бъде обсъдена и с останалите поместни православни църкви. До този момент Македонската православна църква не е призната от нито една от останалите православни църкви.  \n    \n", "date": "2017.11.24", "title": "Светият синод ще разгледа молбата на Македонската църква "}
{"url": "http://duma.bg/node/156497", "text": "73% от участниците в социологическо проучване на \"Галъп интернешънъл\" смятат за правилна оставката на ексшефа на Народното събрание Димитър Главчев. Две трети от анкетираните не одобряват действията му и последвалото изгонване на лидера на БСП Корнелия Нинова от пленарна зала. Мнозинство от близо три четвърти смята, че намесата на Борисов и оставката на Димитър Главчев е предотвратила реален проблем за управляващата формация. Това сочат данните от експресен телефонен сондаж по актуални теми, направен сред 802 души между 20 и 22 ноември, съобщиха от агенцията. \nДУМА припомня, че левицата поиска Главчев да напусне поста, а след намесата на Бойко Борисов той подаде оставка. Според социолозите допитването показва, че българите са възприели действията на доскорошния председател на НС като прекомерни. 54% се съгласяват, че с действията си Главчев е навредил на ГЕРБ и на Борисов. 30% се противопоставят на това мнение (главно привърженици на ГЕРБ), а останалите се колебаят. 39% одобряват избора на Цвета Караянчева за председател на Народното събрание, а 29% са против. \n79% казват, че предсрочни избори на този етап не са необходими.   \n", "date": "2017.11.24", "title": "73% одобряват оставката на Димитър Главчев"}
{"url": "http://duma.bg/node/156498", "text": "При облекчени условия висококвалифицирани работници от трети страни ще получават разрешение от типа \"синя карта\" за пребиваване и работа у нас. Това реши парламентът вчера при гласуване на второ четене на промените в Закона за МВР. В момента \"синя карта\" се издава за 1 година и може да се поднови за още 1 без ограничение на броя на подновяванията. След промените картата ще се издава за 4 години. \nДепутатът от БСП Пенчо Милков се възмути, че между първо и второ четене на Закона за МВР са внесени текстове, с които се цели промяна на два закона - за чужденците в България и за трудовата миграция и трудовата мобилност, които регулират достъпа до българския пазар на труда на лица от трети държави. \"Това са отношения в обществото, които нямат връзка със Закона за МВР. Двата големи български синдиката са решително против, което се вижда от протокол от обсъждания в Националния съвет за тристранно сътрудничество\", допълни социалистът. \nНе може да се приемат прибързани и на парче мерки по отношение на проблем, който трябва да се реши след обективен анализ и при напрягане на научния и интелектуалния капацитет на нашето общество, възмути се Милков. Социалистите смятат, че промените ще позволят на работодателите да \"извиват ръцете\" на работниците в България и ще дават възможност на чужденци да работят на техните места. Милков е категоричен, че трябва да се предприемат мерки за отваряне на трудовия пазар, но те не бива да бъдат самостоятелни, извън комплекс от мерки - ограничаване на трудовата миграция на българите, особено на висококвалифицираните ни съграждани, повишаване на възнагражденията от българските работодатели за труд, за който в други държави българските работници получават повече, обвързване на българското образование с икономиката. От левицата са категорични, че свързан проблем е износът от България на все повече квалифицирана работна ръка и висшисти. Според Тодор Байчев от БСП страната има нужда от висококвалифицирани кадри, но акцентът трябва да е върху образованието, което да произвежда кадри за бизнеса. Той коментира, че на хората, които са останали тук, им се казва \"или ще работите при заплати, каквито ви дадем, или ще внесем хора отвън\".  \nОт левицата подчертават, че двата големи български синдиката са решително против промените, предлагани от мнозинството и подкрепени само от бизнеса.  \nДУМА припомня, че от КНСБ настояват да се инвестира в безработни у нас, вместо да бъдат внасяни работници от чужбина. Това най-сериозно се отнася до сезонна заетост на граждани от трети страни. \nМеждувременно министърът на труда и социалната политика Бисер Петков заяви вчера, че професионалното обучение е ефективен инструмент за трайно решаване на проблема с дефицита на работна ръка. По думите му подготовката на квалифицирани работници, притежаващи търсените от работодателите знания и умения, са сред най-важните фактори за икономическия растеж на страната. Вносът на работна ръка би могъл да облекчи сезонната заетост, но именно професионалното обучение ще доведе до решаване на дефицита на работна ръка, каза министърът. \n Инспекторите по труда започват масови проверки в зимните курорти за чужди работници. Това съобщиха от ГИТ. Оттам припомнят, че от началото на т.г. при извършените 2437 проверки в летните и зимните курорти са установени 33 случая на чужди граждани, които работят в страната без разрешение. \nОт ГИТ напомнят, че когато работодател реши да наеме работник от страна извън ЕС, необходимо е в 7-дневен срок преди реалното започване на работа да декларира в териториалната дирекция на Инспекцията по труда по местонахождение на работното място. Това е едно от най-честите нарушения, установявани от инспекторите по труда, във връзка със заетостта на граждани на страни извън ЕС у нас.  \nИнспекторите ще проверяват и работодатели, които са получили отказ от АЗ за наемане на работници от трети страни.  \n    \n", "date": "2017.11.24", "title": "Облекчават \"вноса\" на работници от трети страни  "}
