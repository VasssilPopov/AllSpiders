{"url": "https://duma.bg/space-otbelyazva-yubiley-s-10-kontserta-v-rusiya-n186522", "text": "Москва Един от пионерите на електронната музика Дидие Маруани ще изнесе концерти с група \"SpAce\" в няколко руски града - Санкт Петербург (на 2 март), Москва (3), Владивосток (7), Иркутск (9), Новосибирск (11), Челябинск (13), Екатеринбург (14) и Воронеж (16 март). На пресконференция в ТАСС при представянето на турнето в началото на февруари Дидие Маруани съобщи, че в концерта ще участват и няколко руски изпълнители. Той сподели, че в новото шоу са включени най-съвременните музикални технологии, обновена е и светлинната програма. Много композиции ще бъдат представени с нови аранжименти, а в края на 2019-а групата ще издаде двоен албум. Дидие започва да свири на пиано от 5-годишна възраст, на 10 вече композира. Вдъхновявали са го Шопен, Моцарт, Бетовен. Първите гастроли на Дидие Маруани в СССР са през 80-те години. През 1983 г. групата изнася 21 спектакъла с лазерно шоу по стадионите. Следва концерт на Червения площад (1992) пред 360 хиляди зрители. През 2011-а групата свири в Звездния град по случай 50-годишнината от първия полет на човек в Космоса. И до днес композициите на Дидие Маруани \"A Symphonic Space Dream\", \"Let Me Know The Wander\" и др. впечатляват меломаните.", "date": "2019.03.01", "title": "\"SpAce\" отбелязва юбилей с 10 концерта в Русия"}
{"url": "https://duma.bg/karanikolov-spokoen-za-bulgartabak-n186551", "text": "Информацията, че \"Булгартабак холдинг\" спира да съществува и на негово място ще се появи \"Български инвестиционен холдинг\", не притеснява министъра на икономиката Емил Караниколов. Смяната на името трябва да бъде гласувана на извънредно Общо събрание на акционерите, насрочено за 11 април, става ясно от Търговския регистър. Според Караниколов приватизационният договор дава гаранции, че компанията ще продължи да работи, въпреки две затворени предприятия - в София и в Благоевград. \"Може би по-коректно би било да се попита Агенцията за приватизация. Бил съм седем години изпълнителен директор там и сделката бе сключена по мое време. Едно от изискванията към купувача беше да не се променя предметът на дейност - т.е. в Търговския регистър да пише \"производство на цигари\", да не се спира работа. Смяната на името не е нещо, което е уредено в приватизационния договор. Аз мисля, че всеки един собственик може да си сменя името на компанията. Друг е въпросът дали чисто стратегически при смяна на името няма да доведе до нещо. Но, не е проблемът в приватизационния договор. До 2021 г., извинявам се, ако греша, сделката подлежи на следприватизационен контрол. Те имат право, отново по спомен ви казвам, по договора за една година да спират за преоборудване, ремонти, което е нормално. Но, ако  това го има в приватизационния договор, имат право до една година да спират производството\", твърди министърът на икономиката. Проблемът обаче е, че купувачът, регистрираната в Австрия \"БТ Инвест\", вече не притежава дори една акция от \"Булгартабак\" и не е ясно как ще бъде санкциониран при неизпълнение на договора.", "date": "2019.03.01", "title": "Караниколов спокоен за \"Булгартабак\""}
{"url": "https://duma.bg/upravlyavashtite-v-skopie-s-obsht-kandidat-za-prezident-n186543", "text": "Управляващата партия на премиера Зоран Заев СДСМ и нейният коалиционен партньор от албанския блок - Демократическия съюз за интеграция (ДСИ) на Али Ахмети постигнаха съгласие за издигането на обща кандидатура за предстоящите президентски избори в Македония. Това стана ясно след среща между двамата в Скопие. Ахмети съобщи, че името на кандидата ще стане известно до края на тази седмица. \"Говорихме за конкретни имена. През следващите дни ще решим за един от тях. Ще има срещи и с други политически партии, и така ще приключим тази инициатива. Решението ще бъде взето в петък\", каза още Али Ахмети. Той отказа да съобщи дали кандидатурите на Никола Димитров, министър на външните работи, и тази на Оливер Спасовски, вътрешен министър, са приемливи за него. Али Ахмети за първи път проговори официално и на македонски. Лидерът на ДСИ винаги до момента е говорил само на албански. ", "date": "2019.03.01", "title": " Управляващите в Скопие с общ кандидат за президент"}
{"url": "https://duma.bg/kim-i-tramp-ne-se-razbraha-n186544", "text": "Драматично развитие на втория ден от срещата на върха между президента на САЩ Доналд Тръмп и лидера на КНДР Ким Чен Ун. Преговорите внезапно приключиха по-рано от очакваното. Двамата лидери не успяха да постигнат споразумение на втората им среща на върха във Виетнам, но разговорите между двете държави ще продължат, обявиха от Белия дом. Говорителят на Белия дом Сара Сандърс заяви, че двамата са обсъдили ядреното разоръжаване на Корейския полуостров. \"Този път не беше постигнато споразумение, но техните екипи очакват срещите да продължат и за в бъдеще\", поясни Сандърс. Тя обаче описа срещата между американския президент и лидера на КНДР като \"много добра и конструктивна\", информира АП. Двамата лидери напуснаха разговорите в хотел \"Метропол\" далеч по-рано от очакваното, което доведе до отмяна на планирания работен обяд и подписването на съвместна декларация с резултатите от преговорите. Пресконференцията на американския лидер беше изместена от 16 ч. на 14 часа местно време. Тръмп трябваше да даде съвместна пресконференция с Ким Чен Ун след края на преговорите. Пред журналисти президентът на САЩ обяви, че не са успели да постигнат споразумение с Ким Чен Ун, след като КНДР е поискала пълна отмяна на международните санкции в замяна на затваряне на ядрения обект Йонбьон. Тръмп и държавният секретар Майк Помпео заявиха, че САЩ не са склонни да сключат сделка с КНДР, ако Пхенян не се откаже и от останалите ядрени обекти, както и ако не прекрати ракетната и ядрена програма. \"Основно те искаха санкциите да бъдат отменени изцяло, а ние не сме склонни да направим това\", обясни американският лидер. Според експертите причина за провала основно е в разминаването на позициите по ядреното разоръжаване. Двете страни разбират термина \"ядрено разоръжаване\" по различен начин, коментира Би Би Си. За Тръмп това означава ликвидиране на севернокорейския ядрен потенциал, а за Ким - отказ от ядрено оръжие на целия полуостров, т.е. изтегляне от Южна Корея на американските войски, защитени от \"ядрения чадър\" на Америка. На пресконференцията Тръмп все пак подчерта, че разговорите в Ханой са завършили в \"приятелски\" дух, но няма планове за трета среща на върха. Доналд Тръмп отбеляза, че Ким го е уверил, че КНДР ще продължи да спазва обещанието си и няма да провежда ракетни и ядрени изпитания. След пресконференцията Тръмп се връща в САЩ.", "date": "2019.03.01", "title": "Ким и Тръмп  не се разбраха"}
{"url": "https://duma.bg/sasht-i-rusiya-vnesoha-rezolyutsii-za-venetsuela-v-oon-n186542", "text": "САЩ внесоха в Съвета за сигурност на ООН проект на резолюция за ситуацията във Венецуела, предадоха информационните агенции. В документа се призовават властите да не блокират доставките на хуманитарна помощ за народа на Венецуела. Освен това се отправя и призив за организирането на \"свободни, справедливи и заслужаващи доверие избори\" в страната, на които да присъстват международни наблюдатели. САЩ предлагат в процеса да участва генералният секретар на ООН, чийто авторитет би го превърнал в гарант за организирането на честни избори. Междувременно Русия внесе свой проект на резолюция, в който предлага да се отстояват \"независимостта и суверенитетът на страната\".", "date": "2019.03.01", "title": " САЩ и Русия внесоха резолюции за Венецуела в ООН"}
{"url": "https://duma.bg/tsska-sf-e-shampion-na-pazara-n186483", "text": "ЦСКА-Сф е шампион на трансферния пазар в България. Клубът на Гриша Ганчев пак показа, че умее да продава звездите си за доста пари. Бразилецът Мауридес бе закупен от изпадналия във Втора лига Чанчун Ятай, като китайците ще платят 2,9 млн. евро за нападателя. Сумата по трансфера разкри специализираният сайт за футболни сделки Transfermarkt.de. 24-годишният таран пристигна на \"Армията\" през лятото на 2018 г., като в 21 мача от Първа лига вкара 9 гола, а в квалификациите на Лига Европа се разписа 4 пъти в 4 срещи. Наскоро негов трансфер в австрийския Рапид Виена за 1,3 млн. пропадна, защото се оказа, че играчът е с 8 кг по-тежък, отколкото трябва. Почти по същото време ЦСКА-Сф продаде и българската си звезда Кирил Десподов, който отиде в италианския Каляри за 4,2 млн. евро. Така само тази зима \"червените\" сключиха сделки за 7,1 млн. евро. Отделно Десподов пристигна без пари в Борисовата градина, когато Литекс беше трансформиран в ЦСКА, а за Мауридес бяха платени 300 000 евро на португалския Беленензеш. Южноамериканецът беше взет за заместник на Фернандо Каранга, който замина в елитния китайски Хенан Дзиние за 3,4 млн. евро. Миналата зима пък левият бек Антон Недялков беше продаден на американския Далас за 1,2 млн. евро. Така от трансфери последната година в касата на ЦСКА-Сф влизат 11,7 млн. евро. С тези пари \"червените\" могат да се издържат 2 години. В последния ден на българския трансферен пазар клубът покани Димитър Бербатов да стане помощник на треньора Любо Пенев. 38-годишният нападател не е обявил края на състезателната си кариера, но не е играл от март 2018 г. след авантюрата си в Индия. Митко изкара част от зимната подготовка с Берое, като дори беше със \"зелено-белите\" на лагер в Турция. ЦСКА-Сф пък привлече под наем до края на сезона португалския защитник Нуно Мигел До Адро Томаш също от португалския Беленензеш.  От другите ни водещи отбори Левски продаде Габриел Обертан на турския Ерзурумспор за 1,705 млн. евро, а Лудогорец нямаше изходящи трансфери.", "date": "2019.03.01", "title": "ЦСКА-Сф е шампион на пазара"}
{"url": "https://duma.bg/levski-vze-kazahstanskiya-mesi-n186490", "text": "Левски зе 19-годишния Еркебулан Сейдахмет, който е известен като \"Казахстанския Меси\". Младокът пристига под наем на ст. \"Георги Аспарухов\" от руския УФА. Контрактът на талантливия футболист с 26-кратните шампиони на България е до 31 декември 2019 г. Двата клуба са се разбрали за опция, в която Левски може да откупи най-големия талант на Казахстан. Младокът вече е в България, като дори мина успешно медицински тестове в клиниката \"Еуровита\" на \"Царско село\", където беше посрещнат от своя бивш треньор Станимир Стоилов. Именно специалистът е препоръчал на изпълнителния директор на столичани Павел Колев и треньора Георги Дерменджиев . Под ръководството  Роденият на 4 февруари 2000 година нападател дебютира в националния отбор на своята родина именно срещу България през март месец миналата година, когато Мъри го пусна титуляр в контролата на \"лъвовете\" с Казахстан в Унгария.  Тогава той престоя 78 минути на терена, а \"трикольорите\" спечелиха с гол в продължението на Николай Бодуров. Именно капитанът на ЦСКА-София ще трябва да го спира в дербито между \"сини\" и \"червени\" по време на плейофите от Първа лига.", "date": "2019.03.01", "title": "Левски взе \"Казахстанския Меси\""}
{"url": "https://duma.bg/kratki-novini-n186541", "text": "САЩ нямат възможност да противостоят на руските ракети, за това е необходимо да се удължи договорът СТАРТ-3 с Москва. Това заяви председателят на Стратегическото командване на Въоръжените сили ген. Джон Хайтън. Договорът СТАРТ-3 между САЩ и Русия е за взаимно съкращение на стратегическото ядрено въоръжение. Той е подписан от президентите Дмитрий Медведев и Барак Обама на 8 април 2010 г. в Прага. Влиза в сила от 5 февруари 2011 г. Пакистанският премиер Имран Хан обеща да освободи днес индийския пилот, заловен от пакистанските военни. \"Решихме да освободим заловения индийски пилот утре като мирен жест\", обясни Хан. \"Не продължавайте повече това, Пакистан ще бъде принуден да отговори\", каза още премиерът. \"Надявам се, че международната общност ще изиграе своята роля, за да гарантира, че ситуацията няма да ескалира отвъд това\", завърши Хан. Бившият адвокат на Доналд Тръмп Майкъл Коен отправи редица обвинения към президента на Съединените щати. Коен беше изслушан от народни представители в Конгреса на САЩ, след като получи 3-годишна присъда за престъпления, извършени през 12-те години, в които е бил адвокат на Тръмп. Майкъл Коен каза, че противно на официалната му позиция, Доналд Тръмп е знаел много за срещата в неговия небостъргач в Ню Йорк между членове на предизборната му кампания и руски адвокат, който обещал \"кал по госпожа Клинтън\". Но той също така каза под клетва, че не разполага с никакви преки доказателства, че кампанията на Тръмп се е сговорила с Русия. Нетната миграция към Великобритания от Европейския съюз е спаднала до най-ниската си точка от 2009 г. насам през 12-те месеца до септември, като спадът се засилва, докато \"Брекзит\" се приближава, показват официални британски данни, цитирани от Ройтерс.", "date": "2019.03.01", "title": "Кратки новини"}
{"url": "https://duma.bg/novite-aktivni-bortsi-s-poveche-pari-n186534", "text": "Близо 8000 пенсионери с добавка по Закона за политическа и гражданска реабилитация на репресирани лица, ще получат плащане в увеличен размер през март т.г. Промяната с допълнителната сума към пенсията им е следствие на законово установеното изискване тя да се определя от началото на всяка година като процент от средната пенсия за осигурителен стаж и възраст за страната за предходната година, обясняват от НОИ.  се оказва със заслуги в днешно време. Друг е въпросът, че някои се писаха репресирани, примерно сред журналистите, заради това, че никой вестник не им пускаше писанията. Не ставаха просто. Пък и като репресирани много хора завършиха висше образование без пари, пътуваха си на запад, седяха в самолета до коляното на Първия и т.н. Днес пак плюят, но не където трябва, а в двора на омразния им социализъм, като си мислят, че строят живота нов, но не се отказват от благинките, заслужени незнайно как в повечето случаи. Но това е друга тема...  По данни на НОИ средната пенсия за 2018 г. е 395,47 лева. На заслужилите пенсионери, с новата добавки за март, със задна дата ще им бъдат изплатени и сумите за полагащото им се доплащане за януари и февруари 2019 г. Не им завиждам, както се пее в песента, само се вълнувам...  А как стоят нещата с новата пенсионна формула за простосмъртните? Да припомним, че в нея от 1 януари т. г., отпадат трите най-добри години - първо от 1997 г., после и осигурителният стаж за още три години до 2000 г. Първите отнети три години на времето бяха благословени от тогавашния управител на НОИ и сегашен социален министър Бисер Петков. НОИ няма законодателна инициатива и всички промени преминават през тристранката, Министерския съвет и парламента. Тогава май само от единия голям синдикат са били против. Нямаше регистър на НОИ дотогава, той се появи през 1997 година и с идеята да спрат злоупотребите се премахнаха трите години, за да откажат тези, които хитруваха с несъществуващ стаж и години.  Общо взето, всички, които се упражняваха на тема пенсионно осигуряване, направиха каквото можаха и с бюджета на ДОО за тази година изхвърлиха от формулата споменатите години. За 2000 г. бе изтъкнат и друг довод - не е имало тогава максимален осигурителен доход. За част от пенсионерите имаше надежда да отпадне въобще таванът на пенсиите, но финансовият министър Горанов наплюнчи калема и смело зачерта този текст в Кодекса за социално осигуряване. Той каза, че таванът се вдига на 1200 лева за всички и край с темата. Вече се писа, че цели 37% от бъдещите пенсионери, а тази година предстои да се пенсионират близо 81 000 души, значи около 30 000 ще осъмнат изненадани от щетата. На това корифеите на пенсионната мисъл му викат по-справедливо отношение, пресичане на възможностите за злоупотреби, отчитане на личния принос на всеки и прочие тути фрути финтифлюшки. Е, отчетоха го!  Вбесяващото е и друго - чак от средата на годината ще се индексират пенсиите на по-голямата част пенсионери, когато инфлацията вече ще е изяла, ако не цялото увеличение, то по-голямата част от него. През 2016 година хиляди българи пред нужния стаж и възраст, отложиха пенсионирането си, за да вземат реалните си пенсии през тази. И така загубиха за това време по 32 хил. лева, които щяха да вземат от месечната си пенсия в размер на 910 лева, твърди Хасан Адемов, шеф на социалната комисия в парламента. Сега ги застига ново ограничение - тежестта на година осигурителен стаж трябваше да нарасне на 1,5%, но си остана 1,2%, което също носи по-ниски пенсии - според някои специалисти намалението стига до 20%. И всички това е само дотук. Следва  - Бисер Петков спомена, че предстоят още важни промени в тази сфера. Спуснатото окръжно от НОИ в началото може да е от този порядък \"промени\".  Новата формула може и да бъде коригирана, ако в края на годината се окаже, че много хора са ощетени, каза Адемов. Не сега, оказва се, а чак в края на годината за разлика от \"активните борци\", които получават тук и сега повече пари. А в края на годината може да се окаже, че я камилата, я камиларя... Щом още отсега започнаха врътките, вместо да се каже открито на хората какво да очакват, значи работата понамирисва, ще си кажат с право бъдещи и настоящи пенсионери, които губят по всички линии. Пък младите може и съвсем да отсвирят осигуряването си за старини при тази \"стабилност\" на общественото осигуряване. На практика единствено стабилни са ниските пенсии.    Председателят на социалната комисия в НС все пак призна, че абсолютна справедливост може да се постигне, ако във формулата за пенсия се включи целият осигурителен период на даден човек. Но повтори и мантрата на управляващите, че така се пресичат злоупотребите с периода преди 2000 г. Досущ като с хората с увреждания, за които се твърди, че едва ли не те са виновни за промените на техните пари, които за някои увредени бяха намалени, вместо афишираната шумно грижа, с която бяха туширани техните протести.  и този път да внесе яснота в посланията на правителството, като лично заяви конкретно дали ще бъде търсен обществен консенсус преди внасянето на каквито и да било промени в пенсионната система, или правителството само ще понесе отговорността за промените. А е повече от ясно, че проблемът с дефицита на НОИ може да бъде решен с осигуряването на повече приходи, а не с орязване на разходи. Иначе отговорните хора в тази сфера ще продължат да отчитат балансирани и справедливи решения за справяне с фискалния недостиг в осигурителната система, както и със задълбочаващата се демографска криза. Нещо, което досега носи само негативи. Още повече, че сътресенията явно ще продължат, а през това време строят на пенсионерите или на кандидат-пенсионерите ще се смалява от само себе си. Докато управляващите само натаманяват системата, която вече е на командно дишане. Докато мандатът мине... Но не това е важното - важното е, че осем хиляда гласа са в кърпа вързани за изборите. ", "date": "2019.03.01", "title": "Новите активни борци с повече пари"}
{"url": "https://duma.bg/misteriyata-s-izchezvashtite-pri-prane-chorapi-e-razgadana-n186516", "text": "Британски експерти твърдят, че разрешиха загадката с изчезващите в пералнята чорапи. Експертите дори изведоха формула, прогнозираща вероятността това да се случи, съобщи \"Мирър\". Уравнението (L(p x f) + C(t х s)) - (P x A) взема предвид колко тежи прането и доколко човекът обича това занимание, както и колко души живеят заедно. Във формулата L е големината на прането, p - количеството хора, обитаващи жилището, f - броят на седмичните пускания на пералнята, C - сложността на програмата, t - колко вида пране седмично има домакинството, s - броят на чорапите за пране седмично, P - дали перящият гледа позитивно на това занимание (измерено от 1 до 5), а A - колко внимание отделя на тази дейност (проверява ли джобовете, оправя ли навитите чорапи). Всъщност обаче най-честата причина за изчезващите чорапи е, че те падат зад радиатора или под мебели, без никой да забележи, твърдят психологът д-р Саймън Мур и статистикът Джеф Елис. Освен това се случва да бъдат сложени в неподходяща група пране или единият от чорапите да бъде отвят от вятъра на простора или да се обърка при сортиране. Оказва се, че цветните чорапи изчезват много по-често от белите. Британците губят средно 1,3 чорапа на месец и повече от 15 годишно.", "date": "2019.03.01", "title": "Мистерията с изчезващите при пране чорапи е разгадана"}
{"url": "https://duma.bg/datata-treti-mart-n186535", "text": "В живота на всеки народ има празници, които са неотделими от неговото битие. Датата Трети март е трайно свързана с историята на Третата българска държава. Всеки българин ще ви каже, че на този ден отбелязваме Освобождението от турско робство и че на тази дата е подписан Санстефанският мирен договор. Въпросът е защо точно на тази дата, а не по-рано или по-късно?  Ето какво разказват архивните документи. На 5.01.1878 г. проектът на мирния договор на Русия с Турция е обсъден от т.нар. малък съвет при император Александър ІІ и граф Игнатиев е натоварен да проведе преговорите и да подпише договора. Защо е избран граф Игнатиев? Защото е дългогодишен посланик на Русия в Цариград, реализира руската политика на Балканите и се ползва с авторитет. След съвещанието именно на Николай Павлович е предадена конфиденциална заръка: да направи така, че договорът да бъде подписан именно на 19 февруари (трети март по нов стил). Защо? Защото на тази дата Александър ІІ е провъзгласен за всерусийски император и на същата дата през 1861 г. той освобождава руските селяни от крепостничеството. Графът блестящо изпълнява заръката на императора. След Съединението на Източна Румелия с Княжество България през 1885 г. Сърбия напада България. Младата българска армия достойно защитава Отечеството, а бляскавата й победа отеква в сърцата и душите на българите. Мирният договор е подписан през 1886 г. в Букурещ... също на Трети март. България като победителка не получава териториални придобивки, но моралният акт, подписването на договора на тази дата, напомня, че границите на Санстефанска България не са забравени. Така Трети март се свързва и със Съединението.  Вече три десетилетия около националния ни празник хулителите на Русия се активизират и спекулират с датата Трети март. Нека обаче да си отговорят на един въпрос. Известни са решенията на посланическата конференция от 1876 г., които Турция не изпълнява. Защо нито Англия, нито Австро-Унгария, нито Германия, да не говорим за Франция и Италия, не се наемат да заставят Високата порта да изпълни споменатите решения? Наела се е само Русия. И в изпълнение на решенията на конференцията на посланиците на великите сили Русия обявява през 1877 г. война на Турция. В резултат на тая война България е освободена. И какво лошо има в това, че стремежът на една велика сила да възстанови своето място в семейството на великите държави съвпада с националния интерес на България?", "date": "2019.03.01", "title": " Датата Трети март "}
{"url": "https://duma.bg/sabitiya-po-povod-100-godini-cheshki-komiks-n186520", "text": "С комикс събития ще бъде изпълнен целият месец март в Чешкия център и Съюза на българските художници. Програмата включва изложбата \"В това време на едно друго място/100 години чешки комикс\", филмови прожекции \"Комикс и кино\", детска работилница за комикси, срещи с български и чешки комикс автори. Ще бъдат обявени и победителите в младежкия конкурс за комикс, посветен на темата \"Свобода\", а в комикс кафето в Чешкия център посетителите ще могат да се запознаят с български и чешки комикси. Събитието се организира от Чешкия център и СБХ, с подкрепата на чешкото посолство в София. Изложбата \"В това време на едно друго място/100 години чешки комикс\" се открива на 6 март в 18.30 ч. на \"Шипка 6\", етаж 4, и ще бъде представена от кураторите Павел Коржинек и Томаш Прокупек.", "date": "2019.03.01", "title": "Събития по повод 100 години чешки комикс"}
{"url": "https://duma.bg/alehandro-inyaritu-shte-rakovodi-zhurito-v-kan-n186519", "text": "Мексиканският режисьор, сценарист, продуцент и носител на 4 награди \"Оскар\" Алехандро Гонсалес Иняриту ще оглави журито на 72-рото издание на кинофестивала в Кан през май. Избирайки за първи път творец от Мексико за председател на журито, организаторите отдават почит към мексиканското кино. \"От началото на кариерата ми кинофестивалът в Кан е много важен за мен. Радвам се, че тази година се завръщам тук. Безгранично горд съм, че ще бъда председател на журито. Киното тече във вените на планетата, а фестивалът в Кан е сърцето\", казва 55-годишният режисьор.", "date": "2019.03.01", "title": "Алехандро Иняриту ще ръководи журито в Кан"}
{"url": "https://duma.bg/botev-pd-varna-tonev-vav-futbola-n186482", "text": "Ботев Пд ще възражда кариерата на Александър Тонев. Халфът не е играл в официален мач миналата година, а за последно носи екипа на италианския Фрозиноне в Серия А, откъдето си тръгна през зимата на 2018 г. В последно време бившият национал поддържаше форма в родния си град Елин Пелин и бе спряган за ЦСКА-Сф. 29-годишният нападател подписа с \"канарите\" до лятото на 2020 г., като е трансфер №6 на \"Коматево\" тази зима. Тонев има богата визитка. В България юношата на ЦСКА е играл за родния си клуб и Сливен, а от 2011 г. се състезава за чуждестранни отбори. Зад граница той носи поред екипите на Лех Познан, Астън Вила, Селтик и Фрозиноне. Тонев има 27 мача и 5 гола за националния отбор на България.", "date": "2019.03.01", "title": "Ботев Пд върна Тонев във футбола"}
{"url": "https://duma.bg/literaturno-chetene-v-rkits-posveteno-na-3-mart-n186521", "text": "Голямо литературно четене, посветено на Трети март - Деня на Освобождението на България, ще се проведе днес, 1 март, от 16 ч. в РКИЦ, ул. \"Шипка\" 34. Събитието е под наслов \"За Русия - с обич\" и в него ще вземат участие известни български поети. Организатори са Съюзът на българските писатели, фондация \"Устойчиво развитие за България\" и Руският културно-информационен център в София.", "date": "2019.03.01", "title": "Литературно четене в РКИЦ, посветено на 3 март"}
{"url": "https://duma.bg/sokolov-atanasov-i-prandi-v-top-8-na-shampionskata-liga-n186474", "text": "Цветан Соколов (Кучине Лубе), Мартин Атанасов и Силвано Пранди (Шомон) се класираха за топ 8 на волейболната Шампионска лига. Италианският тим на дупничанина завърши с 6 победи от 6 мача в групите, след като в последния кръг на група В обърна у дома полския ЗАКСА Кенджежин-Кожле с 3:2 (-20, -22, 32, 21, 12). Българинът завърши с 23 т. Френският Шомон, който е воден от селекционера на България, надигра навън АХ Волей Любляна с 3:1 (17, -23, 15, 16), а Атанасов стана топреализатор с 18 т. Шомон завърши втори в група С с 13 т. За 1/4-финалите се класират още руските Зенит Санкт Петербург, Динамо Москва, Зенит Казан, Халкбанк (Тур), Сър Сейфти Перуджа (Ит), полските Закса, Гданск и СКРА. Жребият за следващия кръг ще се тегли утре.", "date": "2019.03.01", "title": "Соколов, Атанасов и Пранди в топ 8 на Шампионската лига"}
{"url": "https://duma.bg/tomova-i-shinikova-otpadat-v-mason-n186476", "text": "Първата ракета на България Виктория Томова (№155 и №2 в схемата) отпадна в I кръг на турнира в зала в Масон, Франция ($25 000), след загуба от Кристина Буска (Исп, №313) с 6:7 (1), 4:6. Подобна съдба имаше и Изабела Шиникова (№225), която отстъпи на Клое Паке (Фр,  №218) с 3:6, 4:6. Двете получават по 1 т. за ранглистата на WTA.  ", "date": "2019.03.01", "title": "Томова и Шиникова отпадат в Масон"}
{"url": "https://duma.bg/grisho-trenira-s-dominik-tiym-v-indian-uels-n186478", "text": "Григор Димитров тренира със световния №8 Доминик Тийм (Ав) в Индиън Уелс, където другата седмица започва първият \"Мастърс\" за сезона. Това ще е първи турнир за българина от януари, откогато той се възстановява от контузия в дясното рамо. За надпреварата в Калифорния към щаба на най-добрия ни тенисист ще се присъедини и легендата Андре Агаси. ", "date": "2019.03.01", "title": "Гришо тренира с Доминик Тийм в Индиън Уелс"}
{"url": "https://duma.bg/arshinkova-na-14-final-v-egipet-n186477", "text": "Петя Аршинкова се класира за 1/4-финалите на турнира по тенис в Шарм Ел Шейх, Египет ($15 000). Българката срази №4 в схемата Мелани Клафнер (Ав) с 6:4, 6:3 за 1:48 ч. Двубоят завърши с 12 пробива, като 7 от тях бяха за Аршинкова. За място в топ 4 тя очаква по-добрата от Елена-Теодора Кадар (Рум) или Анге Оби Каджуру (Яп).", "date": "2019.03.01", "title": "Аршинкова на 1/4-финал в Египет"}
{"url": "https://duma.bg/dermendzhiev-shte-gradi-nov-levski-n186481", "text": "\"Никога не се оправдавам, но и не мога да коментирам противника. Те (ЦСКА-Сф) си имат техни идеи. Искам Левски да е клуб, който да стигне едно средно европейско ниво. В това влиза некоментиране на противници и на съдии. Нека ги оставим да си свирят спокойно, без да има натиск върху тях. Трябва да сме клуб на средно европейско ниво. Ние сме тръгнали вече по този път. Концентрацията на футболистите е много по-различна, мисълта им отива в друга посока. Повярваха не само в думите, но в това, което се извършва в клуба за такъв кратък период. Искам Левски трайно да играе в Шампионската лига и Лига Европа, а не да отпада от Вадуц и други, както досега. Убеден съм, че феновете ще бъдат търпеливи и с реална преценка. Но знам, че треньорът се оценява по резултатите - ако имаш резултати, си в отбора.  Дълговете се чистят, което дава спокойствие на играчи и фенове. Трябва да правим така, че клубът да се развива, дори като поведение на скамейката. Аз лично спортно-технически директор в българския футбол не мога да го оприлича като фигура. По-скоро мисля, че е необходимо да има селекционно звено, което да се занимава с подбора на футболистите. Най-вероятно ще направим една такава организация, която да може да наблюдава на живо играчите, които ще идват тук. Аз лично съм държал да се знае за един футболист какъв характер е освен всичко останало\", обяви пред Спортал Дерменджиев. Пред трансфер на \"Герена\" е един от най-големите таланти на казахстанския футбол Йеркебулан Сейдахмет. Офанзивният футболист е на 19 г. и е известен като \"Казахстанския Меси\". Той има страхотен дрибъл и реализаторски качества за крехката си възраст, като е смятан за най-талантливия футболист, който някога се е раждал в бившата съветска република. Сейдахмет е собственост на руския Уфа и вчера премина медицински прегледи в Москва, като се очакваше до полунощ да подпише със \"сините\" преди затварянето на трансферния пазар у нас. Левски даде под наем на Септември Илия Димитров. Преди дни нападателят удължи договора си с клуба за още 3 години, а сега подписа договор до края на сезона с клуба от \"Красна поляна\". На \"Герена\" дупничанинът няма да може да се пребори за игрови минути в конкуренцията със Станислав Костов, Валери Божинов и Серджиу Буш.", "date": "2019.03.01", "title": "Дерменджиев ще гради нов Левски"}
{"url": "https://duma.bg/kirios-bi-nadal-v-akapulko-n186479", "text": "Рафаел Надал и Ник Кириос влязоха във война след мача от II кръг на АТП 500 турнира в Акапулко, който австралиецът спечели след обрат с 3:6, 7:6 (2), 7:6 (6). Двамата изпитват неприязън един към друг, а испанецът обвини съперника си в липса на уважение. Ексцентрикът пък го захапа и обяви, че носителят на 17 титли от Големия шлем е бавен и не знае нищо за него. Поведението му обаче беше доста странно, след като Кириос се заяждаше и с публиката. Освен това в първия сет той даваше вид на контузен, но завърши двубоя в перфектно състояние, като спаси 3 мачбола при 3:6 в тайбрека на третия сет. \"Ако човек прави странности на корта, няма да ме разсее. Играя от милион години и не знам какво се опитваше да постигне. Той има голям талант и трябва да се бори да спечели Голям шлем и да е №1 в ранглистата. Не мисля, че е лош човек, но му липсва уважение към публиката, към съперника и към самия него\", заяви Рафа. \"Различен съм, Рафа също. Може да се съсредоточи върху това, което трябва да прави. Той не знае какъв е бил моят път, не знае нищо за мен, така че няма да го слушам изобщо. Това е начинът, по който играя. Много е бавен при сервисите, а има правило, което те принуждава да си по-бърз\", каза австралиецът. По време на мача той няколко пъти беше освиркан от публиката. При един от случаите, той изпълни първи сервис с удар отдолу, след като Рафа беше застанал доста зад основната линия, а в тениса това се счита за неуважение към съперника. След срещата двамата едва се поздравиха. За място на 1/2-финал Кириос игра през нощта със Стан Вавринка (Швейц). В мач между двамата в Монреал през август 2015 г. се забърка друг голям скандал. Тогава Вавринка поиска австралиецът да бъде наказан заради вулгарен език, а Кириос беше поставен в изпитателен срок от АТП. Тогава по време на втория сет Кириос каза на Вавринка: \"Танаси Кокинакис спа с приятелката ти (Дона Векич). Съжалявам, че трябва да ти го кажа, приятел\". Думите на 20-годишния австралиец тогава бяха уловени от микрофоните на корта.  ", "date": "2019.03.01", "title": "Кириос би Надал в Акапулко"}
{"url": "https://duma.bg/barsa-unizi-real-v-madrid-n186480", "text": "Барселона постигна класическа победа с 3:0 над вечния съперник Реал пред 80 472 зрители на „Сантиаго Бернабеу“ в полуфинален реванш за Купата на Краля. Първата среща на \"Кам Ноу\" завърши 1:1 и каталунците се класираха за финала за 6-и пореден път и ще се опитат да спечелят 5-и пореден трофей. Съперникът им излъчиха снощи Валенсия и Бетис, след 2:2 в първия мач на \"Венито Виямарин\" в Севиля. В испанската столица в герой се превърна уругваецът Луис Суарес (50 и 73) от дузпа), а Рафаел Варан (69) му попречи да запише хеттрик, като си забучи автогол. Много силно за „блаугранас“ игра и Усман Дембеле, който бе с основен принос за първите 2 гола. Вратарят Марк-Андре тер Стеген също допринесе със страхотните спасявания, като особено впечатляващо спаси удари на Карим Бензема и на Регилон. Най-голямата звезда на Барса Лео Меси отново остана без гол срещу Реал в турнира за купата. На 2 пъти в \"Ел Класико\" реферът Хосе Мария Санчес Мартинес използва помощта на системата ВАР, като през първата част не отсъди дузпа за Реал, а през втората за Барса. ", "date": "2019.03.01", "title": "Барса унизи Реал в Мадрид"}
{"url": "https://duma.bg/stoltenberg-ni-plashi-s-ruski-raketi-n186579", "text": "Очаквано срещата между шефът на НАТО и българския премиер бе посветена основно на заплахата от Русия и на това колко лоялен съюзник в НАТО е България. Генералният секретар на Алианса Йенс Столтенберг пристигна у нас снощи, а днес са официалните му разговори с премиера Бойко Борисов и президента Румен Радев. Столтенберг влезе в обичайната антируска риторика и обясни, че ракетите, с които разполага Русия могат да достигнат европейските градове и да бъдат използвани във въоръжен конфликт. Трябва да бъдем подготвени за свят, в който Русия може да разположи ракетите си навсякъде, предупреди шефът на НАТО. Подчерта, че страните от Алианса не искат нова Студена война, но прехвърли топката към Москва. Русия трябва да спазва договора за ракетите, за да предпази света от нов конфликт, е позицията на Столтенберг.  Гостът похвали България и нейната съпричастност към Алианса, \"с което допринася към сигурността с мисии в Афганистан и Косово, стратегическа роля в региона на Черно море и подкрепата на ученията на НАТО в Ирак\". Високо оцени и подкрепата на българското правителство за процесът за присъедияване на Северна Македония. Били сме \"ангажиран и високо ценен съюзник в НАТО\".  Борисов от своя страна натърти няколко пъти, че \"България не е Троянският кон на Русия в НАТО\". Напротив - били сме един от най-дисциплинираните членове на пакта.  България, продължи премиерът, иска и търси диалог с Русия. Но в същото време \"трябва да бъдем максимално силни, за да можем да сме с превес в разговора\". Припомняме, че изказването на Борисов идва три дни преди официалната визита на руския премиер Дмитрий Медведев у нас. Още вчера президентът Румен Радев предупреди, че има опасения от външен натиск за участието ни в ключови енергийни проекти. Той призова правителството да използва максимално визитата на Медведев, за да защити националния интерес и да материализира националните приоритети.  ", "date": "2019.03.01", "title": "Столтенберг ни плаши с руски ракети"}
{"url": "https://duma.bg/meditsinskite-sestri-izlizat-na-natsionalen-protest-n186572", "text": "Медицински сестри от цяла България се събират на национален протест днес. Специалистите по здравни грижи настояват за адекватно заплаще и справяне с недостига на кадри в системата. Протестът в София ще е пред сградата на здравното министерство, демонстраии ще има също във Варна, Бургас, Добрич, Сливен, Пазарджик, Казанлък и други. Организаторите настояват болниците да не бъдат търговски дружества, а заплащането им да бъде по-високо. Те обясняват, че в момента по Колективен трудов договор заплатата на медицинските сестри от 1 януари 2019 г. година трябва да е минимум 900 лева, но това почти никъде не се спазва. В Бургас събралите се на протеста настояват за стартова заплата колкото 2 минимални работни заплати за всички специалисти по здравни грижи и по-добри условия на труд. И синдикатите, и съсловната организация се разграничиха от протеста. Недоволните се организират основно в социалните мрежи. Заради ниското възнаграждения много от медицинските сестри са принудени да работят на повече от едно място. Някои от протестиращите споделиха преди няколко дни, че в съсловието има страх от натиск, ако се присъединят към демонстрацията.  Основната заплата за медицинските сестри е около 700 лева, но има болници, в които се започва от 540 лева. В същото време в системата има недостиг от 15 000 специалисти по здравни грижи. Вчера управляващите и синдикатите се дистанцираха от протеста, обявиха го спонтанен и се опитаха да го неглижират, защото се организира през социалните мрежи.", "date": "2019.03.01", "title": "Медицинските сестри излизат на национален протест"}
{"url": "https://duma.bg/rumen-radev-ne-mozhe-drug-da-reshava-za-balgarskite-energiyni-proekti-n186569", "text": "За пореден път президентът Румен Радев подчерта, че България не бива да става заложник на чужди интереси и да позволява друг да решава вместо нея. Държавният глава бе на срещата на високо равнище във формат Б9, която се провежда в словашкия град Кошице. В рамките на международния форум България, Естония, Латвия, Литва, Румъния, Словакия, Унгария, Чехия и Полша трябваше да обсъдят въпроси на сигурността в рамките на колективния подход на НАТО. \"Тук съм, за да не допусна друг да решава бъдещето на българските енергийни проекти. При подготовката на срещата установих, че определени текстове на предварително изготвената декларация застрашават реализацията на важни инфраструктурни проекти от наш национален интерес, и направих необходимото проблемните текстове да бъдат извадени от декларацията\", обяви Радев. Конкретните корекции, нанесени след намесата му, обаче така и не станаха ясни. Държавният глава подчерта, че очаква българското правителството да \"материализира визитата на руския премиер Дмитрий Медведев в България, а не да ставаме заложник на чужди интереси\". По думите на Радев НАТО има достатъчно механизми за изработване на единна политика, докато регионалният формат изостря риториката, което не кореспондира с политиката на сдържане и диалог, възприета от Алианса. Президентът добави, че за съжаление неформалната инициатива Б9 се е отдалечила от замисъла си и дори създава рискове за интересите на деветте държави членки, отивайки отвъд приети от всички 29 съюзници подходи. Наблюдатели заподозряха, че възмущението му е провокирано от опита на трети страни да предопределят бъдещето на газопреносната схема, чиито окончателни маршрути постоянно се променят. Изявлението на президента дойде почти по същото време, в което стана ясно, че генералният секретар на НАТО Йенс Столтенберг ще бъде на официално посещение у нас. Норвежецът се срещна с премиера Бойко Борисов снощи, а за днес е предвиден разговор и с Радев.", "date": "2019.03.01", "title": " Румен Радев:  Не може друг да решава за българските енергийни проекти"}
{"url": "https://duma.bg/datata-n186532", "text": "БАБА МАРТА. Пъстрата гама от поверия, свързани със старицата - предвестница на пролетта, предопределя множество обреди. На 1 март има обичай да се връзват мартенички. Първи март е Ден на любителското художествено творчество. МЕЖДУНАРОДЕН ДЕН ЗА БОРБА ПРОТИВ ЯДРЕНОТО ОРЪЖИЕ. Отбелязва се по решение на Международната конференция за забрана на атомното и водородното оръжие, състояла се през 1977 г. в Хирошима, Япония. На тази дата през 1945 г. е взривена американска водородна бомба над атола Бикини в Тихия океан. 1810 - РАЖДА СЕ ФРЕДЕРИК ШОПЕН, ПОЛСКИ КОМПОЗИТОР (УМИРА 1849 Г.). Виртуозен пианист, подобно на Моцарт свири на пиано и композира от ранно детство. Написва многобройни произведения за пиано, опоетизира и драматизира танците мазурка, полонеза, валс и превръща скерцото в самостоятелно произведение. 1879 - ПОЛОЖЕН Е ОСНОВНИЯТ КАМЪК НА МАВЗОЛЕЯ-КОСТНИЦА НА РУСКИТЕ ВОИНИ В РАЗГРАД. Това прави княз Александър Дондуков-Корсаков. Мавзолеят е построен по проект на австрийския арх. Фридрих Грюнангер, по това време архитект на Разград. Открит е на 14 октомври 1880 г. От 1967 г. е паметник на културата с национално значение. Костите на погребаните в разградските гробища руски воини са пренесени там през 1978 г. 1879 - РАЖДА СЕ АЛЕКСАНДЪР СТАМБОЛИЙСКИ, ОБЩЕСТВЕНИК, ПОЛИТИК, ЛИДЕР НА БЗНС (УБИТ 1923 Г.). Министър-председател (1919-1923), народен представител в седем парламента. На 9 юни 1923 г. срещу неговото правителство е извършен военен преврат, организиран от Военния съюз, с подкрепата на буржоазните партии и царя. Пет дни по-късно Стамболийски е убит. 1912 - СЪЗДАДЕНА Е ВОЕННАТА АКАДЕМИЯ \"Г.С. РАКОВСКИ\" - най-старото висше военно училище в България. На 11 декември 1911 г., с доклад до цар Фердинанд I, военният министър ген. Никифор Никифоров предлага да се основе Военна академия. На 12 декември докладът е одобрен, а след три дни е внесен законопроект в НС. На 1 март 1912 г. той е гласуван от народните представители. 1941 - БОГДАН ФИЛОВ ПОДПИСВА ДОГОВОРА ЗА ПРИСЪЕДИНЯВАНЕТО НА БЪЛГАРИЯ КЪМ ТРИСТРАННИЯ ПАКТ по време на Втората световна война. С това се слага край на политиката на неутралитет и Царство България става съюзник на нацистка Германия. (На снимката - Виена, дворецът Белведере, 1 март 1941 г. Богдан Филов чете реч при подписването за присъединяване на България към Тристранния пакт. Седналият до него е външният министър на райха Йоахим фон Рибентроп.) 1943 - РАЖДА СЕ ГЕОРГИ КИТОВ, АРХЕОЛОГ (УМИРА 2008 Г.). Професор, доктор на историческите науки. Прави множество значителни открития, свързани с културата на траките, сред които религиозният комплекс край с. Старосел, 673-грамовата златна маска на тракийски владетел, гробницата на цар Севт III в могилата Голямата Косматка близо до Шипка и др.", "date": "2019.03.01", "title": "Датата"}
{"url": "https://duma.bg/za-vtori-pat-shte-ima-otlichiya-v-pamet-na-dimitar-tsonev-n186528", "text": "Млад студент, телевизионен репортер и водещ отново ще бъдат отличени за работата си от фондация \"Димитър Цонев\". Отличията целят подкрепа за качествената журналистика, каквато правеше и самият Цонев, уточняват организаторите. Има 2 критерия за участие - младежите да учат журналистика в бакалавърска програма и да са до 24-годишна възраст. Темата на конкурса е \"Покажи българската мечта\", а кандидатите трябва да направят едноминутно видео, за да представят бляновете си. Миналата година темата беше \"Покажи добрия българин\".  Спечелилият първо място ще получи 1500 лв., едногодишна стипендия, както и стаж в медия по избор. Финансово поощрение и стаж има и за второ, и трето място. Предвидени са призове и за утвърдени тв журналисти, като телевизиите сами трябва да изпратят своите номинации за конкретен журналистически материал на тв водещ и тв репортер, излъчен между 1 април 2018 г. и 31 март 2019 г. Водещите се номинират с определена емисия или интервю, а репортерите - с техен репортаж. Победителите в тази категория ще получат 1000 лева и барелеф, изработен от скулптора Ставри Калинов.", "date": "2019.03.01", "title": " За втори път ще има отличия в памет на Димитър Цонев"}
{"url": "https://duma.bg/starter-po-bg-radio-stana-na-17-godini-n186530", "text": "С весело шоу в столичен ресторант предаването \"Стартер\" по \"БГ радио\" отбеляза 17-я си рожден ден. Водещите Симеон Колев и Богдана Трифонова посрещаха с усмивка гости и приятели. Ефирната двойка поднови екипните си \"клетви\" пред десетки свидетели. В типичния си стил Симо и Богдана проведоха партито сякаш отбелязват 17 години \"пълен брак\" и обсъждаха с гостите екзистенциални брачни и сватбени въпроси. В дебата на тема \"За и против да се ожените след 17 години съвместно съжителство\" се включиха Илиян Любомиров, Мариана Попова, Веселин Плачков, Лара Златарева и Иван Юруков. Разгорещеният спор спечели Богдана, която защитаваше тезата, че сватба не е нужна.  Журналистът Георги Тошев, който отговаря на традиционните \"Пет въпроса на \"Стартер\"\" в празничния ден, определи доверието и чуваемостта между партньорите, като най-важни елементи за дълголетието на една връзка. Тошев заяви, че доверието между Симо и Боги е това, което прави магията на техния дует толкова привличаща за гостите и слушателите им. Като всеки класически рожден ден и този завърши с торта, но сватбена. Имаше и песен за рожден ден, изпълнена от Орлин Павлов, Михаела Маринова, Графа и Поли Генова.", "date": "2019.03.01", "title": "\"Стартер\" по \"БГ Радио\" стана на 17 години "}
{"url": "https://duma.bg/mladi-zhurnalisti-se-nadprevarvat-za-nagrada-geo-milev-n186529", "text": "Община Стара Загора, Центърът за подкрепа за личностно развитие и Къща музей \"Гео Милев\" организират Първи национален конкурс за журналистика \"Гео Милев\", съобщава СБЖ. Инициативата цели да развие таланта и творческото въображение у младежите, да утвърди общочовешките ценности, популяризира добрите новини, гражданската ангажираност, отстояването на позиция и развитие на интереса на учениците към творческа дейност. Основна тема на конкурса е \"Нашият свят\". Участниците от цялата страна могат да изпращат материали в различни журналистически жанрове. Те обаче трябва да се ограничат до една творба от жанр, но не повече от 3 творби в раздела. Максималната дължина на текстовете е 2 страници. В раздела \"Ученически издания\" могат да се представят вестници на хартия, както и електронни издания. В конкурса могат да участват ученици от 6 до 12 клас в 2 възрастови групи: 6-7 и 8-12 клас. Организаторите обещават и специална награда \"Добрата новина\" за индивидуална публикация и специална награда за най-добре представил се екип или индивидуален участник от Стара Загора. Срокът за предаване на творбите е до 10 април 2019 г. Текстовете могат да се предадат лично или по пощата на адрес: Стара Загора 6000, ул. \"Захарий Княжески\" 71, ет. 3, ЦПЛР, за журналистическия конкурс.", "date": "2019.03.01", "title": "Млади журналисти се надпреварват за награда Гео Милев"}
{"url": "https://duma.bg/slanchev-i-topal-1-mart-n186573", "text": "Баба Марта носи слънчев и топъл 1 март. Температурите ще са наистина пролетни и на места в страната ще достигнат 20 градуса. Ще духа умерен вятър от запад-северозапад. През нощта облачността ще се увеличи и в събота ще има слаби превалявания от дъжд, по високите места на планините- от сняг. Температурите обаче нямат да паднат под нулата. На 3 март съществени валежи не се очакват, но захлаждането ще продължи. Сутрешните температури ще са предимно между минус 2 и плюс 3 градуса, дневните – между 5 и 10 градуса. В началото на следващата седмица ще е предимно слънчево и пак ще започне бързо затопляне. Във вторник максималните температури ще достигат до 18-20 градуса. До 12 март температурите остават сравнително високи. По-чувствително захлаждане очакваме в периода 12-15 март. Тогава ще има валежи от дъжд, в Северна България и по високите западни полета – и от сняг.", "date": "2019.03.01", "title": "Слънчев и топъл 1 март"}
{"url": "https://duma.bg/golyamoto-patuvane-zapochva-ogranicheniya-i-zasilen-kontrol-po-magistralite-n186577", "text": "Засилен трафик се очаква от днес до понеделник по републиканските пътища и граничните пунктове. Заради трите почивни дни и топлото време \"голямото пътуване\" започва още от петък следобед. От КАТ и АПИ предупредиха за засилен контрол по магистралите и за ограниченията, въведени във връзка с националния празник 3-ти март. Още от днес се ограничава движението на тирове по магистралите. Забраната за камиони над 12 тона влиза в сила между 16 и 20 часа, а в понеделник - след 14 часа.  За първи път Пътна полиция ще приложи нов режим за регулация на натовареното движение по магистралите. Забраната за движение на тирове остава,  но полицията няма да спира товарните автомобили. За сметка на това ще има полицейски патрули на всички места, където са въведени забрани за движение на тежкотоварните камиони. Отговорността да се спазват разпоредбите ще бъде на самите водачи, които в уреченият час ще трябва да спрат. Идеята е камионите да спират на повече места, а не само където са полицаите, защото при тръгването им след изтичане на забраната се образуват големи опашки.За предпразничните и последния празничен ден ограничението ще важи за всички магистрали и някои първокласни пътища. По повод тържествата за 141 години от освобождението на България от 20:00 часа на 02 март (събота) до 18:00 часа на 03 март (неделя) ще бъде затворен проходът \"Шипка\". Транзитното преминаване на автомобили, пътуващи между Северна и Южна България ще става през Прохода на републиката (\"Хаинбоаз\"). Може да се ползва и друг популярен старопланински проход Троян - Кърнаре.", "date": "2019.03.01", "title": "Голямото пътуване започва, ограничения и засилен контрол по магистралите"}
{"url": "https://duma.bg/realiti-formati-otnovo-izpitvat-semeynite-tsennosti-n186531", "text": "Родните телевизии отново включиха в списъка на предаванията си реалити формати, които изпитват традиционните устои на българското семейство. За пореден път пуританите в България бяха скандализирани от провокативно звучащото \"Смени жената\", макар шоуто по БТВ реално да не предлага замяна на законната половинка с друга. Нова телевизия пък за втори път заложи на социалния експеримент \"Женени от пръв поглед\". \"Спортната фамилия на Владо Николов противопостави своя социален статус и житейска философия със семейство лингвисти от Бургас пред близо 1,1 милиона зрители, които гледаха старта на \"Смени жената\" в сряда вечер. Предаването е хит сред зрителите от всички възрастови групи, включително сред младите (18-34) - 38% от тях предпочетоха социалния експеримент по БТВ пред програмата на втората по гледаемост телевизия\", похвалиха се от БТВ след първия епизод. От медията твърдят, че в този сезон семейните двойки, които надникват в отношенията на други семейства, ще търсят формулата за щастие. Съпругите, които временно ще живеят в дома на други хора, търсят отговор дали трябва да променят нещо във взаимоотношенията с партньора си или мирогледа си. В премиерния епизод на \"Женени от пръв поглед\" бяха представени шестима души, които ще търсят любовта по нетипичен начин. Връзката между тях започва не с първа среща, а направо с брак. Екипът твърди, че експерти са анализирали психологическите характеристики, социалните нагласи и възможния процент на съвпадение на различните хора, които са кандидатствали за участие. Всеки вторник и сряда зрителите ще воайорстват дали изкуствено създадените връзки ще просъществуват. През 2015 година други шестима души опитаха да намерят любовта на екрана, но браковете им така и не просъществуваха.", "date": "2019.03.01", "title": "Реалити формати отново изпитват семейните ценности "}
{"url": "https://duma.bg/shest-levi-partii-zaedno-sreshtu-evropa-na-dve-skorosti-n186578", "text": "Социална Европа срещу двойните стантарти в ЕС - около това послание се обединиха шест леви партии преди европейските избори през май. Съвместна декларация с общи приоритети подписаха лидерите на левите партии от Вишеградската четворка заедно с БСП и социалистите от Хървания. Срещата на шестимата лидери е в чешкия град Храдец Кралове. Домакин е председателят на чешката социалдемократическа партия, вицепремиер и министър на вътрешните работи Ян Хамачек. Това е третата среща във формат Вишеград плюс, в която участва председателят на БСП Корнелия Нинова. Първата се проведе в Словакия, а втората – в Унгария. Лидерите на шестте партии подписаха декларация за общи действия и взаимна подкрепа. Корнелия Нинова запозна колегите си с политическата обстановка в страната, напускането на парламента от страна на БСП и получи тяхната подкрепа за отстояване на демократичните права на гражданите и върховенството на закона в България. Допълнително в проекта за декларация бе включен текст в защита на свободата на изразяване. В декларацията шестте партии обявяват инициатива за европейска минимална пенсия, Европейски трудов кодекс и Европейска агенция по труда. За да се гарантират еднакви социални и трудови права на всички европейски граждани и да не допускат двойни стандарти между държавите членки.  Шестте участници в срещата настояват за борба с укриването на данъци и премахване на данъчните убежища. В декларацията се набляга на мерки за забрана на двойния стандарт при храните. Нинова отново потвърди позицията на БСП против Истанбулската конвенция и джендър идеологията в училищата, както и против Пакта за миграция. Тя ги увери, че по тези два въпроса БСП няма да направи компромис.  Лидерът на левицата постави въпроса за ускорено изграждане на европейска прокуратура и избор на най-доказания в практиката професионалист за главен европейски прокурор. Тя изрази увереност, че това ще допринесе за резултатна борба с корупцията по високите етажи на властта. На въпрос на колегите й относно последния доклад на ЕК за пране на пари в България, с покровителството на политици, тя отговори, че това е от най-сериозният удар по правителството на Борисов през последните години и то от неговите европейски партньори. “За съжаление, по този начин, управляващите ни отдалечават от Шенген и от Европа”, каза още Нинова. Лидерите на партии декларират: \"След срещите в Братислава и Вишеград, ние ,лидерите на партии от държавите от Централна и Източна Европа, оставаме ангажирани с този формат и занапред, и взаимно се подкрепяме за предстоящите европейски избори\". Нинова отправи призив към колегите си за привличане и на други страни от региона към формата. Защото, по думите й, когато повече партии се обединят около общи ценности, имат по-големи възможности да ги отстояваме. Нинова закичи с мартеници колегите си от Чехия, Унгария, Полша, Словакия и Хърватия. Тя ги запозна с тази българска традиция и им пожела здраве и сили. ", "date": "2019.03.01", "title": "Шест леви партии заедно срещу Европа на две скорости"}
{"url": "https://duma.bg/tsveti-radoycheva-blesna-na-leydi-balgariya-2019-n186514", "text": "Чаровната Цвети Радойчева блесна на сцената на конкурса \"Лейди България 2019\". Атрактивната изпълнителка получи специална покана от Меги Савова и завладя гостите и публиката в \"Планет клуб\", който бе домакин на поредното издание на конкурса за най-красиви неомъжени дами. Красавицата покори присъстващите с ангелския си глас, а публиката не спря да пее заедно с нея любимите й авторски хитове \"Вземи ми всичко\" и \"Бъди до мен\". За шеметната си визия Цвети Радойчева избра шармантна черна рокля с кристали и перли, като познавачи веднага разкриха, че тоалетът е дело на младата и талантлива топ дизайнерка Ради Лазарова и модна къща \"Блинк\". Талантливата поп певица все по-често е канена и е сред предпочитаните родни звезди на частни партита и светски събития, тъй като се слави с голям репертоар от естрада, евъргрийни, руска и народна музика, а и заради безкомпромисния й външен вид, сценични качества и висок професионализъм.", "date": "2019.03.01", "title": "Цвети Радойчева блесна на \"Лейди България 2019\""}
{"url": "https://duma.bg/balgari-podgryavat-britanski-metali-n186515", "text": "Българската група 40 Days Later ще подгрее британската метъл банда Bullet For My Valentine на първия им самостоятелен концерт в София на 7 април в Зимния дворец на спорта. Родната формация излиза на сцената през 2008 г. и преминава през много трансформации, докато стигне до сегашния си състав и стил. Джент/метълкор звученето на групата съчетава тежки и чисти вокали с електронни подложки, придаващи характерна индивидуалност. През 2017 г. бандата издава и своя дебютен албум – Alterations. Освен множеството турнета и концерти из страната, българските музиканти са споделяли една сцена с изпълнители като Monuments, Vola и Kadinja. Билетите за концерта на Bullet For My Valentine в София са на цени от 60 и 70 лв. и се продават в мрежата на Eventim, както и онлайн. В деня на събитието пропуските ще струват 80 и 90 лв.", "date": "2019.03.01", "title": "Българи подгряват британски метъли"}
{"url": "https://duma.bg/s-14-sa-poskapnali-zavodskite-tseni-n186545", "text": "Общият индекс на цените на производител през януари 2019 г. се понижава с 0,4% спрямо предходния месец, но спрямо година по-рано увеличението е с 1,4%, съобщи НСИ. Съществено поскъпват цените в производството и разпределението на електрическа и топлоенергия и газ - с 0,9% спрямо предходния месец и с 5,3% спрямо януари 2018 г. В преработващата промишленост цените намаляват с 0,9% за месеца, а за година има увеличение от 0,5%. В добивната промишленост има месечно поскъпване от 0,2% и годишен спад от 3,6%. За година най-много поскъпва производството на тютюневи изделия - с 5,8%, обработката на кожи и производството на изделия от обработени кожи без косъм - с 4,8%, и производството на дървен материал и изделия от него, без мебели - с 4,7%. Намаление на цените за година е регистрирано при производството на основни метали - с 5,2%.", "date": "2019.03.01", "title": " С 1,4% са поскъпнали заводските цени"}
{"url": "https://duma.bg/biznes-klimatat-v-promishlenostta-se-vloshava-prez-fevruari-n186546", "text": "През февруари общият показател на бизнес климата остава на равнището си от предходния месец, съобщи Националният статистически институт (НСИ). В промишлеността показателят се понижава. Подобрение на стопанската конюнктура се наблюдава в строителството и сектора на услугите, докато в търговията на дребно запазва приблизително нивото си от януари. Съставният показател \"бизнес климат в промишлеността\" намалява с 2,3%, което се дължи на по-неблагоприятните оценки и очаквания на промишлените предприемачи за бизнес състоянието на предприятията. Показателят \"бизнес климат в строителството\" се покачва с 1,3% в резултат на подобрените очаквания на строителните предприемачи за бизнес състоянието на предприятията през следващите шест месеца. Бизнес климатът в търговията на дребно запазва приблизително нивото си от януари. Прогнозите на търговците на дребно за развитието на бизнеса в отрасъла през следващите шест месеца са по-благоприятни. Съставният показател \"бизнес климат в сектора на услугите\" нараства с 3,4%, което се дължи на благоприятните оценки и очаквания на мениджърите за бизнес състоянието на предприятията.", "date": "2019.03.01", "title": "Бизнес климатът в промишлеността се влошава през февруари"}
{"url": "https://duma.bg/nap-srokovete-za-kasovite-aparati-davat-vreme-na-vsichki-n186547", "text": "Новите срокове за прилагане на наредбата за касовите апарати са достатъчни за всички фирми да въведат промените. Това заяви говорителят на Националната агенция за приходите Росен Бъчваров в сутрешния блок на БНТ. Промените засягат различни сектори и затова, трябва повече време за допълнително прецизиране, каза Росен Бъчваров. Той обаче заяви, че тъй като сроковете са достатъчни, безкрайни удължавания няма да има. До края на март фирмите, регистрирани по ДДС, които имат само касови апарати, трябва да ги подменят. До 30 юни това трябва да сторят фирмите, които нямат ДДС регистрация, а до 30 септември всички фирми трябва да интегрират софтуера за управление на продажбите с фискалните операции. Бъчваров обясни, че продължават разговорите за промени по приложение на изискванията за болничните заведения, спешната помощ, чуждестранните фирми със собствен софтуер и електронните магазини, за да се прецизират изискванията за тях. Около 50 000 касови апарата, регистриращи продажби според новите изисквания, вече са инсталирани. Оставащото време е достатъчно за останалите, смята Бъчваров.", "date": "2019.03.01", "title": "НАП: Сроковете за касовите апарати дават време на всички"}
{"url": "https://duma.bg/podnoviha-targa-za-balgarskiya-uchastak-na-turski-potok-n186548", "text": "\"Булгартрансгаз\" обяви, че възобновява поръчката за изграждането на отклонението на \"Турски поток\" през България. Кандидатите вече ще могат да подават оферти до 6 март. Предложенията им ще бъдат показани ден по-късно, става ясно от съобщението на държавния оператор.  Първоначалната идея бе оферти да се събират до 15 февруари. Дни преди тази дата обаче дружеството \"Атоменергоремонт\" обжалва търга пред Комисията за защита на конкуренцията. На 21 февруари компанията сама оттегли жалбата си. В същия ден КЗК определи, че жалбата се оставя без разглеждане, прекратява се образуваното производство и искането за спиране на процедурата е оставено без разглеждане. Определението на КЗК не е обжалвано и съответно същото е влязло в сила. Индикативната стойност на обществената поръчка е 2,3 млрд. лева. В тази сума  влиза изработването на инвестиционни проекти, на документации за имотите, засегнати при строителството и спасителните археологически проучвания, подготовка за строителството, доставка на необходимите материали и оборудване, строително-монтажни работи и един куп други бюрократични дейности. Предвижда се разширението на българската газопреносна мрежа да обхване 11 области - Варна, Шумен, Разград, Търговище, Русе, Велико Търново, Ловеч, Плевен, Враца, Монтана, Видин. Проектът \"Турски поток\" се очаква да бъде една от основните теми в разговорите по време на предстоящата среща в София на премиерите на България и Русия - Бойко Борисов и Димитрий Медведев.", "date": "2019.03.01", "title": "Подновиха търга за българския участък на \"Турски поток\""}
{"url": "https://duma.bg/10-km-ot-hemus-shte-sa-gotovi-prez-esenta-n186549", "text": "До есента ще бъдат пуснати нови 10 км от магистрала \"Хемус\" - отсечката между Ябланица и Боаза. Това стана ясно вчера при проверка на пътя от шефа на Агенция \"Пътна инфраструктура\" (АПИ) Георги Терзийски. Строителството на отсечката започна през март миналата година и трябваше да завърши по план в началото на 2020 г. С новите 10 км готовият участък от магистралата ще бъде 180 км. Инвестицията е изцяло от републиканския бюджет и е на стойност 55 млн. лв.  Отсечката се изпълнява от Консорциум \"ХВП Ябланица\", в който участват \"Хидрострой\" АД, \"Водстрой 98\" АД и \"Пътстрой Бургас\" ЕООД. В момента по обекта се извършват земни и пътни работи, водостоци и други. Участъкът ще бъде с по две ленти за движение в посока по 4 м, две ленти за спиране по 3 м, средна разделителна ивица - 2 м, водещи ивици и банкети. Ще бъдат изградени 5 селскостопански подлеза и 2 селскостопански надлеза. ", "date": "2019.03.01", "title": "10 км от \"Хемус\" ще са готови през есента"}
{"url": "https://duma.bg/zabranyavat-na-telekomite-da-prashtat-saobshteniya-za-igri-i-horoskopi-n186550", "text": "Забраняват на мобилните оператори да ни изпращат SMS-и, с които ни абонират за игри и хороскопи, без да искаме. Върховният административен съд потвърди, че това е нелоялна търговска практика. Десетки сигнали от потребители, оказали се с абонамент към услуга, за която дори и не подозират, заливат Комисията за защита на потребителите (КЗП) през последните месеци, съобщи Нова телевизия. Най-често абонатите на мобилните оператори получават съобщение за абонамент за игра, хороскоп или прогноза за времето. А за да спре нежеланата услуга, трябва да се плати такса \"отказ\"- най-често между 6 и 10 лв. Проверката на контролните органи показва, че условията за абонамент често са неясни и подвеждащи. Най-често потребителите са примамвани с обещания за промоции и безплатни услуги. В повечето случаи въобще и не разбират, че са се съгласили с абонамента. Така, без да усетим, месечната ни сметка набъбва в пъти - или с всеки нов SMS, който изпращаме, или с дневни или седмични такси, които абонаментът изисква. В писмена позиция до Нова телевизия от трите телекома обясняват, че абонаментът към въпросните услуги е доброволен и не става по автоматичен път.", "date": "2019.03.01", "title": "Забраняват на телекомите да пращат съобщения за игри и хороскопи"}
