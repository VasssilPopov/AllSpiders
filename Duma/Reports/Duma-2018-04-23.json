{"url": "http://www.duma.bg/node/165354", "text": "Холивудската звезда Джъд Лоу брилянтно изиграва ролята на нестандартен глава на римокатолическата църква в световната хитова продукция \"Младият папа\". Виртуозното превъплъщение на актьора е допълнено от забележителната игра на Даян Кийтън като сестра Мери. \nИсторията на нетрадиционния Папа Пий XIII всъщност разкрива различните измерения на вярата и човешката природа. Истинското име на свещеника, в когото се превъплъщава известният актьор, е Лени Белардо. Той е всичко друго, но не и обикновен духовник: млад, американец, пие Cherry Coke Zero, пуши и е почитател на поп културата. Нестандартният папа е готов да поеме юздите във Ватикана. Воден от държавния секретар на страната, конклавът избира Лени Белардо с намерението да го използва като марионетка. Така той се превръща в Пий XIII. Числото в името му се оказва фатално за кардиналите, чиито идеи и очаквания са брутално разбити от младия папа. Пий XIII е загадъчен и противоречив персонаж, който неизбежно приковава вниманието със своята харизма. Безскрупулен и ироничен, изпълнен със съмнения и самоуверен, Лени Белардо се опитва да избяга от самотата и да намери Бог... \nНосителят на \"Оскар\" Паоло Сорентино майсторски представя сложната човешка природа чрез обърканите сънища на главния герой, като така поставя под въпрос представите му за света. Както самият режисьор отбелязва, \"Младият папа\" е \"филм за самотата, която е повратна точка в човешко състояние. Самотата като център на човешкия опит.\" \nПопулярният телевизионен сериал се отличава със зашеметяваща кинематография и изключително оригинален и нестандартен сюжет. Зрителите ще имат възможността да се пренесат във Ватикана от 28 април в 22.00 ч. пред екрана на FilmBox Extra HD или като се регистрират за безплатна седмица от услугата FilmBox Live, където ще открият и други световноизвестни продукции.   \n \t\n", "date": "2018.04.23", "title": "Джъд Лоу изиграва нестандартен папа "}
{"url": "http://www.duma.bg/node/165351", "text": "Концертът на Графа от \"Арена Армеец\", който на 6 април 2017 г. вдигна на крака 14 000 души, ще излезе в специална DVD и CD колекция. На своята фен страница във фейсбук изпълнителят обяви, че всеки, който поръча изданието до днес, 23 април, ще го получи лично с персонален автограф и двойна покана за официалната кинопремиера на 25 април в кино \"Арена Запад\". \nКолекцията \"Концерт на Графа в \"Арена Армеец\" ще зарадва почитателите с два броя DVD, които представят целия музикален спектакъл, както и документалния филм \"Зад кулисите\". В премиум сбирката е и аудио CD с изпълненията на песните, плюс книжка със снимки от събитието, като звукът във всички издания e 5.1-канален съраунд. \nПреди година Графа се изкачи до върха на българската музикална сцена, като разпродаде напълно най-голямата зала за събития в страната. Звездата сбъдна своята мечта пред многобройната публика с красиво и емоционално шоу с участието на любими български изпълнители, сред които Михаела Филева, Белослава, Поли Генова, Мария Илиева, Любо Киров, Орлин Павлов и др.   \n \t\n", "date": "2018.04.23", "title": "Концертът на Графа от \"Арена Армеец\" излиза на DVD и CD"}
{"url": "http://www.duma.bg/node/165350", "text": "Една от най-успешните гръцки звезди и победител в престижния конкурс \"Евровизия\" - Елена Папаризу, отправи специално видеопослание към отборите в \"Гласът на България\" по bTV. \"Пожелавам късмет на всички участници\", заяви месец преди първия си концерт у нас световноизвестната певица. \nЕлена Папаризу, която напоследък се изявява като жури в \"Гласът на Гърция\", за първи път ще излезе на голяма българска сцена в зала 1 на НДК на 27 май от 20 ч., а билети на цени от 30 до 80 лв. се продават в мрежата на Ticketportal.bg, онлайн и на касите в НДК. \nЛюбопитен факт е, че музикалните фенове у нас познават певицата от дуета \"Антик\" и хита \"Why?\" (\"Защо?\") от 2003 г., който тя изпълнява заедно със Слави Трифонов. През 2005 г. Елена Папаризу печели първото място в \"Евровизия\" и световно признание с хита \"My Number One\". \nПрез годините поп звездата, която е родена и израснала в гръцко семейство в Гьотеборг, Швеция, получава многобройни отличия за таланта си, като тя е най-награждаваният гръцки изпълнител от MAD TV и има рекорден брой призове - 23. Елена Папаризу обещава незабравимо шоу и много изненади на 27 май в София, когато ще изпълни както хитовете \"My Number One\", \"Mambo\", \"Haide\", \"Fiesta\", \"Baby It`s Over\", така и песни от новия си албум \"Ouranio Toxo\" (2017).   \n \t\n", "date": "2018.04.23", "title": "Елена Папаризу с поздрав за родни изгряващи звезди"}
{"url": "http://www.duma.bg/node/165385", "text": "60% от българските фирми са готови да отделят средства за реклама на бизнеса си. Интернет рекламата, фейсбук, Гугъл са основните канали за рекламиране, върху които бизнесът акцентира. Това показват данните от анкетно проучване на БТПП, свързано с рекламиране на фирмите, проведено през февруари 2018 г. С напредване развитието на социалните мрежи и дигитализацията бизнесът се стреми да бъде все по-конкурентоспособен, като рекламира именно чрез тези методи, посочват от палатата. \nМного по-лесно е чрез дигиталната реклама потребителите да разгледат даден артикул, който фирмите предлагат. Вече има различни продуктови каталози, които позволяват 360-градусово разглеждане на даден продукт, където всичко е видимо и достъпно в детайли. \n58% от анкетираните фирми искат бизнесът им да бъде популярен и да бъде лесно достъпен в Гугъл, 46% искат партньорите им да са добре запознати с възможностите на предприятието, а 31% желаят клиентите им да имат предварителна информация за компанията им, показват данните от проучването. \nКомпаниите са готови най-често - 52% от анкетираните, да отделят до 500 лв. за 360-градусово заснемане. Нито една компания няма притеснения за това, че офисите или производствената част не изглежда добре, но опитът на палатата показва, че помещенията им не са на ниво, което ги прави непривлекателни съгласно стандартите на развитите икономически пазари. Започва създаването на интерактивна карта на бизнес средата в България посредством най-модерните технологии за формиране на триизмерна реалност, съобщиха от Национална асоциация \"Сподели България\".  \n    \n \t\n", "date": "2018.04.23", "title": "60% от фирмите готови да отделят пари за реклама"}
{"url": "http://www.duma.bg/node/165388", "text": "КТ \"Подкрепа\" готви протест във вторник пред Министерството на енергетиката с искане да се повиши с 15% цената на въглищата от мини \"Марица-изток\". Заради това искане през миналата седмица министърът на енергетиката Теменужка Петкова се срещна със синдикалните организации на КНСБ и КТ \"Подкрепа\" в \"Мини Марица-изток\" и с ръководителите на двата синдиката Пламен Димитров и Димитър Манолов, както и с изпълнителните директори на БЕХ и на държавните мини - Петьо Иванов и Андон Андонов. \nОт КТ \"Подкрепа\" заявиха, че протестът ще бъде от 11 до 16 часа, но няма да протестират всички, които могат, за да не става апокалипсис. Според синдиката цената на въглищата не е пипана от 10 години. Лидерът на КНСБ Пламен Димитров смята, че протестът няма да реши проблема, но синдикатите по места ще решат дали да се включат в протеста.  \n\"Искането е 15% поскъпване на въглищата, които се добиват в мини \"Марица-изток\". Ако поскъпне цената, токът за бита и бизнеса ще скочи с 2%\", обясни Петкова. Според нея ТЕЦ \"Марица-изток 2\" в момента е в затруднено финансово състояние поради покачващата се цена на въглеродните емисии. \"През миналата година бяха платени 120 млн. лв. за емисии, а през тази сумата вече е 200 млн. лв. Тази тенденция ще продължи, а ТЕЦ-ът и мините са неразривно свързани в системата. Евентуално поскъпване на въглищата ще утежни допълнително състоянието на ТЕЦ 2\", допълни Петкова.   \n \t\n", "date": "2018.04.23", "title": "Миньорите излизат на протест утре"}
{"url": "http://www.duma.bg/node/165389", "text": "Частите за автомобили втора ръка трябва да бъдат с ясен произход и с гаранция, а търговците, които ги продават, ще се регистрират в кметството по месторабота на обекта. Това предвижда законопроект за пътните превозни средства. Общо три законопроекта бяха публикувани за обществено обсъждане на сайтовете на министерствата на транспорта и на вътрешните работи. Според полицейската статистика над 80% от кражбите на коли са свързани с повторна продажба на резервни части от тях. \nТърговците ще бъдат задължени за всяка предлагана част да имат данни от кого и кога е купена, както и на кого и кога е продадена. Трябва да има и информация и за идентификационния номер на превозното средство, от което е демонтирана. В края на всеки работен ден законът ги задължава да изготвят опис на наличните части и на сключените сделки. Всички данни за частите ще трябва да се съхраняват три години. Бизнесът с компоненти за автомобили без регистрация ще се наказва с 5 хил. лв., ако нарушителят е физическо лице, или 10 хил. лв., ако е фирма. \nЗатяга се и контролът. Всички обекти, предлагащи ремонти на пътни превозни средства, ще трябва да се регистрират. На регистрация според проектозакона подлежат освен сервизите за механични ремонти и бояджийски услуги, така и центровете за смяна на гуми, местата за монтаж и ремонт на газови уредби, автоключарите и електричарите. Сред задължителните документи за регистрация е списък с имената на техническите специалисти, които ще работят в обекта, тяхното образование и квалификация. Създаването на регистър на автосервизите е искане на компаниите от сектора, които работят на светло, от години. \nВсички моторни превозни средства да имат своеобразно досие, което да съдържа информация за техническо състояние, претърпени катастрофи и преминати ремонти, предвижда още законопроектът. Тази мярка цели да намали измамите при сделки с автомобили втора ръка, които вече са регистрирани в България. Ще се засили и контролът върху техническата им изправност, включително и тяхната екологичност. Това е важно, тъй като България има сериозен проблем с качеството на въздуха, а дизеловите автомобили втора ръка са едни от големите замърсители.  200 лв. ще бъдат глобявани шофьорите, които спират колите си в парковете. 100 лв. е наказанието за спиране на спирка на градския транспорт, предвиждат законодателните промени. Хората, които са хванати многократно да карат с превишена скорост, ще бъдат записвани в специален регистър. Те ще могат да кандидатстват за нова книжка чак след две години от датата, когато им е отнета старата. Двойно се увеличават санкциите за хвърляне на фасове от прозорците на колите. Глобата за преминаване на червено се увеличава с 50 лв. и става 150 лв.   \n \t\n", "date": "2018.04.23", "title": "Затягат търговията с авточасти втора ръка  "}
{"url": "http://www.duma.bg/node/165386", "text": "Международните валутни резерви на България се свиват през февруари до 22,2 млрд. евро, като намалението на месечна база спрямо януари е 0,2%. Според държавните финансисти причината е основно в намалението на банковите резерви с 1,3% спрямо първия месец от годината. \nФискалният резерв в края на януари достига 11,2 млрд. лв., или 11,3% от прогнозния БВП на България. В тази сума влизат и средствата на държавата на депозити в БНБ и други банки, и 1,3 млрд. лв. вземания от фондовете на ЕС за сертифицирани разходи. По същото време година по-рано средствата в резерва са били с над 19% по-малко, показва месечният обзор на българската икономика, изготвен от Министерството на финансите. \nДържавният дълг, включително държавно гарантираният, възлиза на 24,5 млрд. лв. (23,2% от прогнозния БВП при 27,4% от БВП година по-рано). Вътрешният дълг намалява от 6,4% от БВП през януари 2017 г. до 5,3% от прогнозния БВП за 2018 г., показват още данните. Съотношението на външния дълг към БВП се понижава от 19,3% през януари 2017 г. до 15,9%. Размерът на държавно гарантирания дълг е 1,9% от БВП при 1,7% от БВП година по-рано.   \n \t\n", "date": "2018.04.23", "title": "Намаляват маждународните валутни резерви на България "}
{"url": "http://www.duma.bg/node/165387", "text": "Работодателите във Варненско отново са в готовност за протести, предаде БНР. Причината за недоволството е цената на електроенергията, която ще произвежда ТЕЦ-Варна. От ТЕЦ-а са изпратили предложение до КЕВР за цена от 195 лв. за мегаватчас. Цената, предложена от ТЕЦ-Варна, е в пъти по-висока от нормалната на пазара, коментира Теодор Дечев от Асоциацията на индустриалния капитал в България (АИКБ). Според него собственикът на ТЕЦ-а ще получава от държавата около 17 млн. лв. на година, за да поддържа студен резерв, без всъщност централата да работи. \"Претенциите ни са, че включването в схемата за студения резерв, както и желанието за включване  евентуално на регулирания пазар на електроенергия на тази цена е появата на поредния привилегирован производител на електроенергия, който иска да продава ток, без да прави каквото и да е, просто чрез няколко документални хватки да си осигурят един хубав приход\", коментира той.   \n \t\n", "date": "2018.04.23", "title": "Работодатели негодуват срещу цената на тока от ТЕЦ-Варна"}
{"url": "http://www.duma.bg/node/165352", "text": "Великото \"Пинк флойд шоу\" ще гостува на 18 ноември (неделя) от 20 ч. в многофункционалната спортна зала \"Колодрума\" в Пловдив. \"Brit Floyd\" се завръща на сцената за много специална ретроспекция, посветена на 45-годишнината от култовата тава \"The Dark Side of the Moon\" (1973). С над 45 млн. продадени копия и определян от много хора като най-великия рок албум на всички времена той е истински шедьовър, който пренаписва рок музиката и категорично отрежда на \"Пинк флойд\" безсмъртие. \nПо време на концерта в Пловдив \"Brit Floyd\" ще изпълни както класики от \"The Dark Side of the Moon\", така и хитове от \"Wish You Were Here\", \"Animals\", \"The Wall\", \"The Division Bell\" и мн. др. \n\"Пинк флойд шоу\" е истински феномен. Представлението пресъздава мащаба и величието на последното турне на легендарната група от 1994 г. - \"Division Bell\", с изключителен светлинен спектакъл, огромен кръгъл екран и невероятни сценични ефекти. Идеята е да се създаде атмосфера, максимално близка до тази на концерт на прочутите британци на живо. \nС цел да се получи максимален театрален ефект, капацитетът на многофункционалната спортна зала \"Колодрума\" ще бъде ограничен до 3000 души. Всички места ще са седящи. Билетите за шоуто са на цени от 50, 60 и 70 лв. и се продават в мрежите на \"Тикетпро\" и \"Ивентим\", както и онлайн, уточниха организаторите от \"София мюзик ентерпрайсис\".   \n \t\n", "date": "2018.04.23", "title": "\"Пинк флойд шоу\" гостува в Пловдив"}
{"url": "http://www.duma.bg/node/165353", "text": "Родената в България световноизвестна изпълнителка, чиято звезда изгрява във Франция, покори публиката в София със завладяващ и естетски издържан концерт. Силви Вартан демонстрира неповторим финес в изграждането на над двучасовия музикален спектакъл, в който звучаха както хитове от златните години на рокендрола, така и незабравими шансони и поп парчета на певицата. \nПридружена от 12 инструменталисти и беквокалисти, грандамата на френската музика излезе в събота вечер на сцената с думите: \"Каква прекрасна атмосфера!\" Концертът започна с впечатляващи ретрокадри, които само отчасти пресъздават мащабите на популярността и шеметната кариера на Силви Вартан в чужбина. В паузите между песните изпълнителката, напуснала страната ни със семейството си едва 7-годишна, се обръщаше към присъстващите на български, а когато не намираше нужните думи, елегантно и с усмивка минаваше на френски и английски. \nПубликата посрещаше всяка композиция с ръкопляскания, а мнозина се просълзиха, когато звездата запя \"Хубава си, моя горо\". \"Тази песен е любимата на моя баща\", не скри вълнението си Силви Вартан. И не пропусна да подари на публиката хващащо за гърлото емоционално изпълнение на \"Я кажи ми, облаче ле бяло\". \nПевицата направи от сцената на зала 1 на НДК своеобразен музикален и чисто човешки реверанс към рокендрол легендата Джони Холидей, като представи специална селекция от негови и техни общи хитове. Въпреки че бракът им, просъществувал 15 години, се разпада, емблематичните звезди и родители на сина им Давид продължават да поддържат професионални и приятелски отношения до смъртта на френския Елвис Пресли през декември 2017-а. \nНа финала на грандиозния концерт меломани и ценители в София продължително и искрено аплодираха Силви Вартан, която напусна сцената с думите \"Обичам ви!\" \n    \n \t\n", "date": "2018.04.23", "title": "Силви Вартан подари обичта си на публиката в България"}
{"url": "http://www.duma.bg/node/165357", "text": "Асоциация \"Българска книга\" ще връчи годишната си награда за принос към книжния сектор в България \"Рицар на книгата\". За носител на званието за изминалата година Общото събрание на АБК избра предаването \"Денят започва с култура\" на БНТ. Отличието ще бъде връчено от кмета на София Йорданка Фандъкова, която е \"Рицар на книгата\" за 2016 г. Официалната церемония ще се състои днес, 23 април, в 19 ч. в Триъгълната кула на Сердика към Музея за история на София. Почетната статуетка се присъжда за петнадесети път.   \n \t\n", "date": "2018.04.23", "title": "АБК връчва наградата \"Рицар на книгата\""}
{"url": "http://www.duma.bg/node/165360", "text": "Известният поет и композитор Огнян Георгиев ще представи новата си, единадесета поетична книга със заглавие \"Погледни ме, но... в очите\", издание на ИК \"Персей\", на 24 април от 18.30 ч. в зала 42 на Националния дворец на културата. Почитателите на автора, присъствали на предишните му премиери, са подготвени да очакват артистично представяне от самия Огнян Георгиев, а за подходящия музикален фон ще се погрижи камерното дуо Иван Кръстев - цигулка, и Александра Иванова - пиано. \n\"В тази книга има различни по тематика и звучене стихове - както с любовни мотиви (\"аз чувствам\"), така и на социална тематика (\"аз виждам и осмислям\"). Тази книга е един вик - като опит или поне призив за връщане към ценното в човека, застрашено от тотално изкривяване или дори изчезване в новия свят. Един призив за повече човещина и толерантност; един зов към околните за спасение от самотата, която може да ни убие; една притча или изповед за болката, която взаимно си причиняваме и не знаем как да се спасим от нея\", казва Огнян Георгиев. И добавя: \"В книгата има много човешки чувства и истини, които (надявам се!) вълнуват не само мен.\" \nОгнян Георгиев е роден през 1947 г. По професия е инженер-химик, на което е посветил почти 15 години. След това се отдава предимно на творческа дейност. През 1982 г. се изявява за първи път като автор на поп песен в \"Златният Орфей\". До 1999 г. девет пъти участва в престижния фестивал, на който печели три награди (две от тях първи) като композитор. Носител е и на още две отличия от други национални песенни конкурси. \nИма записани над 25 песни, голяма част от които са включвани в плочи, касети и компактдискове. Творбите му са изпълнявани от Маргарита Хранова, Орлин Горанов, Борис Гуджунов, дует \"Ритон\", Асен Гаргов, Искра Радева, Паскал, Сунай Чалъков и др. Има издадени 2 авторски CD с песни и стихове. Първата му стихосбирка \"Говоря с теб\" излиза от печат през 1994 г. Следват още девет поетични книги: \"Превърнах те в песен\" (1998), \"Луд!\" (2000), \"Кръговратът на цветовете\" (2002), \"Предложение за бартер\" (2007), \"Животът в 300 страници\" (2008), \"Животът в 333 страници\" (2012), \"Ремонт на мозъка\" (2015), \"Синеока моя ...\" (2016), \"А не знам защо съм тъжен\" (2017). Само през последните четири години Огнян Георгиев издава четири поетични книги.   \n \t\n", "date": "2018.04.23", "title": "Огнян Георгиев отправя призив за връщане към ценното в човека  "}
{"url": "http://www.duma.bg/node/165358", "text": "При откриването на 40-ия Международен московски кинофестивал по червения килим минаха участниците и гостите на юбилейното издание (от ляво на дясно) президентът на престижния кинофорум Никита Михалков, японският самурай Кари-Хароюки Тагава, председателят на журито на основния конкурс за игрални филми Паоло дел Броко, шефът на журито за късометражни филми Сами Насери, членът на основното жури - американският актьор Джон Савидж, и др. \n \nСнимки Христо Събев, Москва \n    \n \t\n", "date": "2018.04.23", "title": "40-ти Международен московски кинофестивал"}
{"url": "http://www.duma.bg/node/165355", "text": "След като бестселъровата трилогия \"Червен изгрев\" спечели наградата на Goodreads в категорията \"Най-добър фантастичен роман на годината\" в три поредни години и намери своя логичен завършек в бестселъра на \"Ню Йорк таймс\" \"Утринна звезда\", Пиърс Браун, или създателят на една от най-дискутираните фантастики на последното десетилетие, пристига в София. На 26 април небето над столицата ще бъде озарено от \"Червен изгрев\", защото един от най-красивите и талантливи автори на Y&A и сценарист в Холивуд долита у нас за специална среща с всички Червени и Златни - феновете на света на Дароу. Незабравимо марсианско парти започва в 19 ч. в четвъртък в клуб \"MAZE\" (ул. \"Христо Белчев\" 1), информират от издателство \"Сиела\". \n    \n \t\n", "date": "2018.04.23", "title": "Писателят Пиърс Браун се среща с българските си читатели"}
{"url": "http://www.duma.bg/node/165356", "text": "Пролетен панаир на книгата тази година ще има - Министерството на културата, Националният дворец на културата и асоциация \"Българска книга\" съвместно търсят най-подходящото място за провеждането му. Преместването на най-голямото изложение от НДК се налага поради мерките за сигурност, свързани с българското председателство на Съвета на ЕС, стана ясно на среща в Министерството на културата. Представителите на МК предложиха на АБК алтернативни знакови културни пространства в София - бул. \"Витоша\", Националната галерия \"Квадрат 500\", Националната библиотека \"Св. св. Кирил и Методий\". В следващите дни АБК ще излезе с окончателно решение, а Коледният панаир на книгата ще се върне в НДК.   \n \t\n", "date": "2018.04.23", "title": "Пролетен панаир ще има, но не в НДК"}
{"url": "http://www.duma.bg/node/165375", "text": "Съветниците на американския президент Доналд Тръмп са изключително скептично настроени към внезапния отказ на Северна Корея от по-нататъшни ядрени и ракетни тестове и смятат, че обещанието на Пхенян е \"капан\", пише вестник \"Вашингтон поуст\". \nСпоред изданието в Белия дом са силно притеснени от твърде голямата отзивчивост на Ким Чен Ун и все повече се съмняват в искреността му. Според президентските съветници севернокорейският лидер цели да \"създаде илюзията\" на изключително благоразумен и готов на компромиси държавен глава, за да може да получи облекчаване на икономическите санкции срещу страната си, а всъщност им готви \"капан\". \nВ събота Северна Корея провъзгласи въвеждането на нов стратегически курс, който включва преустановяване на всички ядрени и ракетни тестове и концентриране върху развитието на икономиката. Лидерът заяви още, че страната му няма да предоставя ядрено оръжие и ядрени технологии на трети страни. \nАмериканският президент обаче похвали решението на Ким Чен Ун. \"Това е много добра новина за Северна Корея и света - голям напредък! Очаквайте нашата среща на върха\", написа Тръмп в туитър след новината, обявена от държавната агенция на Северна Корея. \nГерманският външен министър Хайко Маас определи като стъпка в правилната посока съобщението на Северна Корея, че незабавно ще преустанови ядрените и ракетните си тестове, но добави, че Пхенян трябва да разкрие съдържанието на своята ракетна и ядрена програма, предаде Ройтерс. \n\"Това искане отговаря на очакванията на международната общност\", добави той. \nРазглеждаме това решение като важен етап по пътя към бъдещо намаляване на напрежението на Корейския полуостров, отбелязва Москва. \nРуското външно министерство приканва САЩ и Република Корея \"да вземат взаимни адекватни мерки и да постигнат взаимно приемливи споразумения\" със Северна Корея по време на предстоящите срещи на върха между Юга и Севера и между КНДР и САЩ, предаде БТА. \nЮжна Корея приветства заявлението на КНДР за прекратяване на ядрените изпитания и смята, че това ще създаде положителни условия за успешното провеждане на междукорейската среща и срещата между КНДР и САЩ. \nЯпонският премиер Шиндзо Абе също приветства заявлението на КНДР, но японският министър на отбраната Ицунори Онодера заяви, че заявлението на КНДР за прекратяване на ядрените изпитания и опити с междуконтинентални балистични ракети \"не е удовлетворително и е недостатъчно\". Онодера отбеляза също, че \"сега не е време международната общност да отслабва натиска върху КНДР\". \nНовината идва сред съобщенията за среща на бившия директор на ЦРУ Майк Помпео със севернокорейския лидер, която очевидно е допринесла за организиране среща на върха в края на май или началото на юни. Според в. \"Уол стрийт джърнъл\" Ким Чен Ун е уверил Помпео на срещата им миналата седмица, че е възможно да освободи трима американски граждани по повод срещата му с президента Доналд Тръмп.   \n \t\n", "date": "2018.04.23", "title": "Белият дом недоверчив към обещанията на Ким Чен Ун  "}
{"url": "http://www.duma.bg/node/165366", "text": "Саудитските сили за сигурност свалиха вчера дрон играчка до кралския дворец в столицата Рияд, предадe ДПА. Силите за сигурност са забелязали летящата играчка в неразрешена близост до двореца. Записите в социалните медии показваха стрелба, продължила най-малко половин минута. Според някои съобщения крал Салман не е бил в двореца, според други той бил скрит в бункер. Бунтовниците хуси често извършват от съседен Йемен атаки срещу кралството с дронове.  \n    \n \t\n", "date": "2018.04.23", "title": "Играчка паникьоса Рияд"}
{"url": "http://www.duma.bg/node/165359", "text": "Кинофестивалът в Кан обяви допълнителни заглавия на филми, които се включват към вече обявените от основната програма на 71-вото издание на най-престижното киносъбитие в света. В конкурсната програма са включени българската копродукция \"Дивата круша\" на носителя на \"Златна палма\" турски режисьор Нури Билге Джейлан (филмът е реализиран с финансовата подкрепа на българския Национален филмов център и в партньорство с \"Ню Бояна филм студио София\"), \"Knife+Heart\" с Ванеса Паради на френския режисьор Ян Гонзалес, чийто първи проект е участвал в програмата на \"София мийтингс\", и вторият филм на казахския режисьор Сергей Дворцевой \"Ayka\" (участвал с дебюта си \"Тулпан\" на \"София филм фест\"), научи ДУМА от Светлана Дамянова от пресофиса на СФФ. \nОгромно любопитство предизвика завръщането в Кан на две култови фигури на киното - Ларс фон Триер и Тери Гилиъм. Датчанинът постигна примирие с фестивала след непремереното си изказване на пресконференцията по повод филма си \"Антихрист\" в Кан през 2011 г., където изрази известни симпатии към Хитлер. Фестивалът отстрани Фон Триер и го обяви за \"персона нон грата\". Новият му филм \"Къщата, която Джак построи\" е с участието на Мат Дилън и Ума Търман. \"Човекът, който уби Дон Кихот\" на Тери Гилиъм ще закрие основната програма в Кан и бележи края на сага, продължила 17 години в опити за снимки и близо три десетилетия планове. В главните роли са Адам Драйвър, Джонатан Прайс, Стелан Скарсгард и Олга Куриленко. И двата филма са извън конкурсната програма. \"Донбас\" на украинския режисьор Сергей Лозница ще открие секцията \"Особен поглед\" на 9 май.     \n \t\n", "date": "2018.04.23", "title": "Българското кино се завръща на червения килим в Кан"}
{"url": "http://www.duma.bg/node/165367", "text": "Турският президент Реджеп Ердоган призова за мир с Гърция, съобщи Анадолската агенция.\"Имаме нужда от мир сега. Нашият мир с вас е като никой друг\", заяви турският президент. Ердоган заяви още, че гръцкият премиер Алексис Ципрас е \"млад и динамичен\" лидер, който има желание \"да направи нова стъпка\", и гръцкият президент Прокопис Павлопулос \"е в същия дух\".  \nВ края на миналата седмица генералният секретар на НАТО Йенс Столтенберг призова двете страни членки на алианса да разрешат различията в рамките на двустранните усилия. Той приветства телефонния разговор между премиерите на страните Алексис Ципрас и Бинали Йълдъръм. \nМеждувременно Турция реагира остро срещу Австрия и Холандия, които обявиха, че кампаниите в тях на турски партии и политици за изборите на 24 юни в Турция ще навредят на \"демократичните ценности\". \"С този подход Австрия и Холандия погазват демократичните ценности в собствените си страни, спомагат за разпространяването на расистки политически движения, враждебни на ценностите на ЕС\", написа в туитър министърът по въпросите на ЕС Йомер Челик.     \n \t\n", "date": "2018.04.23", "title": "Ердоган призова за мир с Гърция"}
{"url": "http://www.duma.bg/node/165368", "text": "Иран е готов да възобнови работата върху ядрената си програма, и то с \"много по-бързи темпове\", ако САЩ вземат решението да излязат от сключеното през 2015 г. споразумение. Това заяви външният министър Мохамад Зариф в интервю за телевизия Си Би Ес. Президентът на САЩ Доналд Тръмп иска до 12 май европейските държави, подписали споразумението, да са го \"поправили\". Целта на споразумението е да възпре Техеран от разработването на ядрени оръжия чрез международен контрол. \nКомандващият иранската армия ген. Абдулрахим Мусави заплаши израелците, че \"няма къде да избягат освен в морето\". Той добави, че \"остават само 25 години до разрушаването на ционистката общност\". За втори път той отправя такава заплаха.     \n \t\n", "date": "2018.04.23", "title": "Иран предупреди САЩ и заплаши Израел"}
{"url": "http://www.duma.bg/node/165370", "text": "По делото \"Скрипал\" британските медии се цензурират от специалните служби, заяви руският посланик във Великобритания Александър Яковенко в интервю за телевизия РБК. Миналата седмица изтече новината, че на всяко съобщение по делото \"Скрипал\" е наложена цензура и нито една информация не може да излезе без съгласието на Съвета по национална сигурност, добави той. \nСъздадените в СССР отрови от семейство \"Новичок\" са били изследвани в много страни на Запада, пише германското сп. \"Дер Шпигел\". По данни на немската преса с отровното вещество са работили лаборатории в САЩ и Европа. Освен във Великобритания то е било изследвано в САЩ, Нидерландия и поне още една западна държава. Химикалът бил изследван за създаването на противоотрова.  \nСпоред британски медии антитерористичната служба е установила шестима заподозрени лица за отравянето на Скрипалови, а основният извършител е 54-годишен бивш руски разузнавач с агентурно име \"Гордън\". Той вероятно си е служил с три псевдонима, съобщи \"Сънди пийпъл\". Заподозрените са в Русия, имената им не се уточняват. Полицията е анализирала списъците на пристигащите и заминаващите от страната пътници на полетите, на камерите за наблюдение и номерата на колите.  \n    \n \t\n", "date": "2018.04.23", "title": "Лондон цензурира новините за Скрипал"}
{"url": "http://www.duma.bg/node/165369", "text": "Екипът от експерти на Организацията за забрана на химическите оръжия (ОЗХО) взема проби в сирийския град Дума, за да установи дали правителствената армия е извършила там химическата атака на 7 април. Доклада си ОЗХО ще предаде на всички страни членки. \nЧасти на сирийската армия и народното опълчение прогониха терористите от квартал в Южен Дамаск. Те продължават операцията срещу район, в който са останали 1200 джихадисти. \nУдарната морска групировка на САЩ начело със самолетоносача \"Хари Труман\" може да остане в Средидземно море заради засилващото се предизвикателство на Русия, съобщи \"Дифенс нюз\". Ако това стане, ще бъде нарушена 30-годишната ротация на самолетоносачите, \"Хари Трумън\" трябваше да се позиционира в Персийския залив.      \n \t\n", "date": "2018.04.23", "title": " ОЗХО взема проби в Дума"}
{"url": "http://www.duma.bg/node/165371", "text": "Арменската полиция арестува лидера на опозицията Никол Пашинян малко след като той прекрати срещата си с премиера Серж Саргсян. \n\"Народът трябва да освободи Никол [Пашинян]\", каза Сасун Микаелян пред журналисти малко преди и той да бъде арестуван от полицията за борба с безредиците. От десет дена опозицията води масови демонстрации против Серж Саргсян, когото неговите противници обвиняват, че завзема властта. \nПреди Пашинян да бъде арестуван, бяха организирани разговори между него и Саргсян. По-късно арменската полиция блокира централния ДПлощад на РепубликатаУ в Ереван и обяви, че провежданият там митинг на опозицията е незаконен. От полицията обещаха, че ще окажат Дсъдействие на опозицията за провеждане на митинга на друго място, където няма да се нарушават правата на другите гражданиУ. \nПремиерът и бивш президент на Армения Саргсян напусна телевизионна среща с Пашинян малко след като тя започна, осъждайки \"изнудването\" на опозицията. \n\"Дойдох тук, за да обсъдим вашата оставка\", каза пред камерите Пашинян, лидерът на опозиционната Партия Граждански договор. \n\"Това не е диалог, това е изнудване, мога само да ви посъветвам да се върнете към правната рамка ... иначе ще поемете отговорността\", отговори Саргсян. \n\"Вие не разбирате ситуацията в Армения. Силата сега е в ръцете на народа\", каза Пашинян. \n\"Партия, която е спечелила осем процента на (парламентарните) избори, не може да говори от името на народа\", каза Саргсян, преди да излезе от заседателната зала в хотел \"Мариот\" в Ереван. \nПашинян след това обеща да \"засили натиска\" върху Саргсян, за да го принуди да подаде оставка. \nАрменската полиция е задържала 102-ма души на съботните протести в Ереван срещу премиера Серж Саргсян, предадоха междувременно информационните агенции. \nПоредният ден на демонстрации започна с шествия от сутринта. Участниците периодично блокираха пътни артерии. В следобедните часове основният булевард в арменската столица - \"Маштоц\", беше изцяло блокиран. Протестиращите скандираха \"Ние сме господари на нашата страна\" - те настояват за оставката на премиера. \nНа фона на нестихващото напрежение президентът Армен Саркисян отиде при демонстрантите на Площада на републиката. Те го посрещнаха с аплодисменти и викове \"Президенте, махни Серж\". \nВ опит да намали напрежението пемиерът обяви по-късно, че е готов да напусне поста, след като бъде решен проблемът с Нагорни Карабах. Той също бил готов да предаде премиерското кресло на друг кандидат само след като бъдат разрешени \"глобалните проблеми\". \nАкциите срещу Серж Саргсян започнаха на 13 април. Участниците в тях организират митинги и шествия, блокират улици. \nПротести се провеждат и в други големи градове. Демонстрациите обаче, както и заявленията на техните лидери карат коментаторите да изтъкват прилики с други \"цветни революции\" от предишни години и съмнения, че зад тях стоят външни сили. Пашинян, който е опозиционен депутат от либералния алианс \"Изход\" (\"Елк\"), предлага \"да преформатира\" Армения от Евразийския икономически съюз към Европа.   \n \t\n", "date": "2018.04.23", "title": "Арестуваха лидера на опозицията в Армения  "}
{"url": "http://www.duma.bg/node/165373", "text": "Холивудската актриса Натали Портман обясни отказа си да замине за Израел за връчването на \"Премия Генезис\" заради премиера Бенямин Нетаняху. \nВ официалното си становище, разпространено през уикенда, актрисата заяви, че медиите \"неправилно са изтълкували\" причините за отказа й да замине за Израел и да участва в церемонията. \"Позволете ми да кажа от свое име. Реших да не заминавам, за да не демонстрирам одобрение за политиката на Бенямин Нетаняху\", написа актрисата.  \n\"Израел бе създаден преди 70 години като убежище за бежанците след Холокоста. Но жестокото отношение към онези, които страдат от днешните злодеяния, просто не съответства на моите еврейски ценности. \nКакто е известно, Натали Портман се отнася негативно към политиката на израелския премиер Нетаняху.   \n \t\n", "date": "2018.04.23", "title": "Натали Портман критикува Нетаняху"}
{"url": "http://www.duma.bg/node/165374", "text": "Засиленото напрежение в търговската и геополитическата сфера, безпрецедентно високото равнище на световния дълг и нарасналата финансова уязвимост застрашават растежа на световната икономика. Това е позицията на Международния валутно-финансов комитет (МВФК), който е ръководният орган на Международния валутен фонд (МВФ). \n\"Проблемите в демографската област и ниският ръст на производителността може да намалят потенциала за по-висок и траен растеж в бъдеще\", предупреждават авторите на документа, цитиран от медиите \nТе препоръчват, че \"данъчно-бюджетната политика трябва да бъде гъвкава и благоприятна за икономическия растеж\", а \"структурните реформи трябва да целят повишаване на производителността, потенциалния ръст и заетостта, същевременно ефикасно да подпомагат онези, които понасят негативите от структурното преустройство\". \n\"В краткосрочна перспектива рисковете като цяло са балансирани, но ще продължат да се изместват в посока към (икономическо) понижение през следващите няколко тримесечия\", предричат експертите На МВФК.      \n \t\n", "date": "2018.04.23", "title": "Световната икономика застрашена от три риска"}
{"url": "http://www.duma.bg/node/165391", "text": "Над 19,5% от противообществените прояви на малолетни и непълнолетни са извършени от момичета, а близо 22% са от деца на 8-13 години. Това сочат данните на НСИ. През 2017 г. в детските педагогически стаи се водят на отчет 9146 подрастващи. В сравнение с 2016 г. броят им се увеличава с 50. Непълнолетните автори на противообществени прояви на възраст от 14 до 17 г. са най-много - 78,2%.  \nПрез миналата година контингент на педагогическите стаи не са вече 2862 малолетни и непълнолетни, тъй като 1524 от тях са поправили поведението си, а 1256 са навършили 18 години.  \nВ структурата на противообществените прояви най-голям е делът на избягалите от дома, от специализирана институция или от социална услуга от резидентен тип, следват прояви на насилие и агресия, употреба на психоактивни вещества и пр. През 2017 г. 4971 малолетни и непълнолетни, които са извършили престъпления, са регистрирани в педагогическите стаи. Повече от половината престъпления са кражби - най-често от магазини и търговски обекти, следват кражби от домовете и взломни кражби - 11,8%.  \nНай-често налаганите възпитателни мерки са предупреждение, поставяне под възпитателен надзор на обществен възпитател, поставяне под възпитателен надзор на родителите или на лицата, които ги заместват. По-редки са наказанията предупреждаване за настаняване във възпитателно училище интернат с изпитателен срок до 6 месеца и настаняване.  \nПрез миналата година 1463 деца са пострадали от престъпления. Най-голям е броят на малолетните и непълнолетните, пострадали от кражби, следват пострадалите от нанесени телесни повреди, 86 деца са жертва на блудство, а 20 - на изнасилване.   \n \t\n", "date": "2018.04.23", "title": "Всяка пета противообществена проява е от момиче"}
{"url": "http://www.duma.bg/node/165390", "text": "Близо 25 млн. лв. са заложени в средносрочната бюджетна прогноза до 2019 г. за извънкласни дейности в училищата, след като приключи европейското финансиране от \"Твоят час\" по оперативната програма на МОН за наука и образование, напомни министър Красимир Вълчев в Разград. Можем с тези пари да насърчаваме спорта, различни дейности в областта на техниката, на моделирането, уточни Вълчев. В бъдеще ще има повече инвестиции в местата, където има хора с компютърни умения, затова от III клас ще бъде въведен предмет \"Компютърно моделиране\". \nВ края на миналата седмица в столицата пък се състоя двудневна конференция за дигиталните и креативните умения в училище, която е в календара на българското председателство. Приет бе Софийски призив за действие в областта на използването на цифровите технологии в образованието. Документът цели приобщаващо дигитално образование за всички граждани, подготовка и обучения на учителите, образователни иновации и сътрудничество между всички партньори в образованието при изготвянето на учебните програми. По същото време премиерът Борисов заяви, че във всички училища трябва да се осигури уай-фай връзка, за да учат децата с таблети.   \n \t\n", "date": "2018.04.23", "title": "Ще има 25 млн. лв. за извънкласни дейности до 2019 г. "}
{"url": "http://www.duma.bg/node/165393", "text": "На 24 април от 15 до 17 часа лидерът на БСП в София Калоян Паргов и народният представител от \"БСП за България\" проф. Румен Гечев ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86.     \n \t\n", "date": "2018.04.23", "title": "ПРЕДСТОЯЩО"}
{"url": "http://www.duma.bg/node/165394", "text": "Българската съдебна система не е независима, корупцията обхваща всички нива на управлението, липсват нормални условия в затворите. Това са някои от заключенията на Държавния департамент на САЩ в годишния му доклад за спазване на човешките права по света. \nВ документа са изброени случаи на полицейско насилие, довели и до отнемането на човешки живот (арестът на Аспарух и Шибил Добрушеви в Бохот, при който бащата умира от инфаркт, а синът е със счупени ребро и ръка), цитират се и констатациите на експерти към ООН, че физическите посегателства в полицейските арести могат да бъдат определени като мъчение. Отбелязва се и лошото състояние на затворите. \nВ същото време анализи на различни неправителствени организации посочват редица проблеми със защитата на правата на жените, децата, особено тези с увреждания, и представителите на различни религиозни и етнически малцинства. Това се съчетава с предразсъдъци в обществото срещу много от уязвимите групи. \nДокладът е поредното външно наблюдение, което обръща внимание на влошаващата се медийна среда у нас. \"Остават притесненията, че корпоративният и политически натиск, в съчетание с растящата и непрозрачна концентрация на медийна собственост и разпространителски мрежи и, на трето място, правителствената регулация на ресурси и подкрепа за определени медии заедно са нанесли смъртоносен удар на медийния плурализъм\", гласи документът.   \n \t\n", "date": "2018.04.23", "title": "Държавният департамент на САЩ пак ни смъмри за корупцията"}
{"url": "http://www.duma.bg/node/165397", "text": "Председателят на новия антикорупционен орган (КПКОНПИ) Пламен Георгиев анонсира законови промени, които на практика ще облекчат строежите. Той пробута идеята, докато коментираше арестуваната кметица на \"Младост\" Десислава Иванчева и отказа й да издава уведомления до заинтересованите страни. Тези уведомления са последните документи, нужни за старта на строежите. Заради забавянето на такъв лист се предполага, че Иванчева е поискала подкуп от предприемача Александър Ваклин.  \nСпоред Георгиев, когато уведомлението не се издаде в срока от две седмици, трябва да се приема за мълчаливо съгласие на кмета. Макар да няма общо със строителството, той се мотивира с чл. 32 от Закона за противодействие на корупцията и за отнемане на незаконно придобитото имущество, който разрешава да \"разработва предложения за изменения в законодателството с антикорупционна насоченост\". \nНа въпроса как за едно формално действие преди началото на строеж, каквото е издаването на уведомлението до заинтересованите страни, е искан подкуп от половин милион евро, Георгиев обясни, че е дребно действие, но със сериозни последици. \"То се оказва по-важно от разрешението за строеж\", коментира още шефът на антикорупционната комисия. Според него Иванчева много бързо се е ориентирала в обстановката, но това не означавало, че други кметове не се възползват от вратичката в закона.  \nПламен Георгиев не се съгласи, че обществото не е приело изцяло позитивно първата акция на новосформирания антикорупционен орган. \"Само определени медии и постоянни критици със странни аргументи критикуват работата на разследващите и комисията\", смята той. Георгиев увери, че парите са в материалите по делото, и предполага, че им се извършват химическа и дактилоскопска експертиза. В петък излезе информация, че парите вече са върнати на Ваклин. Бизнесменът пък твърди, че е взел банков кредит, за да осигури откупа.     \n \t\n", "date": "2018.04.23", "title": "След ареста на Иванчева искат облекчаване на строежите"}
{"url": "http://www.duma.bg/node/165395", "text": "С редица зонални срещи Движението на ветераните в БСП заздравява структурите си. Целта на срещите е местните структури да се опознаят, да обменят опит и по-бързо да слиза информацията до тях. Сега са пролетните срещи, през есента ще има нови, заяви председателят на движението Динко Желев в Шумен на първия форум, който събра представители от 9 области - Варна, Шумен, Добрич, Разград, Търговище, Габрово, Велико Търново, Русе и Силистра. \nЖелев припомни, че през ноември Движението на ветераните навършва 10 години. Той увери, че организацията ще работи активно с БАС, \"Съюза на пенсионерите 2004\", Организациите на жените, Съюза на запасните офицери и сержантите и др. Другата важна задача според Желев е движението да бъде мост между поколенията в БСП. Затова то трябва да работи по-активно за привличане на млади членове на БСП, както и за връщането на обидени и забравени бивши членове на партията. Според него те могат да се върнат ако не като членове, поне като симпатизанти. \nЛидерът на ветераните отбеляза, че движението е подпомогнало подготовката на редица закони като Закона за възрастните хора, който вече е внесен в НС от левицата. Даваме становища на парламентарната група за дискусионни въпроси за пенсии, социални осигуровки и др., добави той. \n    \n \t\n", "date": "2018.04.23", "title": "Започнаха зонални срещи на ветераните в БСП"}
{"url": "http://www.duma.bg/node/165398", "text": "Добрич остана два дни без вода. Вчера късно вечерта се очакваше да се вземе решение дали да бъде обявено частично бедствено положение. Това стана ясно след извънредно заседание на щаба за изпълнение на Общинския план за защита при бедствия. До безводието доведе авария на помпена станция \"Приморци\", която стана в петък следобед. \nОт общината имаха готовност да разположат водоноски на четири места. Водата е само за хигиенни, а не за питейни нужди. \nОбявяването на частично бедствено положение води до преустановяване на дейността на детските градини и ясли. В ДКЦ-2 има ограничена дейност и резерви от водни запаси за 4 часа днес. В болницата водата е с ниско налягане, но се разчита на резервен капацитет от хидрофори. \nТехнически проблеми с остарялата водоснабдителна система са причината за зачестилите напоследък аварии, обясни Павел Павлов - главен инженер във ВиК в града. Той подчерта, че помпената станция \"Приморци\" е най-важната за Добрич. В нея се събира вода от помпените станции \"Плачи дол\", \"Стрелбище\", \"Минково\", \"Оброчище\" и от собствени сондажи. \nАлтернативното решение е да бъде доставено половината от необходимото количество вода от система \"Шабла\".   \n \t\n", "date": "2018.04.23", "title": "Добрич остана два дни без вода"}
{"url": "http://www.duma.bg/node/165400", "text": "Близо 4000 души, препълнили зала 1 на НДК заради концерта на Силви Вартан в събота вечер, освиркаха нелепите напъни на Цветан Цветанов да изпъкне там, където не му е мястото и времето. Шефът на ПГ на ГЕРБ явно е настоял от сцената на всеослушание да бъде прочетен поздравителният адрес към световноизвестната френска певица с български произход, подписан от Цветанов и семейството му. Публиката обаче с дюдюкания, присмех и неодобрителни аплодисменти ясно изрази недоволството и възмущението си от неадекватната парвенюшка изцепка на сивия кардинал на управляващите. \"За кого се мисли този?!\", \"Тук и сега ли реши да се изтъква?!\" - недоумяваха меломаните, дошли да се насладят на стилния спектакъл на Силви Вартан. Звездата не скри вълнението си, когато на финала на музикалното представление пред нея бяха струпани огромни кошници с цветя, изпратени от председателя на НС Цвета Караянчева, премиер-министъра Бойко Борисов, вицепрезидента Илияна Йотова, столичната градоначалничка Йорданка Фандъкова, министъра на културата Боил Банов, министъра на туризма Николина Ангелкова и др. Но най-трогателна бе реакцията на изпълнителката, когато бе съобщено, че и кметът на Искрец - селото, в което е родена Силви Вартан, също е изразил почитта си към нея.   \n \t\n", "date": "2018.04.23", "title": "4000 освиркаха Цветан Цветанов в зала 1 на НДК"}
{"url": "http://www.duma.bg/node/165402", "text": "С мощни освирквания от 4-хилядната публика, препълнила зала 1 на НДК в събота вечер заради концерта на  , бе посрещнат поздравителният адрес на Цветан Цветанов към звездата. Председателят на ПГ на ГЕРБ опита да изпъкне, настоявайки от сцената да се прочете обръщението му към грандамата на френската музика, започващо с думите \"Аз и моето семейство...\" \nПрисъстващите обаче с присмех, дюдюкания и неодобрителни аплодисменти изразиха възмущението си от неадекватната парвенюшка изцепка на  . Нелепите му напъни да привлече вниманието към себе си предизвикаха недоумението на меломаните, дошли да се насладят на стилния спектакъл на световноизвестната певица с български произход.   \n \t\n", "date": "2018.04.23", "title": "Мощно освиркаха Цветанов в НДК "}
{"url": "http://www.duma.bg/node/165361", "text": "МЕЖДУНАРОДЕН ДЕН НА КНИГАТА И АВТОРСКОТО ПРАВО. Празникът е обявен от ЮНЕСКО през 1996 г. в памет на починалите на този ден през 1616 г. велики творци Мигел де Сервантес, Уилям Шекспир и Инка Гарсилано де ла Вега (Лопе де Вега). 1856 - РАЖДА СЕ ИВАН МЪРКВИЧКА, БЪЛГАРСКИ ХУДОЖНИК ОТ ЧЕШКИ ПРОИЗХОД, ПРОФЕСОР (УМИРА 1938 Г.). Един от създателите на новото българско изобразително изкуство. По покана на правителството на Източна Румелия през 1881 г. идва в България. Създава рисувално училище в Пловдив и става негов първи директор (1896). Заедно с археолога и нумизмат Вацлав Добруски са автори на тогавашния ни герб. С голяма правдивост и с дълбоко патриотично чувство пресъздава страници от историята на България. Оставя портрети с голяма художествена стойност. 1858 - РАЖДА СЕ МАКС ПЛАНК, НЕМСКИ ФИЗИК (УМИРА 1947 Г.). Баща на квантовата механика и един от най-видните физици на ХХ в. Директор на Института за теоретична физика в Берлин и член на Берлинската академия на науките. През 1900 г. извежда закона за излъчване на абсолютно черно тяло и въвежда константа, която днес е известна като константата на Планк. През 1918 г. получава Нобелова награда за физика за откриването на закона за квантуване на енергията. 1891 - РАЖДА СЕ СЕРГЕЙ ПРОКОФИЕВ, РУСКИ КОМПОЗИТОР (УМИРА 1953 Г.). Един от най-великите творци на ХХ в. Създава над 130 произведения, между коитo осем опери, седем симфонии, оратории и кантати, концерти за солов инструмент и оркестър, камерни ансамбли, произведения за пиано, песни и романси, сценична и филмова музика. Сред най-популярните му творби са балетите \"Ромео и Жулиета\" и \"Пепеляшка\", кантатата \"Александър Невски\", Петата симфония (1944), Седмата симфония (1952) и др. 1923 - РАЖДА СЕ ПЕТЪР СЛАБАКОВ, АКТЬОР И ОБЩЕСТВЕНИК (УМИРА 2009 Г.). Основател на движението \"Екогласност\". Депутат в VII ВНС и в 37-то НС. Играл на сцените на почти всички театри в страната. Има над 120 роли в киното. Едни от най-известните му са в \"Пленено ято\", \"Цар и генерал\", \"Мъртви души\", \"Звезди в косите, сълзи в очите\" и др. Носител на голямата награда \"Аскеер\" за принос в театралното изкуство. 1990 - УМИРА ПОЛЕТ ГОДАР, АМЕРИКАНСКА АКТРИСА (Р. 1910 Г.). Името й добива световна известност, когато през 1936 г. излиза филмът на Чарли Чаплин \"Модерни времена\", където тя е негова партньорка. През същата година двамата сключват брак (втори за нея), който продължава до 1942 г. Преди да се разделят, Годар се снима в още един от шедьоврите на Чаплин - \"Великият диктатор\". Омъжва се още два пъти за известни и забележителни мъже - за актьора и режисьор Бърджис Мередити и за немския писател Ерих Мария Ремарк.   \n \t\n", "date": "2018.04.23", "title": "Датата"}
{"url": "http://www.duma.bg/node/165363", "text": "Доскоро хараламбенето му се ограничаваше до клишето и не правеше особено впечатление, а втурнатата след победителите журналистика отдавна спря да забелязва непоръбената реч на Цветан Цветанов. Нещо повече - търсеше дълбок смисъл зад словоблудството и дори се напъваше да го тълкува. През последната година обаче това, което имаме като Цветан, изкълчи до неузнаваемост не само формата, но и смисъла на думите. Интригантството и стократно повторената лъжа се превърнаха в негов специалитет. А войнствените нотки в изказванията му го разкриха като човек, който явно никога не е тренирал карате. За разлика от \"бореца за мир\" Борисов. Бездарието му като \"велик манипулатор\" се разкри в хода на войната, която ГЕРБ обяви на президента. \nПреди година Цветанов бе зачислен като персонално покритие на президента Радев. Кой точно треньор му възложи задачата, може само да гадаем. Но с присъщото си старание и копойски инстинкт той се захвана здраво да я изпълнява. \nСамо да се обади Радев, и до пет минути насреща му ще цъфне Цветанов с дежурния си набор от критики. Те са едни и същи, неоснователни и неадекватни на ситуацията, но очевидно целта е просто да бъдат повторени сто пъти. В торбата с лъжите задължително влизат: БСП (и в частност близостта на президента с издигналата го, забележете, партия), Решетников (когото упорито пришиват към Радев, за да скрият, че работи за ГЕРБ), някакви кьорфишеци, свързани с финансирането на предизборната президентска кампания. И най-тежкото, геополитическо оръжие в арсенала - \"Радев ни отдалечава от ЕС и НАТО\". Тъкмо последното навежда на мисълта, че Цветановата стратегия му е подсказана отвън. Най-вероятно между две хапки по време на молитвена закуска. \nКолкото по-близо до истината е държавният глава, толкова по-ожесточени стават критиките на неговия антагонист. \nЧерната радиостанция на ГЕРБ не пропусна да се обади и след последния Консултативен съвет за национална сигурност при президента. И как иначе - спешно трябваше да се разсеят основателните забележки на Радев за поетите, но неизпълнени от правителството ангажименти по модернизацията на армията. \nСлед като патроните за \"БСП\" и \"Решетников\" вече бяха изгърмени в парламента по-рано през деня, за КСНС бе запазен абсолютният коз - \"президентът иска да излезем от ЕС и НАТО\". Цветанът на мисълта обрисува крайно драматична ситуация от кухнята на съвета - как президентът раздал на участниците покъртителна чернова на становище, в която се поставя под въпрос, едва ли не, светата евроатлантическа ориентация на страната. Но след острите възражения на Цветанов този зловреден текст бил редактиран, а евроатлантизмът - спасен. \nОт президентството мигом опровергаха лъжливата версия на овчарчето, но отново бе похабена излишна енергия за преливане от пусто в празно. А \"нахранените\" медии за пореден път създадоха впечатлението, че в ситуацията има нещо нередно. Така Цветанов запя в двуглас с бившия президент Плевнелиев, който му държи исото и преди дни също брътвеше от телевизора, че наследникът му на поста не е достатъчно правоверен атлантик. \nТози спектакъл се разиграва за н-ти път през последната година. Каквото и да каже държавният глава, изневиделица се явява Цветанов и започва да каканиже обичайните си глупости. Провокацията цели да вкара президента в обяснителен режим и да внуши презумпция за виновност. \nАко се съди по словесните гърчове на Цветанов, чийто интензитет расте напоследък, в ГЕРБ явно чувстват, че са на път да загубят състезанието по популярност с държавния глава, особено в частта \"почтеност\". И затова хапят, лъжат, манипулират, използват думите като нервнопаралитичен газ. Своего рода новичок. \nИ докато Цветанов тича превъзбудено по терена с викове \"Бият по евроатлантизма!\" и хвърля словесни шашки пред медиите, Борисов се кипри с фалшивата поза на \"гълъб на мира\", който отказва да води \"войните на президента\". Демек, не ние търсим конфронтация - той ни предизвиква. Разиграва се някаква пошла версия на \"Смотаняци\", с тази разлика, че Цветанов не е Чарли Шийн и не е никак смешно. \nБорисов, който набута Цветанов в ролята на \"лошото ченге\", запазвайки за себе си тази на \"доброто\", би трябвало да е наясно, че при високия рейтинг на Румен Радев всяка изстреляна по него стрела се обръща срещу ГЕРБ. И срещу Борисов персонално. Особено когато се върши толкова бездарно. Добре ще е да си върже малко \"дясната ръка\", ако все още има контрол над нея. Което съвсем не е сигурно... \n                             \n      \n \t\n", "date": "2018.04.23", "title": "Това, което имаме като Цветан"}
{"url": "http://www.duma.bg/node/165364", "text": "Навъдиха се много такива хора. Демокрацията ли ги роди, или вятър някакъв ги довя откъм Запада? Кой да ти каже. Но се роят като осите. \nЛесно се различават. Защото обичат сами да се показват. И не само да се показват, а натрапчиво да се налагат. \nАко са от простолюдието, ще речеш, че нещо дъската им хлопа, и ще махнеш с ръка. Толкоз им акълът. Господ да им бере кахърите. \nНо когато такива хора държат власт и от тях зависи съдбата на много други? Тогава са беда. Защото акълът им е като на пиле, а се мислят за важни и вървят през живота ни като слон из стъкларски магазин. Бедата става национално бедствие, защото се навъдиха много такива и все пълзят към началнически връх. \nСеднат ли на управленския стол, започват да мислят, че целият свят е в нозете им, че животът зависи от тях, че са помазани от Бога во веки да управляват. Тяхното самомнение за вечност може да изглежда отстрани дори смешно и жалко, но те заживяват с него и действат като абсолютни монарси. Не слушат никакви съвети, не се оглеждат да видят какво става около тях. \nБолното им мислене се проявява във всичко, което правят. Самомнението им расте без граници. Започват да си вярват, че са непогрешими, че всичко знаят и всичко разбират. Колкото самомнението им расте, толкова по-фрапиращо изглеждат жалки и смешни в очите на хората. Тогава най-ясно лъсва, че културата и образованието им са ситни и незабележими. Речникът им е от стотина думи, погледът им за света стига до Витоша. Защото от нея по-високо нема. \nЕдинствената им сила е властта в ръцете им - малко ги интересува, че не знаят и малко умеят. Столът на властта замъглява съзнанието им и освен себе си друго не съзират. \nОткъдето и да го погледнеш такъв човек - все тъга навява. Понякога смях и дори съжаление. Когато е на голям държавен стол, напъните му се виждат сякаш по-зримо. Задъхан търчи от телевизия към телевизия, към радио и говори, говори, без да се слуша какво казва. Слушат го хората и се чешат, дето не ги сърби. И проклинат съдбата, дето ни е натресла такива управници. \nЗащото на хората огън им гори на главата, животът им всеки ден става все по-труден, расте недоимъкът, бедните и безработните се увеличават, пенсионерите гинат в нищета... Слушат го хората и с тревога мислят: докъде стигна хубавата ни държава и какво още я чака с такива управници. \n Сещат се понякога и за оная мъдрост, че всеки народ си заслужава управниците. Дори се заричат, че на идващите избори ще мислят разумно. Ще видим! Кой знае? \n Управници, дето си мислят, че вечно ще управляват, има навред из държавата и по всички етажи на властта. Сред депутатите в парламента, сред министрите или разните началници на областно и местно равнище - сякаш едни и същи люде, излети по калъп... Сламата на две магарета не могат да разделят, но имат самочувствие на арабски владетел, който мери ръст с Аллаха. \n Има и една друга категория от \"вечните\", които се отличават. Те са нормални хора, умни, опитни. Много са научили от живота и много са му дали. Но така са се вкопчили в топлите си местенца и се сърдят на целия свят, ако някой посегне към тях. Те са особена категория от \"вечните\". Не са толкова зловредни за обществото, но са загубили усета, че времето им е минало. \n Животът е твърде бързотечен и с годините дори най-добрите започват да извехтяват. Жестока е житейската логика, но против нея не може да вървиш или да стоиш като магаре на мост. Вятърът на времето всичко отвява. Жестоко безпощаден е. \n  Ако мислите, че това, за което ви разказвам, е болест на отделна личност, грешите. Вгледайте се, вслушайте се в онова, което става из милата ни родина, и ще забележите колко много са се навъдили люде, дето се мислят за вечни, особено когато са се вкопчили в управленските кресла. Те са най-жалките. Ясно се вижда, че са все от байганьовското котило, дето имат един девиз - властта е дойна крава, вземай колкото можеш. Сега ни е паднало... \nДошло е време да отворим широко очи. Нима сме толкова заспал народ и не можем да видим, че тия, дето се мислят за \"вечни\", са създали система, която да крепи тяхната вечност. \nГерберските кметове на големи и по-малки градове, дето от години властват, са нароили около себе си странни кръгове. Най-близките са от първия кръг. След тях има друг - втори, трети. Там се редят по-далечни роднини, шуреи, баджанаци и т.н. Все люде, които се облажават от държавната трапеза. Точно заради кокала от тази трапеза те са готови на всичко. По време на избори са като щурмоваци. Стига само Цв. Цв. да им даде знак. Ще се чудим ли още, че партия, която няма история, която няма обединяваща идея, продължава да се налага, да печели избори и да задушава  развитието.  \nНо често и по-настойчиво българите започват да се питат: докога? Няма вечни хора. Няма и вечни партии на власт. Идва Видовден и тогава лъсват всички тъмни сделки и скрити помисли и на ония, дето мислят, че ще векуват.     \n \t\n", "date": "2018.04.23", "title": "Ония, дето мислят, че са вечни "}
{"url": "http://www.duma.bg/node/165362", "text": "Животът на Спас Господов изцяло е посветен на лявата идея. Със сърцето в нея той изминава дълъг и стръмен път, изпълнен с несгоди, бедност, арести, затвор, но с вяра и надежда, че ще дойдат дни за по-добър живот, че хората ще бъдат щастливи. В името на тази идея Спас Господов работи всеотдайно и творчески в години, които от днешно време изглеждат сложни и противоречиви, но тогава те са изглеждали монолитни, градивни, години, когато \"се наливаха основите\" на едно бленувано ново общество. Тази година се навършват 100 години от неговото рождение. \nСпас Господов идва на бял свят на 23 април 1918 г. в Пазарджик в бедно занаятчийско семейство. Родителите му - Никола Господов и Мария Самоходова, са от Панагюрище. Родът Господови има загинали в Априлското въстание, участието на Спас в антифашистката съпротива се явява \nпродължение на родовата традиция Името Господов винаги е предизвиквало интерес. При разговори, а и в автобиографията си той го обяснява така: някой от неговите прапрадядовци, макар и пастир, бил наречен Господ, понеже бил надарен с буден ум, любознателност, находчивост и духовитост. Същите качества в изобилие притежава и самият Спас Господов. Прадядото имал познания в различни области, включително по народна медицина, а също много често познавал какво ще е времето не само за следващия ден, но и за дни напред. \"Познава като Господ\" - казвали хората, а потомците му станали Господови. Явно в Панагюрище не е имало възможност за работа и изхранване на семейството и родителите му отиват в Пазарджик, където баща му скърпва едно дюкянче и работи като бакърджия. Господови са общо шест деца и бедността и гладът са чест гост в тяхната къща. Спас Господов е отличен ученик, но през учебната 1933-1934 г. е принуден да напусне училище, защото не може да плати учебната такса. За да помага на семейството си, започва работа в каучуковата фабрика на Георги Сотиров. Тук започва и неговото организирано участие в революционните борби. Работи и на различни други места. Това му дава възможност да се свърже и дружи с прогресивни младежи и ремсисти като бъдещия професор Иван Викторов, генерал Момеков и др. Членува в РМС още от учебната 1933-1934, а след завръщането си в гимназията през 1935 г. става ремсов отговорник за петите класове. Като активист на РМС в гимназията е член на редколегията на ученическото списание \"Искра\" и разпространява вестниците \"Младежка искра\" и \"Работническо дело\". Завършил успешно средното си образование, през 1940 г. се записва  студент в Софийския университет специалност химия. От цялата страна са приети само 27 младежи. Още в първи курс става член на БОНС. Участва в писането и разпространяването на позиви, събирането на пари, храни и материали за партизанското движение. След 1 март 1941 г. и особено след нападението на хитлеристка Германия над СССР условията за работа стават по-сложни. Но бонсистите не само не склоняват глава, а с удвоени усилия се включват в акциите. Много от тези акции са съпроводени с полицейско насилие и побоища. За първи път Спас Господов е арестуван на 2 юни 1942 г., за втори на 5 декември 1942 г. и след съответните побоища е освободен след 10 дни арест. На 10 юни 1943 г. е арестуван да трети път и е осъден през септември на 15 години строг тъмничен затвор. До 8 септември 1944 г. изтърпява присъдата си първо в Софийския централен затвор - 7 месеца, и в Сливенския - 8 месеца. След 9 септември 1944 г. започва и неговата дългогодишна партийна дейност. Бил е на работа в Областния комитет на БКП - Пловдив. В различни години е бил първи секретар на БКП в Пещера и Асеновград. През 1957-1958 г. е първи секретар на ГК на БКП в Пловдив. През януари 1959 г., с основаването на окръзите, е избран за \nпърви секретар на ОК на БКП в Пазарджик По това време започва изграждането на града като истински нов административен център с инфраструктурата, улиците, новите административни и обществени сгради. По-значими обекти са хотел \"Тракия\", Драматичният театър \"Константин Величков\", проектирането и подготовката за строителството на Партийния дом, на Младежкия дом, което завършва по-късно. Един интересен и значим обект за Пазарджик за онова време е Минералната баня. За сегашното поколение това изглежда странно, но тогава това е една необходимост за гражданите. За банята се построява водопровод, в който потича минерална вода от изворите край село Варвара. По-късно Спас Господов съжалява, че е пропусната възможността да се построи балнеокомплекс. При този строеж се изявяват не само организаторските и ръководни качества на Господов, но и неговите човешки качества. Ето какво разказва един технически ръководител на обект Иван Стоенчев: \"Начело на тогавашното ръководство на града беше Спас Господов. Той беше първият ръководител комунист, който ми направи впечатление на честен и много умен човек - роден ръководител. Ръководители на комунистическата партия в България като него не познавам повече от 4-5 човека.\" Това е оценка не от негов приятел, не от човек, който чака помощ. Оценка, която е направена след 10 ноември. \nСпас Господов физически е висок, снажен и красив мъж. Освен това е обаятелен, сладкодумен разказвач, със силно развито чувство за хумор. Притежава ярки ораторски качества, има силен и мощен глас. Един негов съратник от ремсовите години го нарича \"басо профундо.\" Лично съм имал възможност да се уверя в изключителните му ораторски качества при речта, която произнесе на митинг по повод Карибската криза. Чувството му за хумор не го напуска никога. Разказвал ми е как са били на събрание в село Черногорово заедно с друг истински трибун - Константин Русинов - Червения поп. Първо говорил Господов и завършил с думите: Дотук беше Господа, \nсега давам думата на попа Попът също не се изложил и говорейки за броженията в Италия по онова време, казал: \"Сега в Италия всичко ври и кипи, казанът ще избухне и Де Гаспери ще се разпери.\" Става въпрос за политическата ситуация в Италия и нейния министър-председател. \nСпас Господов не оставя нищо на случайността, дори и най-дребните детайли. Обича да проверява, да бъде наясно как се изпълняват задачите, но не само от докладите, а сам да се увери на място. На съвещание или пленум по селскостопанските въпроси един председател на ТКЗС информира как се работи, но той го прекъсва доста остро и му казва, че не говори истината. Всъщност Господов имал навика рано сутрин, към 5-6 часа, да обикаля ТКЗС или заводи, строителни обекти, сам да се информира, да види на място как стоят нещата и много трудно е могъл да бъде заблуден. \nСпас Господов проявява сериозен интерес и внимание към всеки човек. Като първи секретар има възможност да присъства на различни мероприятия и събития. На концерт му прави впечатление изпълнението на млад учител. Разказва Никола Кутин, солист на Старозагорската опера: \"Бях завършил образованието си по текстил. Започнах работа като заместник-директор на техникума по текстил в Пазарджик. С пеенето ставах много известен в града. Като ме чу как пея, Спас Господов беше категоричен: \"Това момче трябва да стане оперен певец, какво стои тука.\" И така започна моят път към оперната сцена.\" \nЧувството му за хумор, съчетано с хладнокръвие, често му помага да излезе от заплетени ситуации. Като първи секретар на ОК на БКП в Пазарджик посреща френска делегация, водена от главния редактор на вестник \"Юманите\". В програмата има посещение на заводи, фабрики, оранжерии, кооперативни стопанства и накрая   вечеря в двореца \"Кричим\" След вечерята френски журналист попитал: \"Но нали в програмата беше записано посещение в царски дворец?\" Господов пламнал, но не загубил самообладание. Очевидно било, че ако каже, че точно в момента са тъкмо в бившия дворец \"Кричим\", французинът просто няма да повярва на очите си - та какъв дворец е това? След Версай, Лувър, Тюйлери? И без да се замисли, заявява убедително: \"Да, беше предвидено. Но програмата ни, както видяхте, беше толкова претрупана, че решихме да не ви изморяваме повече.\" Предавам този случай по спомените на известния журналист Горан Готев, но го знам и от моята учителка по френски език, която е била преводачка, както и от самия Спас Господов. \nПо стечение на обстоятелствата го познавах още от ученическата си възраст. Беше приятел с баща ми, идваше често у нас, общуването с него винаги беше много интересно и забавно. Историите му нямаха край, защото какво ли не се беше случвало в неговия разнообразен живот. Разликата във възрастта между мен и Господов беше голяма, но в последните 25 години от живота му ние много често се срещахме. Не е сега мястото да разказвам и преразказвам, но ще спомена един разговор, който беше нещо като съвет. Бяхме на море и се разхождахме. Сигурно сме говорили за историите около генерал Цвятко Анев и Горуня, когато ми каза: \"Никога не трябва да се водят разговори в затворени помещения, защото може да се подслушва. А също така и под дървета. Винаги на открито пространство.\" Аз бях изненадан, защото не съм бил толкова високо в йерархията, че някой да се интересува какво говоря. Предполагам, че той просто казваше какво се е случвало по време на неговата работа през годините. \nСлед дейността си като първи секретар на ОК на БКП в Пазарджик Спас Господов е  посланик в Румъния и Ирак За успешната си и ползотворна дейност получава и съответните признания. Бил е делегат още на V конгрес на БКП и на следващите конгреси. Избиран е за член на ЦК на БКП, а също и за народен представител. Награждаван е с много ордени и медали, между които и два пъти с орден \"Георги Димитров\", румънския орден \"Тудор Владимиреску\" и \"Герой на социалистическия труд.\" \n        \n \t\n", "date": "2018.04.23", "title": "В името на дните за по-добър живот "}
{"url": "http://www.duma.bg/node/165401", "text": "Корнелия Нинова заподозря координирана атака на ГЕРБ срещу президента Румен Радев. Повод за съмненията й дадоха думите на зам.-председателя на управляващата партия Цветан Цветанов, който след последния КСНС обвини държавния глава, че опитва да извади страната от ЕС и НАТО. На КСНС Бойко Борисов и Цветанов атакуваха в синхрон Радев. Борисов за тъмнината и светлината, прозрачността и кражбата в държавата, а другият - за превъоръжаването на армията и какъв самолет да бъде купен, заяви в радиоинтервю вчера лидерът на БСП. \nНинова подчерта, че е била изненадана от позицията на Цветанов, тъй като на КСНС не е ставало и дума за излизане на България от ЕС и НАТО. \"Не могат да проумеят, че могат да имат институция, която не им е послушна. Това е координирана атака срещу Радев и БСП за сваляне на авторитета на президента. Координирана, защото мисля, че това се прави от Цветан Цветанов в ролята му на уж лошото ченге, а Бойко Борисов - уж добрият\", заподозря тя. \nСлед КСНС в четвъртък Цветанов изненадващо нападна президента, че не споделя европейски ценности и се опитва да извади страната от ЕС. От прессекретариата на държавния глава опровергаха обвиненията, като пуснаха чернова на предложения от него текст на КСНС. Цветан Цветанов да внимава с речника си, тъй като отправя неприкрити обвинения в държавна измяна, призова в петък зам.-председателят на ПГ \"БСП за България\" Крум Зарков. \n\"Неслучайно настоявам за по-добро образование. Явно г-н Цветанов по-трудно осмисля това, което чете. Но най-лесният начин да окарикатурим европейската идея това е тя да се асоциира с хора, които от сутрин до вечер декламират някакви европейски ценности, без да са много наясно какво означават\", поряза гербаджията държавният глава. \"Не е достатъчно само да рецитираш: \"Това е нашият евроатлантически път\", но да бъдеш лоялен към тези съюзници. Не може да предлагаш национален план за повишаване на разходите за достигане до 2% от БВП, министър Каракачанов го внесе в началото на тази година, и в същото време правителството на г-н Цветанов да приема предния ден средносрочна бюджетна прогноза, която рязко се отличава от този план. Ако тук се заблуждаваме, нека не заблуждаваме нашите съюзници\", коментира президентът.  \nДен по-късно Цветанов продължи да твърди, че политиците не бивало да се заиграват със страховете на хората. Не трябва в никакъв случай да се държим безотговорно и да налагаме поведение, което може да води само до разделение, сети се той. Гербаджията се засегна, че е станал обект на \"лични нападки\".   \n \t\n", "date": "2018.04.23", "title": " Има координирана атака на ГЕРБ срещу президента   "}
{"url": "http://www.duma.bg/node/165365", "text": "\"Вярваме, че приобщаващата политика към младите е гаранция, че и остаряването ще е по-добро\" \n- Г-н Албакърк, президиумът на младите европейски социалисти заседава тук, в София. Какво ви направи впечатление до момента? \n- Много сме доволни да сме тук, в България, точно в този момент. Радваме се, че страната ви е домакин на европейското председателство за първи път. Желаем на България успех предвид сложните времена, в които живеем. Важно е да оценим опитите на България да процъфтява, а покрай европредседателството - да покаже най-доброто от себе си. Това не е лесна задача. Естествено, много бихме искали в този момент България да бе ръководена от леви партии, защото това би дало възможност за формулирането на по-важен според нас като лявомислещи хора дневен ред за България и ЕС. Даваме си сметка, че триумфът и успехът на българското председателство ще са успех и за ЕС като цяло. \n- Какво бихте искали да бъде представено като приоритет за ЕС? \n- В ЙЕС работим упорито по много теми. Вярваме, че новият политически дневен ред, въведен в Европа от десните, докара твърде много разделение. По-рано с вас разговаряхме за мястото на възрастните и връзката им с младите хора. Според мен всички ние плащаме за политиките на разделение, които бяха въведени от консерваторите и десните в Европа. Свидетели сме на изкуствено разделение и противопоставяне на млади срещу старите и обратното. Сякаш има някакво реално противоборство между тях... \nВ ЙЕС не виждаме Европа по този начин - не смятаме, че младежките политики трябва да са за сметка на останалите. За всички е ясно, че Европа има сериозен демографски проблем, това е видимо и с просто око. Трябва да намерим начин да направим социалната система по-устойчива, за да работи за всеки член на обществото. Това е идея, в която вярваме, и нищо не сочи, че грешим. \nИмало е случаи, в които сме се проваляли да убедим електората в идеите си. За съжаление понякога не успяваме да изпълним плановете си. Но няма да отстъпим от нашите идеи за социална справедливост, равноправие и създаването на общество, което може да гарантира равни възможности на всеки да подобри живота. В това вярваме. Не искаме общество, което създава пропаст между хората, а за съжаление виждаме как пропастта между бедните и богатите в Европа се увеличава. \n- От левите младежи тръгнаха доста кампании, насочени към бъдещето на младите - културният чек и младежката гаранция. Мислили ли сте и за кампания, насочена към възрастните, за да избегнете обвиненията за изкуственото противопоставяне, което споменахте? \n- Разбираемо е, че като младежка организация фокусът на нашата дейност са младите хора. Опитваме се не само да ги ангажираме и приобщаваме към нашето движение, но и да търсим отговори как точно да бъдем мотор на промяната към по-добро. Разбира се, правим това, като взимаме предвид, че обществото се състои от много и различни хора. Вярваме, че приобщаващата политика към младите хора е гаранция, че и остаряването ще е по-добро. \nВ много държави прогнозите за ръста на възрастните в пенсионна възраст са факт. За съжаление обаче качеството на живот за пенсионерите невинаги е най-доброто и това, което са заслужили. Хората живеят по-дълго, но за съжаление невинаги получават най-добрите условия за старостта си. Трябват ни политики, които да позволяват да остаряваме с достойнство. Политики, които гарантират, че хората ще могат да се наслаждават на пенсионерските си години качествено и с достойнство. Затова трябва да се убедим, че социалната система работи и е устойчива, че имаме достатъчно работещи хора, за да може да финансираме пенсионната и социалната система. Това е важно не само за възрастните хора. Необходима е и сигурна здравна система. В противен случай изолацията на възрастните хора ще продължи да се задълбочава и увеличава. Важно е и общественото съзнание, както и добра комуникация между млади и стари. Ако тя е нарушена, няма да има как да почерпим от опита на по-възрастните. \n- Кои са най-важните теми, които ЙЕС обсъди в София? \n- Намираме се в критичен за Европа момент, особено предвид \"Брекзит\". Това е голяма възможност да определим какво искаме за нашия съюз. Трябва да решим много неща. Сега е моментът да си отговорим например каква ще е стратегията ни за разширяване на Евросъюза след излизането на Великобритания. Много страни в този район се опитват да изпълнят критериите за членство в ЕС и смятам, че е необходимо по-голямо усилие да ги приемем, както и да направим съюза възможно по-голям. \n- Говорите за разширение на ЕС, но в същото време той продължава да бъде разделен, все по-често се говори за Европа на две скорости... \n- Категорично отхвърляме идеята за Европа на две скорости, както и твърденията, че има страни, които са по-важни от други. Разделянето на първо, второ и трето качество държави трябва да спре. Мисля, че типичен случай е неприемането на България и Румъния в Шенгенското пространство. Този въпрос трябваше да е решен вече. Тази тема определено трябваше да бъде повдигната по време на вашето европредседателство, както и да бъде решена възможно по-скоро. \n- Кои са другите предизвикателства пред ЕС? \n- Има и други структурни проблеми, които трябва да решим. Разширяването на ЕС и увеличаването на страните членки от 15 до 28 стана, като построихме съюз, който обаче няма солидни основи. Имаме един икономически съюз, който няма истински социален стълб, нямаме съответстващата социална структура, която да гарантира неговото функциониране. За да бъдат решени някои проблеми, включително и спрямо валута като еврото, е необходимо да се действа и чрез социалния стълб. Реформата на системата е изключително нужна и е една от основните теми, с които се занимаваме и опитваме да обясним на хората. Фискалната политика също е сложен въпрос, който е важен за хармонията в ЕС. В по-голямата част от времето дясното крило ни обяснява, че за подкрепящата политика, която искаме, нямало пари. Това просто не е вярно! \"Панамските досиета\" ни показаха, че парите съществуват. Просто не се инвестират там, където трябва, а се складират в офшорни сметки и се държат извън ЕС с цел укриване на данъци. Това е нещо, което трябва да решим - да имаме по-прогресивна фискална политика, за да не се налага държавите да се състезават една срещу друга в опит да намалят корпоративните данъци и да прилагат социален дъмпинг спрямо работниците. \n- Способна ли е ЙЕС да направи толкова голяма стъпка и да реши всички тези важни проблеми? \n- Поне трябва да опитаме... \n- Кои са хората, от които очаквате подкрепа за реализирането на идеите си? \n- Мисля, че голяма част от политиките, към които се целим, често са на дневен ред. Винаги сме се целели в политики, които са за хората и са насочени към подобряването стандарта им на живот. Все пак се налага да сме прагматични предвид настоящата реалност в ЕС. Даваме си сметка кои са страните с възможност да ни подкрепят, като провеждат съответните политики. \nНашата основна роля като движение е да убедим хората в нашите приоритети и в това как тези приоритети могат да работят в тяхна услуга и защита. Мисля, че в много аспекти това липсва на левицата в Европа - трябва да сме по-убедителни. Някак си усвоихме същия дискурс на говорене като либералите, започнахме да използваме техните думи. Словосъчетания като \"необходимост от либерализация на пазара\", \"структурни реформи\" навлязоха в езика на левицата, но ние трябва отново да се върнем към своите собствени идеи. Трябва да обясним на хората, че моделът на общество, каквото искаме, не е в услуга на определен елит, а е в полза на мнозинството от населението. \n- Какви ще бъдат основните задачи на ЙЕС до края на годината? \n- Най-общо казано, ще работим в две различни направления. Първото е да активираме организациите си, да ги заздравим, така че да бъдат по-активни на национално ниво. Нужно е гласът им да бъде чут, за да могат да заемат полагащото им се място като мотор на промяната в своите страни. Не бива да забравяме, че повечето промени започват именно в самите държави членки, на национално ниво, а не на общоевропейско, макар това да е много важна арена за нас. Това е първата посока - да уверим хората, че нашето движение има капацитет да промени нещата и да произведе лидерите на бъдещето в техните страни, а и в ЕС. \nВтора посока е по подготовката на този капацитет, особено що се касае до младите хора. Опитваме се да влияем не само на нашата партия майка ПЕС. За щастие мога да кажа, че имаме много добър диалог с Партията на европейските социалисти - често идеите ни биват чути и подпомагани. Мога да дам и пример за това - на последния съвет на ПЕС в Лисабон миналата година партията припозна основните ни предложения за данъчни промени и фискална хармония. Идеите ни намериха място и във финалната декларация на съвета, чуваме някои от предложенията ни да бъдат представени и от левите депутати в Европарламента.      \n \t\n", "date": "2018.04.23", "title": "България и Румъния вече трябваше да са в Шенген  "}
{"url": "http://www.duma.bg/node/165372", "text": "Хърватия отказа визита на сръбски министър  \nХърватското правителство обяви, че е против визитата на сръбския военен министър Александър Вулин в страната. Миналата седмица по време на визитата на председателя на хърватския Сабор (парламент, бел. ред.) в Белград лидерът на сръбските националисти Воислав Шешел свали и стъпка хърватския флаг в сръбската Скупщина. \n Индия въвежда смъртно наказание за изнасилвачи на деца \nИндийското правителство одобри въвеждането на смъртно наказание за изнасилвачи на деца. Това стана след серия от ужасяващи сексуални нападения, включително изнасилване на 8-годишно мюсюлманско момиченце от банда хиндуисти.  \n Експлозия в чилийска болница \nНай-малко трима човека загинаха, а други 50 пострадаха от газова експлозия в частна чилийска болница в град Кносепсион, Централно Чили. Взривът е нанесъл сериозни щети и на сграда, намираща се в близост до болницата. \nПочина най-възрастният човек на Земята В Япония на 117 г. почина Наби Таджима, най-възрастният човек на Земята, вписан в Книгата на световните рекорди на Гинес. На 4 август тя щеше да навърши 118 години. Сега най-възрастният човек на планетата остава сънародничката й Тийо Мияко, която ще навърши 117 години.   \n Гол мъж уби трима в Тенеси  \nГол мъж застреля трима човека и рани поне още четирима в ранните часове на деня в ресторант в покрайнините на Нашвил, щата Тенеси. Той бил въоръжен с автомат AR-15, любим вид оръжие на масовите убийци в САЩ. Нападателят останал без дрехи след схватка с охранител. \nГватемалци протестираха на столичния Площад на конституцията срещу ширещата се корупция в страната. Те скандираха за оставка на президента Джими Моралес и за изкореняване на корупцията \n \n    \n    \n \t\n", "date": "2018.04.23", "title": "Кратки новини"}
{"url": "http://www.duma.bg/node/165399", "text": "В деня на срещата на европейските министри на здравеопазването столичните общопрактикуващи лекари и работещите в Регионалните здравни инспекции ще протестират. \nПротестът на софийските общопрактикуващи лекари ще започне в 12.30 ч. пред НДК (при пилоните), където недоволните ще представят декларация с исканията си. Сред тях е намаляване на административните им дейности и задължения, които рефлектират негативно върху обслужването на пациентите. Семейните лекари настояват за законодателна промяна за отпадане на отчетите с описите на касовите бележки по чл. 37. Настояват и всички освободени от потребителка такса да я плащат в пълен размер, а сумите да им бъдат възстановени от съответните институции. Според тях потребителската такса трябва да е 1% от минималната заплата (в момента таксата е 2,90 лв.). Лекарите искат да отпадне 24-часовото разположение. От писмо на организацията на столичните общопрактикуващи лекари, подписано от председателя им д-р Георги Миндов, става ясно, че от МЗ не са отговорили на исканията им, внесени на протеста от 1 март. Дружеството на столичните общопрактикуващи лекари е уведомило за протеста и европейски институции. Джипитата са поканили за \"семейна снимка\" здравния министър Кирил Ананиев на входа на НДК, където ще му връчат декларацията си. Ако не успеят, лекарите се канят да му я връчат на пресконференция в 16.30 ч. \nМеждувременно Медицинската федерация на КТ \"Подкрепа\" организира в 13.30 ч. пред МЗ протест на работещите в РЗИ. От синдиката и работещите в инспекциите настояват за увеличение на заплатите, преминаване на трудово правоотношение и връщане на клас прослужено време, подобряване условията на труд. Протестиращите настояват и за по-голям контрол от МЗ над директорите на съответните регионални инспекции.   \n \t\n", "date": "2018.04.23", "title": "РЗИ и семейни лекари протестират"}
{"url": "http://www.duma.bg/node/165396", "text": "44% от българите виждат Запада като източник на конфликти, който желае влошаването на обстановката в света. Едва 5 на сто смятат, че подобен агресор е Русия. Това показват данните от национално представително изследване на общественото мнение на агенция \"Афис\", проведено в периода 13-17 април т.г. сред 1021 граждани.  \n55% от запитаните са на мнение, че през идните месеци напрежението между Запада и Русия ще продължи да нараства. На обратното мнение са едва 17%. 30 на сто смятат, че напрежението ще се запази на сегашното си ниво. \nИзследването показва тревожна обърканост сред анкетираните, смятат от \"Афис\" и допълват, че у нас тече политически дебат трябва ли България да вземе страна в противоборството на световните сили и ако да, чия страна и колко решително да го направи. Двама от всеки трима смятат, че трябва да останем възможно най-неутрални. 11% смятат, че България трябва да застане на страната на Запада, а 25% - на Русия. \nНяма промяна в електоралните нагласи, посочват от \"Афис\". Готовността за гласуване за отделните партии и коалиции се запазва на досегашните нива. Ако сега се проведат парламентарни избори, в новото НС ще попаднат ГЕРБ, БСП, ДПС и \"Обединени патриоти\". Засега всички останали политически сили остават без депутатските мандати. Рязко - от 29 до 36%, е скочил делът на гражданите, които не възнамеряват да подкрепят нито една партия или коалиция. \nРязък спад на доверието има спрямо ЕС и Българската армия. За сметка на това с 5 пункта се е покачило доверието в президентската институция. Разгорещената размяна на реплики между държавния глава Румен Радев и лидера на парламентарното мнозинство Цветан Цветанов прилича на препирня между Давид и Голиат, смятат от \"Афис\". Като най-адекватна и близка до позицията на мнозинството от хората се възприема позицията на Бойко Борисов, Корнелия Нинова и Волен Сидеров. Доверието в тях е нараснало съответно с 3, 5 и 5 пункта, а към всички останали политически лидери то спада. Борисов се въздържа да даде безрезервна подкрепа за акцията на трите западни страни в Сирия, преди това и по казуса \"Скрипал\" и с това се доближи до доминиращото обществено мнение и получи подкрепа дори от лидера на БСП. На свой ред реакциите на Нинова й привлякоха по-висока обществена подкрепа. Сидеров пък е известен с откритите си проруски позиции.  \nСимпатиите към Русия нито намаляват, нито се увеличават, но антизападните настроения бележат скок. \"Критичните ситуации често катализират отдавна назрял прелом в политическите нагласи между елит и народ. Очевидно с нарастването на международното напрежение подобни ситуации ще зачестяват. С други думи, влиянието на подобни кризи е толкова изразително, че при едно или друго развитие на ситуацията и най-вече на промяна в позицията на българската държава това може да доведе до съществено пренареждане на сегашните съотношения между политическите сили\", коментират от \"Афис\".     \n \t\n", "date": "2018.04.23", "title": "44% сочат Запада като източник на конфликти  "}
{"url": "http://www.duma.bg/node/165392", "text": "Граждани отново обжалват по-високата цена на билета в София. Жалбата е подадена в петък в Административния съд в столицата. Сред жалбоподателите са отново онези, които близо две години се бориха в съда за отмяна на наредбата за обществения транспорт. Именно в нея е заложена цената от 1,60 лв. за еднократно пътуване. \nДУМА припомня, че Административният съд обяви преди година, че цената от 1,60 лв. е незаконна. Окончателното решение трябваше да бъде взето от ВАС на 25 април. Въпреки че заседание е насрочено, съдът на практика ще се произнесе по вече отменена наредба. Така цената на билета остава в сила. Общинските съветници от БСП алармираха за подготвяната процедурна хватка още в началото на април, като настояха да се направят нужните промени в нормативния документ, но не и да се приема напълно нов. Това обаче не стана и мнозинството одобри наредбата преди две седмици. \n Оказва се, че схемата, по която работят от ГЕРБ, не е нова. Същият сценарий се е разиграл през 2010 г. Тогава последната инстанция в лицето на ВАС е отменила като незаконна увеличената от 70 ст. на 1 лев цена, гласувана през 2008 г. Решението на съда обаче се обявява три месеца след като вече е приета нова наредба на общината, която отменя обжалваната. Делото е водено по жалба на Иван Петров и Борис Цветков, който по това време не е бил общински съветник от БСП. \nСега жалбоподателите смятат, че новата наредба продължава да е незаконосъобразна, и са решени да се борят докрай за правата си. Гражданската инициатива за обществен и релсов транспорт, чиито членове са сред жалбоподателите, настоява за оставките на председателя на комисията по транспорт в СОС Екатерина Йорданова и Зафир Зарков, които са вносители на решението от ГЕРБ. \"Няма да се откажем от борбата въпреки долнопробните номера, защото общината има грешна и неадекватна на нуждите на хората концепция за управлението на обществения транспорт\", категорични са от инициативата. \nМиналата седмица стана ясно, че Столичната община ще се опита за пети пореден път да даде на концесия 2610 спирки на градския транспорт. Частните фирми ще трябва да подменят съоръженията и да плащат на общината 48 000 евро такса за срок от 15 години.   \n \t\n", "date": "2018.04.23", "title": "Отново обжалват цената на билета в София"}
