{"url": "https://duma.bg/zabraniha-na-lidera-na-boets-da-patuva-za-da-spasi-zhena-si-n202920", "text": "Лидерът на движение БОЕЦ Георги Георгиев получи прокурорска забрана да напуска България, 6 дни преди да отпътува за Гренобъл, Франция, за да стане донор за животоспасяваща бъбречна операция на съпругата си Мариела, съобщи самият той във фейсбук. В отвореното писмо той обяснява, че забраната е издадена от Видинската прокуратура, без да е мотивирана. Георгиев обяснява, че съпругата му е болна от ХБН в терминален стадий и от три години се бори с болестта. \"Повече от година се борим за трансплантация в чужбина, аз съм донорът и накрая успяхме. Намерихме клиника в Гренобъл, която се реши да извърши изследванията и операцията\", посочва той. Говорителят на Видинската окръжна прокуратура Владислав Влашев заявил пред \"Офнюз\", че забраната е заради сигнал, че Георгиев може да се укрие в чужбина. По думите му все пак държавното обвинение е размислило и я е отменило. Георгиев се оплаква от \"изключителен тормоз\" от страна на съдебната власт заради гражданската му активност. Само тази година той е получил 59 призовки. Без негово знание са сменили адвоката му Николай Хаджигенов със служебен защитник. Припомняме, че лидерът на БОЕЦ е сред най-активните критици на статуквото в съдебната власт, той е и организатор на редица протести срещу кандидатурата на Иван Гешев за главен прокурор.", "date": "2019.11.06", "title": "Забраниха на лидера на БОЕЦ да пътува, за да спаси жена си"}
{"url": "https://duma.bg/izvanredniyat-trud-stresira-nad-polovinata-lekari-i-sestri-n202923", "text": "Извънредният труд е сред водещите стресови фактори, свързани с професионалната среда на медицинските работници. Близо 52% от анкетираните посочват като проблем нощната работа и работата в празнични дни, удълженото работно време, сумираното му изчисляване, недостатъчното време за почивка, изпълняване на несвойствени задачи, бюрокрация, честите и продължителни дежурства поради трудно намиране на заместници. Това са част от изводите в национално проучване на заболеваемостта и отсъствието от работа заради психосоциални рискове в сектор \"Здравеопазване\", направено от Федерацията на синдикатите в здравеопазването - КНСБ. Проучването е проведено сред 1245 лекари, сестри, санитари и административен персонал от 53 лечебни и здравни заведения. По-голямата част от участвалите имат над 16 години стаж, което гарантира познаване на професията.  Над 60% посочват, че са били жертва на психическо насилие на работното място. Вицепрезидентът на КНСБ и председател на ФСЗ д-р Иван Кокалов посочи, че е необходимо да се предприемат мерки за цялостно решаване на проблема чрез законодателни инициативи - промени в Кодекса на труда, наредби за здравето и безопасността при работа и др. КНСБ предлага на социалните партньори съвместно разработване на \"Харта за психично здраве\" в сектор \"Здравеопазване\". Тя ще е предназначена за използване както от ръководителите на здравните и лечебните заведения, така и от служителите. В нея ще залегнат основните предизвикателства при управлението на психосоциалните рискове, прилагане на ефективни системи за оценка на основните рискови фактори, осведомеността за психосоциалните проблеми, възможностите за ранна превенция и предотвратяване на професионалния стрес.", "date": "2019.11.06", "title": "Извънредният труд стресира над половината лекари и сестри"}
{"url": "https://duma.bg/radina-bankova-e-zhertva-na-danachen-tormoz-n202921", "text": "Кандидатът за кмет на БСП в Ловеч Радина Банкова, която загуби на косъм балотажа в неделя, обяви, че е жертва на данъчен тормоз. На 30 октомври, между двата тура на местния вот, от НАП са образували срещу фирмата й изпълнително производство и са запорирали сметките й заради 751 310 лв., върху която е начислена лихва от 5112 лв., оплака се тя пред сайта \"Офнюз\". Срещу Банкова е заведено дело за обезщетение от 920 лв. от бивша нейна служителка, което бизнесдамата обжалва пред ВКС. \"Аз съм изряден данъкоплатец и внасям задълженията си към хазната всеки месец. Чудно как при неприключило дело се запорират сметки и се изпраща частен съдебен изпълнител\", коментира Банкова. От НАП са използвали документ с невярно съдържание, според който тя имала данъчни задължения в особено големи размери. Банкова припомни, че опонентите й в изборната битка са използвали целенасочено обвинения, че фирмата й е точила неправомерно ДДС.  \"Освен персонален удар към фирмата и затрудненията, които произтичат от това, става въпрос за очерняне на Банкова\", коментира Димитър Горов от предизборния щаб на БСП в Ловеч.", "date": "2019.11.06", "title": "Радина Банкова е жертва на данъчен тормоз"}
{"url": "https://duma.bg/eksperti-48-deputati-da-mogat-da-iskat-otstranyavane-na-glavniya-prokuror-n202925", "text": "Една пета от народните представители, или 48 депутати да имат право да поискат от Висшия съдебен съвет (ВСС) да отстрани временно главния прокурор. Това предложи пред БНР правният експерт от Института за пазарна икономика (ИПИ) Иван Брегов. Той отбеляза, че в момента няма способ, по който да бъде проведено ефективно разследване срещу главния прокурор, докато той изпълнява мандата си. За да може да бъде извършено такова разследване, той трябва да бъде временно отстранен. Предложението на ИПИ е депутатите да инициират такова положение, но окончателното решение да остане в правомощията на ВСС. \"Така не се изземват никакви негови компетенции и се запазва балансът между изпълнителната, съдебната и законодателната власт. Тази мярка се прилага единствено и само по отношение на главния прокурор\", каза Брегов. Според него ВСС може да вземе на пленума си подобно решение с обикновено мнозинство. Брегов обясни, че търсените реформи не могат да станат само със законодателни промени, а трябва да се повдигнат и конституционни дебати.", "date": "2019.11.06", "title": " Експерти:  48 депутати да могат да искат отстраняване на главния прокурор"}
{"url": "https://duma.bg/spada-gotovnostta-za-donorstvo-n202922", "text": "Спад на готовността на българите за донорство през последните 13 години отчита проучване на \"Алфа рисърч\", поръчано от Изпълнителната агенция \"Медицински надзор\". През 2006 г. около 40% от българите са показали готовност да дарят органи, а сега те са 35%, докато в страните от ЕС такава готовност изразяват между 53 и 55% от гражданите.  Проучването показва и слаба информираност за донорството. Например 77% от разговарялите по темата у дома са склонни да дадат съгласие органите им да бъдат дарени след смъртта, но близо 74% твърдят, че е необходима повече информация по тези въпроси. Над 5% са категоричните противници за такава информация, тъй като тя би травмирала хората. 51,3 процента смятат, че хората сами трябва да декларират желанието си за донорство. В момента според българското законодателство изрично се декларира отказ от донорство.  57,3% се боят, че ако приживе са декларирали готовност да станат донори, при инцидент за тях няма да се полагат достатъчно грижи, 42% не биха декларирали приживе донорство от суеверие и страх, че могат да предизвикат съдбата, а 18,4% по морално-религиозни (нежелание да се върви \"срещу природата\"). Почти 32 на сто биха дали съгласие техен близък, изпаднал в мозъчна смърт, да стане донор. В същото време над 74% биха търсили възможност за трансплантация, ако те самите или техни близки имат нужда. Само 8,2% са категорични, че не биха прибегнали до подобна възможност. Напредъкът на съвременната медицина кара все повече хора да се доверяват на възможностите на трансплантационната медицина. Софиянци, високообразованите и жените са с близо 20% по-склонни да дарят органи. Само 3,8% смятат, че изобщо не е редно да има донорство. Над 59% твърдят, че никога не са се сблъсквали с информация за донорството и трансплантациите, а от запознатите над 31% знаят за това от медиите.   ДУМА припомня, че в момента у нас близо 30 болници в страната са донорски бази. В момента 1151 души у нас чакат за операция за присаждане на органи, но от началото на годината са направени 32 трансплантации от трупен донор и 12 от жив, съобщи министърът на здравеопазването Кирил Ананиев, който даде началото на кампанията в подкрепа на донорството и трансплантацията \"Да! За живот!\"  Отпечатани са 50 хиляди донорски карти, с които всеки може да изрази съгласието да бъде донор на органи. Попълването на картите няма юридическа стойност, а само оказва волята на техните притежатели. Картата може да бъде и принтирана от официалния сайт на кампанията: ", "date": "2019.11.06", "title": " Спада готовността за донорство"}
{"url": "https://duma.bg/tihomir-yanakiev-shte-napravim-obshtestveni-saveti-kam-mestnata-vlast-n202926", "text": "- От дълго време в община Созопол се трупа енергия за промяна и това предопредели нашата победа. Спечелихме благодарение на общите усилия на много различни субекти, дори от различен политически спектър. Зад мен застанаха хора от \"Движение 21\", ВМРО, дори НФСБ. Всички се обединихме в битка срещу статуквото.  - Сигурно сте наясно в какво ужасно състояние е оставена община Созопол! Министерството на финансите изиска от Общинския съвет финансов оздравителен план. От разработените от тях 7 критерия, общината поддържаше само пет, изобщо не сме в добро финансово здраве. Специализираната прокуратурата и съдът отстраниха вече бившия кмет Панайот Рейзи за присвояване в размер на 2 млн. лв. Всичко това натрупа и генерира напрежение в обществото. Дълги години само подозирахме някои проблеми, а те вече излизат наяве.  - Първо е необходимо обществото да се успокои и обедини. Оттам насетне трябва да започне да се работи за общината, там има нужда от належащи промени. Трябва да се увлекат повече хора в управлението, то да стане по-прозрачно и открито. В нашата програма сме заложили да се въведат обществени съвети към кмета на общината и съответните кметства. По този начин не само ще се чуят повече идеи, но ще може да се търси и тяхната реализация. Всичко това трябва да бъде взето предвид в бюджетите, политиките и програмите за изпълнение в Созопол. - Господин Рейзи трябваше да бъде честен и да каже, че оздравителният план, приет през пролетта от Общинския съвет, доминиран от него, предвижда съкращаването на десетки служители. Ако той разбира \"масова чистка\" под това,... чия е вината? Да не забравяме и многото шуробаджанашки назначения в администрацията, хората негодуват срещу тази практика.  -Ако вие бяхте кмет, щяхте ли да оставите за зам.-кметове и шефове на дирекции хора, които са отговорни за настоящото състояние на общината? -Неслучайно ви разказах за финансовите проблеми. Кметът е с обвинение от спецпрокуратурата, но с делата му е имало и съпричастни служители. Нали не мислите, че Панайот Рейзи е единственият виновник за настоящото ни положение? Ще направим функционален анализ за длъжностите в общината, ще се прегледа структурата и след това ще се вземат мерки. Нека служителите, които са си вършили работата съвестно и професионално, да са спокойни. Няма да има чистка нито на политическа, нито на лична основа.  - Разбира се, имам екип. Но преди това ще поканя за финансова ревизия Сметната палата и всички компетентни органи. Отделно ще има одит на сключените от община Созопол договори, за да се види къде има пробойни. - Пак повтарям - приоритет на мен и екипа ми е финансовото стабилизиране на общината. В момента чувам, че има опасност да не може да се изплатят заплатите на общинските служители - до такава степен май е изпразнена хазната! Все още нямам пълна яснота какво е състоянието на общината, информацията ми е от сайта на МФ и показателите към 30 юни. Там пише, че общината има 3,5 млн. неразплатени задължения към контрагенти! На фона на 22 млн. кредит към банки, и едва 14 млн. собствени приходи... Разбирате за какво става въпрос. Ситуацията е изключително сложна. - Искам да изпълня програмата си ако не на 100%, то поне на 90%. Хората да са доволни и да виждат с очите си, че е свършена много работа. Надявам се в общината да я няма тази негативна енергия, хората да са спокойни и да си вършат задачите качествено. Да има бъдеще за младите хора в Созопол, да създадем предпоставки бизнесът да работи добре, да има повече работни места...", "date": "2019.11.06", "title": "Тихомир Янакиев:  Ще направим обществени съвети към местната власт"}
{"url": "https://duma.bg/tsik-se-opravda-za-izbiratelnite-spisatsi-s-tehnicheska-greshka-n202924", "text": "Разминаването от 100 хил. души в избирателните списъци в София се дължи на техническа грешка, обяви говорителят на ЦИК Александър Андреев. Според данните на сайта на комисията на първи тур имащите право да гласуват са били 1 165 955, а на втори - 1 064 705. За разминаването алармираха в понеделник от ИК на Мая Манолова и съобщиха, че ще подадат жалба за касиране на изборите. \"По-голямото число е дадено от областната администрация и вероятно се отнася за парламентарния вот преди 2 години. Второто и вярно число, е подадено от ОИК, оправда се Андреев. Подобен казус е възникнал и в Плевен, където на втория тур в избирателните списъци са се появили около 20 000 души повече.   \"Не става въпрос за липса на гласове, а за липса на имена в избирателните списъци. Това няма нищо общо с изборния резултат и гласовете. В случая става дума за някаква техническа грешка, което е неприятно\", коментира проф. Михаил Константинов, председател на Съвета на директорите на \"Информационно обслужване\". Според него няма да се стигне до касиране на вота в София, тъй като нямало сериозни нарушения.  Междувременно ИБ на БСП даде политическа подкрепа на Мая Манолова в искането й за касиране на изборите в столицата.", "date": "2019.11.06", "title": "ЦИК се оправда за избирателните списъци с техническа грешка"}
{"url": "https://duma.bg/obrashtane-na-piramidata-n202929", "text": "Денят на металурга бе вчера. Обявен е за професионален празник през 1963 г. по повод влизането в експлоатация на тази дата на Металургичния завод \"Ленин\" в Перник през 1953 г. и на Стопанския металургичен комбинат \"Кремиковци\" десет години по-късно. 5 ноември е и Ден на мъжа, не защото металургията е мъжка професия, а по съвсем други причини. Но това е отделна тема.  . Въпреки нейното стабилно развитие през последните години и направените инвестиции и тук не липсват проблеми - цените на енергоносителите, от които тя много зависи, нелоялната конкуренция, липсата на  професионално подготвени кадри, екологичното замърсяване, лошите условия на труд.  Големият проблем за цялата металургия е липсата на истински либерализиран пазар на електроенергия. Близо година продължават спекулациите на тъй наречена енергийна борса, което принуди някои предприятия да намалят производството. Държавата се оказа безпомощна пред спекулантите и остана само страничен наблюдател на злоупотребите. За газова борса (природният газ е другото основно гориво за металургичните предприятия) все още се говори само в бъдеще време. Заплаха са и бързоразвиващите се азиатски  компании. Китай държи например над 50% от производството на стомана в света. Една от причините за това са ниските екологични изисквания там.  Евродирективите са безкомпромисни в това отношение. Само дето в тях е залегнал принципът на Илф и Петров, че спасяването е проблем на самите давещите се, и всяка държава членка сама трябва да се справя с екологичните изисквания. Това става най-често с финансови компенсации за тези индустрии, които няма откъде да дойдат. Затова, нашата металургия може да изпадне в много тежка ситуация и сигурно няма да издържи на конкуренцията. Друг проблем е недостатъчният контрол при вноса. Това позволява от Турция, Молдова и Украйна да се внасят изделия на ниски цени, но със съмнителни качества. А при метала това един ден се плаща. Металургията и в момента остава един от основните сектори на икономиката. Само за 2018 г. нейният износ е бил на стойност близо 7,8 млрд. лв., което е 14% от стоковия експорт на страната. Проблемът обаче е в това, че износът на металургичните изделия е пример за износ на национални ресурси, били те и с ниска добавена стойност. Може би изключение прави  валцовото производство на алуминий, където технологията е доста сложна и с висока добавена стойност. От Българската асоциация на металургичната индустрия твърдят, че секторът вече изпреварва енергетиката. АЕЦ \"Козлодуй\" и останалите централи давали по-малък вътрешен продукт, отколкото металургията. Спорен е въпросът колко за хвалба е този факт. Според официалната статистика ИТ секторът има дял само от 5,5% в брутната добавена стойност, аутсорсингът - 6,1%, а финансите и застраховането - 7,5%. А може да сме спокойни, когато пирамидата се обърне и ИТ секторът изпревари АЕЦ \"Козлодуй\".", "date": "2019.11.06", "title": "Обръщане на пирамидата"}
{"url": "https://duma.bg/parva-klasa-patuva-prava-s-bdzh-ot-varna-do-sofiya-n202928", "text": "Близо 50 души пътуваха вчера прави във влака от Варна до София. Причината - композицията тръгнала без вагон за първа класа. Един от потърпевшите обяснява, че си купил билет за първа класа със запазено място 5 дни по-рано, но въпреки това се наложило да стои прав. Друг пътник заявява, че това се случва за втори път в рамките на седмица. Според тях на касите са имали информация за проблема, но не са уведомявали пътниците. Заради техническа неизправност влакът потеглил без вагон първа класа. По-сериозно струпване на граждани имало след Плевен. Грешка на служителите е, че не са насочвали пътниците, поясняват от БДЖ. От националния превозвач уверяват, че ще компенсират гражданите, подали жалба, с билет за друго пътуване.", "date": "2019.11.06", "title": "Първа класа пътува права  с БДЖ от Варна до София "}
{"url": "https://duma.bg/sasht-izlyazoha-ot-dogovora-za-klimata-n202909", "text": "Съединените щати в понеделник официално уведомиха Организацията на обединените нации, че се оттеглят от Парижкото споразумение за климата, предаде АФП. Ходът на САЩ е първата формална стъпка в едногодишния процес за излизане от глобалния пакт за борба с климатичните промени, част от по-широката стратегия на Тръмп за намаляване на бюрокрацията върху американската индустрия. Президентът Доналд Тръмп потвърди през октомври плановете за изтеглянето. Държавният секретар Майк Помпео повтори забележките на Тръмп през 2017 г., че споразумението налага несправедлива икономическа тежест на САЩ. САЩ ще продължат да предлагат реалистичен и прагматичен модел в глобалните преговори. Робърт Менендес, главният демократ в Комитета за външни отношения на Сената, заяви, че \"това решение ще се превърне в един от най-лошите примери за умишленото отказване на американското ръководство пред световната икономика на Китай, Индия и други\". Президентите на Франция и Китай ще подпишат документ, в който подчертават \"необратимостта\" на Парижкото споразумение за климата, съобщават от Елисейския дворец. Сътрудничеството между Европа и Китай за намаляване на емисиите, които затоплят климата, ще бъде \"решаващо\". Това обяви Еманюел Макрон и добави, че съжалява за решението на САЩ. Еманюел Макрон и Си Дзинпин ще подпишат документа днес, когато е предвидена лична среща между тях. Френският президент ще бъде посрещнат от китайския си колега на Панаира за вносни стоки в Шанхай   - голям търговски форум, където Франция е един от \"почетните гости\" със 70 записали се за участие фирми. Президентът на Китай открива панаира с тържествена реч. Подписването на документа идва, след като САЩ официално стартираха процедурата за напускане на Парижкото споразумение.  През март двамата президенти заявиха в Париж, че са решени да защитят \"здравия мултилатерализъм\" от острите нападки на американския президент Доналд Тръмп. Еманюел Макрон призова също Европа да разработи ясна политика по отношение на китайския инфраструктурен мегапроект за \"нови пътища на коприната\", който ще даде на Пекин възможност да работи за растеж в международен план, най-вече в Африка. \"Очакваме около 40 договора\" в традиционни за френско-китайските отношения отрасли (селскостопанска и хранителна продукция, туризъм, здравеопазване и др.), посочи канцеларията на френския държавен глава.", "date": "2019.11.06", "title": "САЩ излязоха от Договора за климата"}
{"url": "https://duma.bg/leybarist-oglavi-parlamenta-v-london-n202908", "text": "Депутатът от опозиционната Лейбъристка партия Линдзи Хойл бе избран за председател на британската Камара на общините. Той ще поеме ролята на арбитър в следващия състав на парламента след изборите на 12 декември и по време на излизането на страната от ЕС. Досегашният председател на Камарата на общините Джон Бъркоу бе обвиняван, че толерира депутатите, които искат да осуетят плановете на правителството за Брекзит-а. Други обаче го възхваляваха заради засилването на ролята на парламента. \"Аз ще бъда неутрален. Аз ще бъда прозрачен\", каза 62-годишният Хойл след обявяването на резултата от избора.", "date": "2019.11.06", "title": " Лейбърист оглави  парламента в Лондон"}
{"url": "https://duma.bg/salparov-se-vrashta-da-igrae-v-rusiya-n202948", "text": "Националното ни либеро и състезател на Нефтохимик 2010 Теди Салпаров се разделя с шампионите от Бургас. Волейболистът, който е известен като сърцето и душата на „лъвовете“, и е основен мотор на бургазлии, ще продължи кариерата си в Русия. Салпаров ще облече фланелката на Газром Юрга (Сургут), а договорът е до края на сезона. Либерото подготвя документи, като трябва да отпътува за новия си клуб най-късно в петък. С присъединяването си към Газпром 37-годишният ни национал прави завръщане в Русия, след като за последно носи фланелката на руския гранд Зенит (Казан). С руснаците Салпаров спечели титлата в Шампионската лига през сезон 2015/2016 и бе обявен за най-добро либеро на европейския турнир. Газпром бе първият клуб, в който бившият национален селекционер на България Пламен Константинов започна своя път като треньор в Русия. В неговите редици играха и националите Теодор Тодоров и Тодор Алексиев, като присъствието им бе толкова успешно, че те бяха включени в мача на звездите в Русия. \"Разделям се с Нефтохимик, защото офертата от Газпром бе изключително добра\", коментира Салпаров. Той беше и спортен директор на \"шейховете\". Той ще помага на новия си клуб за утвърждаване в руската Суперлига. \"Новият ми клуб няма да участва в европейските клубни турнири. Целта пред него е запазване на позиции в руската Суперлига и достигане до плейофи в шампионата\", коментира още той. В негово отсъствие Нефтохимик ще разчита в мачовете на другия състезател, който играе на поста либеро - Кристиан Петров. Следващият мач на Нефтохимик е от петия кръг на Суперлигата, в който шампионите гостуват на Черно море във Варна. Двубоят е в петък от 18.00 часа в зала \"Христо Борисов\".", "date": "2019.11.06", "title": "Салпаров се връща да играе в Русия"}
{"url": "https://duma.bg/lilyana-pavlova-veche-e-vitseprezident-na-eib-n202910", "text": "Лиляна Павлова встъпи в длъжност като вицепрезидент и член на Управителния комитет на Европейската инвестиционна банка (ЕИБ), съобщиха от Министерството на финансите. Павлова е първият вицепрезидент на банката от България, като мандатът за длъжността й е 3 години. Правителството реши да номинира Павлова за позицията в ЕИБ през юни. Миналата седмица Народното събрание прекрати нейните пълномощия като депутат от ГЕРБ. ЕИБ, по-известна като банката на ЕС, е инвестирала в България над 5 млрд. евро от 1994 г. насам. Финансовата институция, заедно с Европейския инвестиционен фонд, отпускат като директни инвестиционни заеми, така и кредитни линии през търговските банки за малкия и средния бизнес, а също и за \"зелени\" технологии. Уставът на ЕИБ предвижда представителство на държавите членки в нейните управителните органи на квотен принцип. Съгласно ротационната схема за позицията на вицепрезидент се полага на представител на България от септември 2019 година до септември 2022 година.", "date": "2019.11.06", "title": " Лиляна Павлова вече е вицепрезидент на ЕИБ "}
{"url": "https://duma.bg/targoviyata-ni-s-chehiya-se-e-utroila-n202911", "text": "Възможностите за още по-добро икономическо сътрудничество между България и Чехия са били сред темите на срещата на вицепремиера и министър на външните работи Екатерина Захариева и чешкия външен министър Томаш Петържичек, който е на посещение в България заедно с бизнес делегация. Търговията ни за последните 10 години се е утроила, а през първите шест месеца на тази година имаме ръст на двустранния стокообмен с 15 процента в сравнение с рекордната 2018 г., заяви министър Захариева след срещата. Виждаме повече възможности в тази сфера, разговаряхме, че е добре чешкият и българският бизнес да обединят усилия в инвестиции и нови пазари, например Африка, посочи Захариева. Искаме да видим повече съвместни проекти между чешкия и българския бизнес в областта на високите технологии, ай ти сектора, автомобилостроенето, отбранителната индустрия, допълни тя.", "date": "2019.11.06", "title": "Търговията ни с Чехия се е утроила"}
{"url": "https://duma.bg/kiev-shtyal-da-spira-tranzita-na-gaz-n202912", "text": "Украйна е готова да спре транзита на газ от Русия, обяви украинският министър на енергетиката Олексий Оржел пред телевизия ICTV. България получава газ от тази транзит. Същевременно Оржел отбеляза, че Украйна не изключва подписването на нов договор за транзит с Русия. Действащите двустранни договори изтичат в края на 2019 г. Москва настоява за зануляването на взаимните искания по газовите спорове. Засега преговорите с участието на ЕС са безрезултатни. Брюксел представи \"план Б\", който предвижда краткосрочен транзит на руски газ през януари-юни 2020 г.  Междувременно украинският премиер Олексий Хончарук предложил на естонския външен министър Урмас Рейнсал съвместно да се борят срещу газопровода \"Северен поток 2\". Рейнсал се съгласил. Разрешение обаче за него вече дадоха Швеция, Финландия, Дания и Германия. Берлин неведнъж заявяваше, е проектът има голямо значение за енергийната диверсификация и смята Русия за \"надежден партньор\".", "date": "2019.11.06", "title": "Киев щял да спира   транзита на газ"}
{"url": "https://duma.bg/mz-zapushi-protest-na-aleksandrovska-s-obeshtanie-za-800-hil-leva-n202927", "text": "Предвижда се извършването на спешен ремонт  на отделението по алергология, а впоследствие и на отделението по хематология в \"Александровска болница\", обяви зам.-министърът на здравеопазването Жени Начева. Обещанието за реновации дойде, малко след като медици от болницата се заканиха да протестират заради ужасяващи условия на труд и мизерия в помещенията за лечение на пациенти. Медиците посочиха, че многократно са информирали МЗ за неблагоприятните условия в редица помещения и сгради в УМБАЛ \"Александровска\" ЕАД и напомниха, че дори се стигна до срутване на покрива на Клиниката по алергология. Въпреки настояването ни за незабавно отпускане на финансови средства за възстановяване на рухналия покрив и ремонти и възстановяване на останалите сгради и помещения в университетската болница, безхаберното отношение на министерството продължава, твърдят лекарите. По техни думи се хвърлят само празни обещания за стотици милиони левове, които не е ясно кога и дали изобщо ще се отпуснат. Те предупредиха, че още няколко клиники са на път да рухнат, а това може да доведе до преустановяване на дейността на болницата. В отворено писмо медиците съобщиха, че заради потресаващото неглижиране на проблема ще бъдат принудени да предприемат крайни действия и да започнат всекидневни протестни действия, включително гражданско неподчинение, като дадоха конкретни срокове - след 6 ноември всички работещи в университетската болница започват протестни действия \"в защита на своите права за нормални условия на труд, в защита на пациентите, за които се грижат и лекуват, но мизерстват в мухъл, влага и са застрашени някой покрив да се срути на главите им, в защита на младите хора, които обучават в хуманност и грижа\". В отговор зам.-министърът на здравеопазването Жени Начева заяви, че \"в спешен план ще пребазираме отделението по алергология, за да се направи ремонт и да се създадат безопасни условия за труд\". По думите й от ведомството имали всекидневни срещи с двете клиники по алергология и кожни болести и с директора на болницата това да стане по най-подходящия начин.  Начева уточни, че за отделението по алергология са осигурени до 300 000 лв., а за хематологията - до 500 000 лева и оставало да започне работа по обществените поръчки за ремонтите.", "date": "2019.11.06", "title": "МЗ запуши протест на \"Александровска\" с обещание за 800 хил. лева"}
{"url": "https://duma.bg/metalurgiyata-darzhi-14-ot-eksporta-n202913", "text": "България заема девето място по стойност на произведена продукция в цветната металургия от 28-те страни членки на ЕС. Това каза изпълнителният директор на Българската асоциация на металургичната индустрия (БАМИ) Политими Паунова, цитирана от агенция \"Фокус\". По думите й, металургичната индустрия е един от основните сектори на икономиката и се развива успешно, а държавата ни е конкурентоспособна на останалите страни в ЕС. Само за 2018 г. износът в този сектор е на стойност близо 7,8 млрд. лв., което е 14% от стоковия износ на страната ни, уточни тя. Това се дължи на големите инвестиции на предприятията, които бяха успешно приватизирани и през годините доказаха жизнеспособност и конкурентоспособност. Всички предприятия, които днес работят на територията на България в сектор металургия, имат добри показатели, устойчиво развитие и няма фактори, които да повлияят в близко време този позитивен тренд да бъде нарушен, коментира Политими Паунова. Според нея предприятията от цветната металургия вече са инвестирали и в продукти за автомобилостроенето й с навлизането на електромобилите алуминият ще разширява своята употреба. Най-голям износ, равняващ се на около 50 - 60%, България има за европейските страни и главно за Германия.", "date": "2019.11.06", "title": "Металургията държи  14% от експорта "}
{"url": "https://duma.bg/sobstvenitsite-na-bmf-na-sad-za-52-mln-lv-n202917", "text": "Държавата ще търси неустойки за над 52 млн. лв. от собствениците на Параходство \"Български морски флот\" братята Кирил и Георги Домусчиеви за неизпълнени ангажименти по договора за приватизация.  Става дума за запазване на тонажа на корабите, за численост на персонала и за повишаване на заплатите им до края на 2018 г., когато изтича десетгодишният контрол върху изпълнението на условията по сделката. Дружеството \"Кей Джи Маритайм Шипинг\", притежавано от \"Адванс Пропъртис\" на Домусчиеви, което държи 70% от БМФ, е било глобено заради тези нарушения с над 52 млн. лв. през септември 2019 г. от Агенцията за публичните предприятия и контрол (АППК), в каквато се преобразува през октомври Агенцията за приватизация, твърди Медиапул. Санкцията за 52 252 446 лв. обаче не е била платена в законово установения срок и поради тази причина ведомството предвижда да заведе до дни иск срещу \"Кей Джи Маритайм Шипинг\" пред Арбитражния съд на Българската търговско-промишлена палата. Именно тази санкция се опитаха да избегнат през 2016 г. Домусчиеви, когато поискаха от Арбитражния съд на БТПП да се произнесе по спора им с тогавашната Агенция за приватизация и следприватизационен контрол за промяна на приватизационния договор. Решението бе в полза на собствениците на БМФ, но създаваше предпоставки за неизпълнение и на редица други приватизационни договори, сред които и този за раздържавяването на \"Булгартабак\", чиито цигарени фабрики на практика вече не работят, макар да не е минал 10-годишният задължителен период на работа. След скандал в управляващата коалиция и намесата на бившия вицепремиер Валери Симеонов, решението в полза на БМФ, което по тогавашни оценки щеше да им спести над 58 млн. лв. глоба, бе обжалвано пред Върховния касационен съд. Той върна делото в БТПП за ново разглеждане и арбитражът прекрати производството си по казуса защото изведнъж откри, че няма компетентност да го разглежда. Срокът на 10-годишния период на следприватизационния контрол на договора за приватизация на 70% от капитала на БМФ с \"Кей Джи Маритайм Шипинг\" изтече в края на 2018 г.  Според контракта, до 30 юни 2019 г. купувачът трябваше да отчете изпълнението на поетите ангажименти. Той обаче не е направил това и му е наложена глоба от 11 хил. евро, която е платена, обясниха от АППК. Освен това за поредна десета година е било установено, че не се поддържа записаната в приватизационния договор средносписъчна численост на плавателния състав. Макар флотът, който допреди приватизацията е имал над 2800 служители, да е бил длъжен да поддържа персонал от 2360 заети между 2012 и 2019 г., през 2017 г. те са били само 907 души.", "date": "2019.11.06", "title": " Собствениците на БМФ на съд за 52 млн. лв."}
{"url": "https://duma.bg/registrirat-bezplatno-stopanstvo-tip-zaden-dvor-n202914", "text": "Режимът за регистрация на личните стопанства тип \"заден двор\" ще бъде облекчен и безплатен. Това предвиждат промени в Закона за ветеринарномедицинската дейност, публикувани за обществено обсъждане, съобщи пресцентърът на земеделското министерство. Предвижда се регистрацията да става с представяне на нотариален акт или удостоверение за търпимост, което се издава от кметството на населеното място. Отпада изискването стопаните на лични стопанства да подават лично заявление за регистрация в Областната дирекция по безопасност на храните (ОДБХ). То може да се подава при кмета или кметския наместник, който от своя страна ще има 15-дневен срок да го предостави  в ОДБХ, посочиха от МЗХГ. Заради биосигурността във фермите, няма да се разрешава на регистрирани ветеринарни лекари, сключили договори за профилактика със собственици на ферми, да сключват контракти и със собственици на лични стопанства. Предвижда се честотата на посещенията в обектите да бъде определена в специална процедура.", "date": "2019.11.06", "title": " Регистрират безплатно стопанство тип \"заден двор\" "}
{"url": "https://duma.bg/energetikata-zatava-vapreki-pechalbata-na-aets-kozloduy-n202916", "text": "\"Българският енергиен холдинг\" (БЕХ) увеличи натрупаната за първи път в историята си загуба за полугодието на 2019 г., а за деветмесечието нетният отрицателен резултат на компанията вече е 22.279 млн. лв., показват отчетите на енергийните дружества, публикувани от Министерството на финансите. Това се случва въпреки рекордната печалба от 308 млн. лв., постигната от дъщерната АЕЦ \"Козлодуй\", свиването на загубите на НЕК със 145 млн. лв.  и  подобряването на финансовите резултати на \"Булгаргаз\" и \"Булгартрансгаз\". Проблемна остава ТЕЦ \"Марица изток\", която е навлязла в червената зона с още 173 млн. лв., но има забавяне на ръста на загубите. \"Електроенергийният системен оператор\" отчита негативна тенденция за спад на печалбата, а Мини \"Марица изток\" са излезли на загуба. От БЕХ обясняват намаляването със 177.651 млн. лв. на печалбата преди данъци, или със 125.7% спрямо година по-рано отчасти и с влезли в сила нови международни счетоводни стандарти, които довели до обезценка на вземанията на холдинга с над 50 млн. лв. и до спад на приходите с 23.563 млн. лв. Отделно БЕХ получи по-малко дивиденти от дъщерните дружества за управлението им от компанията майка през 2018 г., когато част от тях влошиха финансовите си показатели. Ядрената централа продължава да се възползва от високите цени на тока на свободния пазар и да увеличава печалбата си, която в края на септември достига 308 млн.лв. преди облагане с данъци, докато в същия период на 2018 г. е възлизала на 170 млн. лв. Приходите на АЕЦ \"Козлодуй\" са надхвърлили милиард лева, което е със 181 млн. лв. над отчетените за съпоставимия период на 2018 г. \"Националната електрическа компания\" (НЕК) отчита загуба от 16.079 млн. лв., което е подобрение със 145.223 млн. лв. спрямо година по-рано, когато отчетеният отрицателен финансов резултат е 161.312 млн. лв. Общественият доставчик отчита ръст на продажбите на регулирания пазар за бита и спад на свободния като причината за това е по-малкото с 37 на сто произведена електроенергия от водните централи. От данните в отчета става ясно, че положението на компанията би било по-добро, ако не беше осъдена от няколко топлофикации на Ковачки да плати 21 млн. лв. заради оспорени от тях в съда цени. ТЕЦ \"Марица изток 2\" отчита увеличение на приходите си с 14.74 процента, но това не е достатъчно да я измъкне от примката на скъпите въглеродни емисии, които въглищната централа трябва да купува, за да може да работи, след като изчерпи своите права за замърсяване на въздуха.  Разходите през изминалото деветмесечие на 2019 г. само за въглеродни емисии възлизат на 256.858 млн..лв, а за фонд \"Сигурност на ЕЕСУ\" са били 21 402 хил.лв. На този фон дружеството отчита загуба преди данъци от 173.231 млн. лв., която обаче е подобрение с 90.490 млн. лв. спрямо отчетения отрицателен финансов резултат загуба преди данъци в размер на 263.721 млн. лв. към края на септември 2018 г. Въглищната централа обаче отчита лек ръст на дълговете си и те вече надхвърлят 1.4 млрд. лв., което означава технически фалит. Доставчикът \"Булгаргаз\" отчита нетна печалба от 35.811 млн. лв., докато година по-рано тя беше 17.123 млн. лв, а към края на 2018 г. надхвърли 25 млн. лв., но беше \"изядена\" от провизирана от газовото дружество загуба от около 52 млн. лв. заради платена оспорвана глоба за злоупотреба с монопол, наложена от Европейската комисия. Операторът  \"Булгартрансгаз\" пък отчита печалба за деветмесечието от 81 млн. лв., докато година по-рано тя е била 68.820 млн. лв. Принос за този резултат има и получената сума за 6.818 млн. лв. от депозита на БТГ във фалиралата Корпоративна търговска банка.", "date": "2019.11.06", "title": " Енергетиката затъва, въпреки печалбата на АЕЦ \"Козлодуй\""}
{"url": "https://duma.bg/kabakov-s-naryad-za-18-final-na-svetovnoto-za-mladezhi-n202946", "text": "След отличните им оценки от съдийството в мачовете от груповата фаза Парагвай - Мексико и Чили - Южна Корея, българските рефери Георги Кабаков, Мартин Маргаритов и Диян Вълков ще ръководят 1/8-финал на продължаващото в Бразилия Световно първенство по футбол за младежи до 17 години. Съдийската комисия на ФИФА отново се довери на тримата наши топсъдии, като им повери заплетения двубой от елиминациите между Аржентина и Парагвай. Срещата ще се играе на 8 ноември рано сутринта - в 1 часа след полунощ българско време, на \"Естадио Барадао\" във Витория. Мачът се очаква да бъде изпълнен с много напрежение, защото се счита за едно от традиционните дербита на Южна Америка. Георги Кабаков, Мартин Маргаритов и Диян Вълков са тръгнали още днес за бразилския щат Еспирито Санто, чиято столица е Витория. Любопитното е, че на българските рефери им се налага отново да пропътуват близо 1300 км, защото те са отседнали в столицата Бразилия, а през уикенда ръководеха мача Чили - Южна Корея от група „С\", който също се игра във Витория. Така за 4 дни триото наши рефери ще пропътуват над 5000 км, за да ръководят общо 3-те си мача досега от Световното първенство в Бразилия. ", "date": "2019.11.06", "title": "Кабаков с наряд за 1/8-финал на Световното за младежи"}
{"url": "https://duma.bg/ot-targoviykata-po-golyamo-nema-n202902", "text": "Време за избори. Борсата за купуване на гласоподаватели пак отвори широко врати. В предизборните хроники се търкаляше празният от съдържание надпис: \"Купуването и продаването на гласове е престъпление.\" От няколко десетилетия у нас престъплението се е наложило като нормална норма в човешките отношения. Предизборният пазар за покупко-продажба няма почивен ден. Винаги има желаещи да купуват на безценица и винаги ще има такива, които желаят да бъдат купувани. Само че тези, които купуват, когато вземат властта, как ще се погрижат да управляват онези, които са купили? На първия тур можеше някак да мине номерът. Но на втория тур - при толкова прости от техническа гледна точка бюлетини, с две имена и две квадратчета, как така се навъртяха цели 600 000 невалидни бюлетини?! Манипулацията и подправянето са ясни като бял ден. Тия стотици хиляди реално са срещу властващите и техните избраници. Но пак никой нищо няма да докаже. Моралът и принципите са наритани от нашите властници някъде в канавката. Номерът е веднъж да се яхне тоя замижал сред тинята народ, че да се пришпори здраво в ребрата и да се зашиба през ушите, та да не си помисля да надига глава. Не му е работа да гледа как прехвърчат кайметата по европейски програми в джобовете на избрани властници. Виж, това никъде не пише, че е престъпление. А и да са го скалъпили нашите народни избраници в някое законче, осъден за злоупотреба по нашите географски ширини още не се е родил.   За какво му е на народа да знае например, че обществените поръчки се правят в нечий личен интерес? Е, кметът ще отлее нещо от своето канче на по-големия си събрат властник отгоре, ама това си е част от играта. Щото, щом си издигнат за градоначалство, ти вече си длъжен не на онези, които се чудят как да свържат двата края и уж ще те избират да им помогнеш, ти си длъжен на началството над тебе. Нали така ни учи и самият министър-председател! Щом смогнеш да ги яхнеш онези под тебе, стискай по-здраво с крака и карай нагоре по пътеката - право към началството. Щом излееш в джоба му колкото трябва, ще остане все нещичко за наливане и в твоя. Народът вече е толкова изнемощял и обезверен, че и един протест, за да го чуят поне комшиите, не може да направи. По кварталите хората си казваха масово: \"Абе, то всичко е предрешено.\" И само махваха безнадеждно с ръка, вместо да се огледат колко мургави братя влизат зад перденцето с джиесем в ръка, за да снимат бюлетината - доказателството, за да им платят после. Всички кметове воглаве с Данчето Фандъкова си пожелават такъв кротък народ. С това стадо те от ГЕРБ ще си хамкат пилафа на властта барем до следващото столетие. Бяха избори, време за жътва по циганско лято. Чудно време за покупко-продажба. Еврото днес се пече, от търговийката по-голямо няма!", "date": "2019.11.06", "title": " От търговийката по-голямо нема"}
{"url": "https://duma.bg/prizovavat-novite-kmetove-da-proveryat-patnata-bezopasnost-n202919", "text": "От Института за пътна безопасност (ИПБ) призовават новоизбраните кметове да проверят пътната безопасност на местата с концентрация на катастрофи, както и в зоните на спирки на градския транспорт, районите около училища и детски градини. Според пътните експерти причината за инцидента във Варна, при който кола блъсна четирима души на спирка, е в пропуски в организацията на движението. Те смятат, че липсват конкретни политики, с които да се оказва качествена превенция над риска в зоните на спирки. Експертите настояват да се обезопасяват зоните на спирките в населените места. В София също има много спирки, които се намират в зоната на кръстовище. За да са безопасни спирките, трябва да се изискват експертни проверки, пишат от ИПБ.", "date": "2019.11.06", "title": " Призовават новите кметове   да проверят пътната безопасност"}
{"url": "https://duma.bg/natsionalnite-predatelstva-v-balgarskata-energetika-n202903", "text": "Доц. д-р инж. В исторически аспект цивилизованото човечество се е  сблъсквало с такива глобални проблеми като глада, питейната вода, екологичните катаклизми (глобалното затопляне), демографските диспропорции и енергийния проблем. По целия свят последният въпрос доби най-остри и непредсказуеми мащаби. У нас като държава с крайно малки и некачествени енергийни и природни ресурси проблемът с изграждането, развитието, модернизацията и укрепването на българската енергетика стана първостепенен жизнено определящ фактор. Особено остър, скандален, корумпиран, силно политизиран и непредсказуем стана този проблем в годините на прехода или в преходния етап от 90-те години на 20 в. и първите десетилетия на 21 в. Във всички държави енергийният проблем се откроява посвоему, но у нас той стана територия на чуждопоклонничество, национални предателства и подкупност! В края на 90-те години двете топлинни централи МИ-1 и МИ-2 (днес \"Ей и Ес 3С Марица изток 1\" ЕООД и \"КонтурГлобал Марица изток 2\" ЕАД) бяха разширени, рехабилитирани и модернизирани с американско оборудване и днес са известни като \"американските централи\". Тогава това беше правилно енергийно решение в чисто техническо отношение. Сключените по-късно дългосрочни договори - 15-годишни, за първата централа до 2027 г., а за втората до 2024 г. са в противоречие с директивите и договора за функциониране на ЕС за изкупуването на ел.енергия на едно изключително високо, непазарно ниво (~18 ст/кВт и ~12 ст/кВт). Същите се оказаха чисто национално предателство, коeто тежи на България до ден днешен и оказва трайно негативно отражение върху пазара на електрическа енергия у нас. Практиката в държави като Полша и Унгария показа пътя за решаването на подобни проблеми: чрез Закон за прекратяване на неизгодни договори, съгласувано с ЕС! Загубите през последните десетина години за нашата многострадална България се изчисляват на около 2,8 млрд. евро годишно! У нас този проблем се корумпира в самото си начало и не се решава, но той отвори \"кутията на Пандора\" в цялата ни енергетика. се оказа националното предателство в атомната ни енергетика. Първите крачки на това предателство започнаха със закриването на 4 малки блока в АЕЦ \"Козлодуй\" с обща мощност от 1760 МВт. Вече почти 35 години проваляме строителството на 2000 МВт-овата АЕЦ \"Белене\", а почти за една година продадохме и предадохме АЕЦ \"Козлодуй\"! Беше ясно, че цената за влизането ни в ЕС е огромна. Не това беше проблемът, а в това, че парите, които ни дадоха за 4-те блока в АЕЦ \"Козлодуй\" трябваше да бъдат 10-20 пъти по-големи. Но какво да искаме от неграмотни и престъпни български субекти, които дори и един пирон не са забили в атомната ни енергетика! Тук националното предателство продължи с нови изцепки: - в началото на гербаджийските правителства бе афиширано \"че ако не се построи АЕЦ \"Белене\", токът ще поскъпне 18 пъти\". След това строителната площадката на АЕЦ\"Белене\" беше наречена \"гьолът край Белене\"; - платихме присъдата на Арбитражния съд в Женева от 620 млн. евро на руския \"Атомстройекспорт\", заради поръчано и отказано оборудване за втората ядрена централа; - преди години (2012 г.) управляващите отново спряха изграждането на АЕЦ \"Белене\"; - днес с мощен ентусиазъм отново искат да възобновим това строителство, защото без АЕЦ \"Белене\" следващите години у нас ще станат една икономическа агония; - германската \"Дойче Веле\" през тази година нарече АЕЦ \"Белене\" паралелна държава;                                                         - след това беше издигнат лозунгът \"...че ако за 10-12 години не построим АЕЦ \"Белене\", то ще се наложи да купуваме електроенергия...\"; Друг такъв \"цирк\" световната енергетика не познава. Да плачеш ли, да се смееш ли, или да потънеш в земята от срам и позор!? Най-брутално звучи обаче националното ни предателство при изграждането на  Известно е от много десетилетия и от исторически опит, че тръбопроводите (газо-, нефто-, продукто- и още много подобни) са най-големите \"миротворци\" по света. Известно е, че всеки тръбопровод носи огромни икономически облаги и предимства и е мощно средство да даде огромни, умопомрачителни печалби за онези държави, които имат геостратегически предимства. Ние сме такава държава, но при едно безапелационни условие: да няма скъпо платено национално предателство! И така мегапроектът газопровод \"Южен поток\" за пренос на 63 млрд. м3 трябваше да ни носи около 400 млн. долара/год. доходи от транзитни такси. Националните ни предатели го ликвидираха. Уж поради нормите на ЕС, уж с \"помощта\" на някои далечни политически фигури, уж поради започналите доставки на американски втечнен газ през Гърция, уж поради...какви ли не други въпиющи причини. Истината е друга - държавните органи на България не успяха, а и не искаха да отстоява националните ни интереси. Появи се \"Турски поток\", сега вече е \"Балкански поток\". От толкова много потоци какво загубихме:  - посочените по-горе транзитни такси на \"Южен поток\"; - транзитните такси от пренос на природен газ до Турция, Гърция и Северна Македония за приблизително 16 млн. долара/г.; - цялата тази \"газова дандания\" забави огромните транзитни газови потоци през България с около 7 години; - тоталното ни дискредитиране пред \"Газпром\" и Русия; По-голямо от това национално предателство в енергетиката здраве му кажи! По въпроса за тръбопроводите не можем да подминем и нефтопровода Бургас-Александропулис.  за танкерите, преминаващи през Босфора, са огромни. В края на 20 в. и началото на 21 в. в Босфора се случиха няколко жестоки инцидента с танкери, товарни кораби и други плавателни средства, които направиха проекта доста атрактивен. Не са малки и транзитните такси на руски и казахстански нефт по посочения нефтопровод за България и Гърция. По 280 км трасе трябваше да преминават от 35 до 50 млн. тона суров петрол. Очакваният ефект само за България можеше да достигне 35 млн. долара/г. Проведеният местен референдум за изграждането на нефтопровода преди повече от 10 години беше подкрепен едва от 15 хил. души, при население в Бургаска област тогава от 412 хил. души. През 2011 г. правителството замрази проекта, а трябваше нефтопроводът да бъде въведен в експлоатация още през 2012 г. и да носи горепосочените доходи! Искам дебело да подчертая, че този крупен структуроопределящ проект щеше да бъде изграден при  т.е. екологията щеше да бъде издигната в \"култ\"! Може би така нареченият \"троен енергиен шлем\" (ядрена мощност, газопровод и нефтопровод) са свързани предимно с Русия и поради тази причина най-върлите русофоби у нас генерираха националните предателства в енергетиката ни. Не знам. Но тези национални предателства и родиха \"паралелната държава\" у нас. Национални предателства съпътстват България още от хан Аспарух до наши дни. За съжаление, нищо не е могло да се направи или избегне през вековете на историческото ни държавно устройство. Националното предателство е най-отвратителното отрицателно качество в народопсихологията ни. Но то винаги е било най-шедро възнаграждавано. Защото избуява предимно в най-слабите, разгромени и пред изчезване нации!  Такава нация ли сме и ние?  ", "date": "2019.11.06", "title": "  Националните предателства  в българската енергетика"}
{"url": "https://duma.bg/kiev-ticha-na-myasto-n202904", "text": "Украйна продължава да спринтира на място в обречената й газова ежня с Русия. Премиерът й Олексий Хончарук поискал от Естония да се борят срещу газопровода \"Северен поток 2\". По думите му почти готовият газопровод щял да има лоши последици за енергийната сигурност на Европа. Отдавна подозирам, че мисълта на Киев цъка обратно на часовниковата стрелка. Или пък, че там се напъват да завъртят планетата ни наопаки - от запад на изток. Нима не лелеят Западът в лицето на ЕС и НАТО да се премести още по на Изток - в Украйна?  Известно е, че по \"Северен поток-2\" ще потече руски газ през Балтийско море към Германия. Наскоро бъдещата канцлерка Анегрет Крамп-Каренбауер отбеляза, че газопроводът има голямо значение за германската енергийна сигурност и диверсификацията на доставките на газ. Макар и да не питае симпатии към Русия, лидерката на християндемократите, която в момента е и министър на отбраната, дори нарече Русия \"надежден партньор\". Е, та украинският ли премиер е по-наясно от германците за енергийната им сигурност! Известно е също, че срещу \"Северен поток 2\" действаше украинският ментор Вашингтон чрез марионетките си в Северна Европа. Опитваха се да спрат проекта и Полша, и Швеция, и Финландия, и последно Дания. Ама на - удариха на камък. Газопроводът не е мръднал и милиметър извън международни води, а и не убива рибата или планктона.  И след като по-тежката категория американски марионетки не свършиха работа, сега Киев продължава да тича на място, залагайки на \"джудженцето\" Естония. Но и този път сметките му няма как да излязат. И тогава нищо чудно да поиска от южните Португалия или Испания да спрат \"Северен поток 2\". Просто в ежнята с Русия много му харесва да тича на място. А щеше да си спести тази геополитическа атлетика, ако мисълта му бе цъкала по часовниковата стрелка и през годините не бе крал газ от Русия, не й бе спретвал газови и други войни. Съответно Русия щеше да запази транзитния му статут за неин газ към Южна Европа, а \"Северен поток-2\" нямаше да му вади очите.           ", "date": "2019.11.06", "title": "Киев тича на място"}
{"url": "https://duma.bg/dovereno-donorstvo-n202905", "text": "\"Когато си отида, няма да имам нужда от нищо, което за един непознат може да бъде целия свят\", написа вчера млада жена. Тези нейни думи са цялата вселена, която се крие в думите донорство и трансплантации.  Не е новина, че България от години е в дъното на ЕС по отношение на донорството. Да, имаше един-два периода на леко покачване, но те бяха резултат от усилията на отделни хора, които имаха куража да изградят цяла мрежа от координатори. Същественото е, че българинът не говори за донорство, а ако го прави, то е с ред опасения. \"Ако съм съгласен и се разболея, ще се грижат ли достатъчно за мен?\", пита се той. А съмнението му идва от принципното недоверие в държавата, във властимащите, в управляващите, от страха, че може да се възползват от слабостта му като болен човек. Защото българинът все по-често се сблъсква с различни ситуации, в които силният и властимащият се възползват от слабия.  Иначе българската медицина е на световно ниво и специалисти имаме, и лекарства имаме. Трансплантациите (с изключение на белодробните) у нас имат традиции - почти толкова, колкото и в Западна Европа. Медиците пазят като писани яйца трансплантираните и полагат неимоверни грижи за тях. Остава открит единствено въпросът с доверието. А то се гради, след като бъде информиран човек.  МЗ започна най-сетне кампания за информиране за донорството. По-добре късно, отколкото по-късно, но... Но този вид информация не бива да има рамката на реклама от типа \"Боли те глава, купи си хранителна добавка\". Този тип информация трябва да се превърне в убеждение на човека и на семейството му, да се превърне в начин за възпитание на младите. А това не се постига с една три-, шестмесечна даже едногодишна кампания. Пропуснати са години, десетилетия, за да бъде обяснено. Да, хората знаят колко важно нещо е трансплантацията, колко млади си отиват недочакали животоспасяващата операция, но очевидно малко знаят за онова, което се случва преди нея - донорството. И точно за него не са подготвени. И точно това трябваше досега да направят управляващите - да изградят доверието на хората. Не само за донорството.  ", "date": "2019.11.06", "title": " Доверено донорство"}
{"url": "https://duma.bg/pokazvat-sakrovishtata-ot-veliki-preslav-n202918", "text": "\"До портите на княжеския двор. Съкровища от Велики Преслав\" се нарича изложбата в Националния археологически музей при БАН, която ще продължи до 26 януари. До нас са стигнали две златни съкровища с накити и монети от втората българска столица Велики Преслав. Златните накити от IХ в. се показват за първи път след реставрация и анализ в научния институт по археология в Майнц. Химичният анализ на съкровището показва, че то е много по-ценно, отколкото се е смятало досега. Ултравилетово-червеникавите камъни не са аметисти, а светли рубини и гранати. Камъните от голямата огърлица не са планински, а флуоритни кристали, което е ново за науката. Досега не се е знаело, че византийските златари са ги използвали. Халкичките на тежките висулки са изработени от златна сплав, далеч по-здрава от чистото злато. Всичките 186 предмета са почистени.  Второто (голямото) Преславско съкровище е открито преди 40 г.- над 120 златни накити и монети в дървено сандъче със сребърни обкови. По византийските монети се датира, че съкровището е укрито в средата на Х в., вероятно при опустошаването на Преслав от киевския княз Светослав през 969 г. и превземането на града от византийския император Йоан Цимисхий през 971 г. Съкровището е от женски накити, които вероятно са били дар на царица Мария при сватбата й с цар Петър.", "date": "2019.11.06", "title": " Показват съкровищата от Велики Преслав"}
{"url": "https://duma.bg/mladata-rok-grupa-ot-yambol-seconday-e-avtor-na-vodeshtata-pesen-v-doza-shtastie-n202894", "text": "Първата българо-британска продукция \"Доза щастие\" е вдъхновена от биографичната книга \"Падение и спасение\", която разказва за 7 години от живота на младата майка Весела и нейната дъщеря Валя. Филмът ще се завърти от 8 ноември по киноекраните в цяла България. Основната музикална тема, както в трейлъра, така и във филма, е озаглавена \"Sweetest Silence\" и е дело на млада рок група от Ямбол. Георги Георгиев (вокал и китара), Ивайло Борисов (барабани) и Веселин Миланов (бас) създават \"Seconday\" през 2015 г. с идеята да свирят истинска рок музика. През април 2019 г. издават първото си самостоятелно EP \"April's Uprising\". Автор на текста на песента в \"Доза щастие\" е вокалистът на групата Георги Георгиев. В него се преплитат темите за любов, сила, раздяла и самота. Премиерата на видеоклипа към \"Sweetest Silence\", създаден под режисурата на Яна Титова и заснет от оператора Мартин Балкански, се състоя на 4 ноември, а песента може да бъде открита в ютюб, спотифай, фейсбук и др. В саундтрака към филма попадат и песни на изпълнители като Placebo, Hayes & Y, Jin Monic, Рут Колева, Хилда Казасян и Васил Найденов.", "date": "2019.11.06", "title": " Младата рок група от Ямбол \"Seconday\" е автор на водещата песен в \"Доза щастие\""}
{"url": "https://duma.bg/polah-ot-savremenno-yaponsko-izkustvo-v-plovdiv-n202893", "text": "Пъстрота от различни стилове краси залите на пловдивската галерия \"Резонанс\", ул. \"Парчевич\" 14. До 27 ноември посетителите могат да се насладят на изложбата на съвременно японско изкуство \"Полъх от Изток\". Колоритната експозиция, част от 30-ите юбилейни Дни на японската култура, представя духа и тайните на съвременното японско изкуство. Произведенията са подбрани от над 20 съвременни автори от различни райони на страната. Експонатите разкриват повече за иновативните и разнообразни стилове и техники на творене. Сред тях е и минимал арт - характерно течение в съвременното изкуство, в което авторите представят японската естетика и фино чувство за баланс. Минимал арт дава възможност на автора да разкрие идентичността си чрез елиминиране на всички несъществени форми, характеристики или концепции и точно това прави изложбата толкова уникална и интересна. Галерия \"Резонанс\" специално дава възможност за представяне на японско съвременно изкуство именно през 2019 г., когато се чества тройният юбилей в японско-българските двустранни отношения и Пловдив е културна столица на Европа. ", "date": "2019.11.06", "title": "Полъх от съвременно японско изкуство в Пловдив"}
{"url": "https://duma.bg/puskat-parnoto-v-sofiya-n202915", "text": "\"Топлофикация София\" започна  общото включване на отоплението в столицата, съобщиха от пресцентъра на дружеството във вторник. Поетапно ще бъдат включени първо детските градини, учебните и здравните заведения, след това жилищните сгради във всички райони и накрая административните сгради и стопанските потребители. Съобщението идва на фона на високите дневни температури в последните дни и на прогнозата, че те ще се запазят до края и на тази седмица. Според нормативната уредба общото включване на отоплението в София може да започне след три последователни дни със средноденонощна температура по-ниска от +12рC и прогноза от НИМХ за трайно застудяване.  От \"Топлофикация София\" напомнят на клиентите да отворят на максимална степен вентилите на радиаторите си, за да не се налага допълнително обезвъздушаване на отоплителните тела след пускане на отоплението, както и да проверят електронните си уреди за дялово разпределение. В случай, че дисплеят им е угаснал, клиентите трябва незабавно да потърсят съдействие от обслужващата ги фирма - топлинен счетоводител. Важно е преди пускането на отоплението клиенти да приключат всички ремонти и да запълнят източените инсталации. Отоплението няма да бъде включено в сградите, в които вътрешната отоплителна инсталация не е запълнена, защото това означава, че в някое жилище ремонтът все още не е приключил.\"Топлофикация София\" ЕАД дава възможност на клиентите, които поради някакви причини желаят включване на отоплението в сградата на по-късен етап, да подадат в обслужващия ги топлорайон заявление и подписано за целта решение от общото събрание на етажната собственост.", "date": "2019.11.06", "title": " Пускат парното в София"}
{"url": "https://duma.bg/kompozitor-sas-svoy-glas-v-muzikalniya-svyat-n202895", "text": "В едно интервю композиторът акад. Георги Минчев заяви: \"И на 80 години имам желание с музика да усъвършенствам себе си.\" За юбилея той си направи подарък - излезе книга от него и за него, но изданието е подарък и за академичното тяло, за музикалната общност, за любителите на музиката. Книгата, оформена прекрасно художествено и полиграфически, се нарича \"Думи вместо ноти\" (изд. \"Захарий Стоянов\"). Обсъждайки това заглавие, изтъкнатият музикант няма притеснението, че през годините не е могъл да се справя със словоизказа, но думите (казани и премълчани) не са пречили на нотите. \"Думи вместо ноти\" е сборник от публикации, рeцeнзии, интервюта, биографични бележки, отзиви, мнения и писания от този род за композитора и от него за другите.  Георги Минчев най-много е работил в Българското национално радио - близо 50 години. Изпълнявал е мисия за формиране на музикален вкус и критерий у подрастващите. \"За всестранно обогатяване съм - и Бах, и Хайдн, и Стравински, и Шостакович, фолклор, съвременни композитори, естрада... за чалгата и простотията се въздържам силно!\" Според него българската съвременна художествена музика не остъпва на онова, което се създава в най-напредналите страни по света и чиито традиции са много силни. За съжаление, печелейки множество международни признания, тя остава все още недостатъчно популярна у нас. Родион Шчедрин пише за Георги Минчев: \"Той притежава свой глас в нашия гъсто населен музикален свят. Винаги търсещ, винаги нов, но заедно с това владеещ драматургията на възприятието на съвременната музика.  Сам композиторът казва, че пише бавно, мъчително, \"хаби\" много хартия - Концерта за пиано е започвал седем пъти. Но от неговото мъчително вдъхновение се раждат такива творби като Концерта за пиано (приет в САЩ и препоръчван от ЮНЕСКО в Париж, свирен в Сидни), ораторията \"Старобългарски хроники\", \"Три поеми за мецосопран и симфоничен оркестър\", \"Концертна музика за оркестър\" (поръчан от Радио Прага), \"Симфоничен пролог\", \"Три поеми за сопран и струнен оркестър\" (върху графиките на Румен Скорчев и по текст на Павел Славянски), \"Фрески\" (по поръчка на Пендерецки), \"Сонограми\" и още много други, за да стигнем до балета \"Фаренхайт\" по романа на Рей Бредбъри \"451 градуса по Фаренхайт\". Музикалните критики у нас и в чужбина, публикациите в пресата, събрани в книгата, очертават профила на композитора като неповторим творец със своя интонационна система. Неслучайно той е лауреат на наградата \"Лоренцо Великолепният\" на академия \"Медичи\" във Флоренция. Малцина знаят, че произведения на Минчев имат издадени партитури, грамофонни плочи и  компактдискове не само в България, но и в  Швейцария, САЩ, СССР и Русия, Франция, Холандия и др. Интервютата, и особено анкетата на Екатерина Дочева в списание \"Музика\", проникват и в \"светая светих\" на композитора и така се прави истинска психография на големия творец. Словата на колегите му допълват образа му - акад. Васил Казанджиев, проф. Пламен Джуров, проф. Константин Ганев... А когато композиторът изоставя нотите и се хваща на хорото на думите, също се оказва майстор - в словата си за Родион Шчедрин, за Александър Райчев, за Марин Големинов, за Васил Стефанов, за Симеон Правчанов, за Румен Скорчев, за Димитър Манолов и др. Венецът на книгата е разделът \"СЕДЕМНАЙСЕТ наМИГвания ОТ МОЯТА ПРОЛЕТ\" със спомени и \"чуто и видяно\", което авторът Георги Минчев благодарение на чувството си за хумор е превърнал в анекдотични разказчета.", "date": "2019.11.06", "title": "Композитор със свой глас  в музикалния свят"}
{"url": "https://duma.bg/kratki-novini-n202906", "text": "Президентът на Иран Хасан Рохани обяви ново съкращаване на ангажиментите, поети от страната му, пред международната общност за ядрената програма на Техеран. Иран ще поднови дейностите си по обогатяване на уран в завода си във Фордо, на около 180 км южно от Техеран, замразени с влизането в сила на международното споразумение за иранската ядрена програма през 2015 година. Румънската гранична полиция откри 11 мигранти, скрити в микробус, на граничния пункт Нъдлак на границата с Унгария. Според съобщение на граничната полиция в окръг Арад микробусът е бил управляван от 45-годишен българин. Турция е заловила по-голямата сестра на убития лидер на \"Ислямска държава\" в Северозападна Сирия в понеделник. Малко се знае за сестрата на Абу Бакр ал Багдади. Турски служител заяви, че 65-годишната жена,  известна като Расмия Ауад е подозирана за връзки с екстремистката група. Трима огнеборци загинаха, а други трима бяха ранени при експлозия в сграда в Италия. Пожарникарите се отзовали на сигнал за експлозия в неизползваема част на селскостопанска постройка. Когато пристигнали на мястото обаче, последвал втори взрив. Той довел до срутване на сградата и огнеборците били затрупани под отломките. Кабинният персонал на авиокомпанията \"Луфтханза\" ще проведе двудневна стачка в четвъртък и петък. Очаква се да бъдат засегнати всички полети в Германия. \"Луфтханза\" остро осъди стачните действия и заплаши с ответни действия.", "date": "2019.11.06", "title": "Кратки новини"}
{"url": "https://duma.bg/datata-n202896", "text": "МЕЖДУНАРОДЕН ДЕН ЗА ПРЕДОТВРАТЯВАНЕ НА ЕКСПЛОАТАЦИЯТА НА ОКОЛНАТА СРЕДА по време на война и въоръжени конфликти. Отбелязва се по решение на ООН от 2001 г. На тази дата през 1962 г. Общото събрание на ООН приема резолюция, с която се осъжда политиката на апартейд в Република Южна Африка. 1882 - В НОВА ЗАГОРА СЕ РАЖДА САНДА ЙОВЧЕВА, ПИСАТЕЛ, ЖУРНАЛИСТ, ПРЕВОДАЧ И ОБЩЕСТВЕНИК (УМИРА 1946 Г.). Учи славянска филология в СУ, завършва в Загреб. Дълги години е учител и директор на Девическата гимназия в Бургас. Участва в издаването и редактирането на сп. \"Утрина\" и \"Миротворец\". Една от първите пацифистки у нас, основава и редактира в. \"Литературен живот\" (1940-1943) и е сред основателките на Българския женски съюз. Дебютира като поетеса, но през годините пише разкази, романи, творби за деца и др. 1893 - УМИРА ПЬОТР ИЛИЧ ЧАЙКОВСКИ, РУСКИ КОМПОЗИТОР (Р. 1840 Г.). Разнообразното му творчество включва симфонии, опери, балет, инструментална и камерна музика и песни. Той е автор на едни от най-популярните концертни и театрални музикални произведения в класическия репертоар като балетите \"Лебедово езеро\", \"Спящата красавица\" и \"Лешникотрошачката\", \"Тържествена увертюра 1812 година\", последните му три номерирани симфонии и операта \"Евгений Онегин\". 1919 - В С. ПРОГЛЕД, ОБЛАСТ СМОЛЯН, СЕ РАЖДА ДИЧО ПЕТРОВ, ОФИЦЕР (ЗАГИВА 1944 Г.). Завършил Школата за запасни офицери. Служил в 11 пехотен полк в Сливен до юни 1942 г., когато е изпратен на служба в граничен подучастък при с. Конско, Гевгелийско. На 15 декември 1943 г. поручик Петров заедно с войниците от подучастъка преминава на страната на партизаните. Става командир на войнишкия партизански батальон \"Христо Ботев\". Убит на 23 май 1944 г. край Батулия при обкръжаването и разгрома на отряда от жандармерията (на снимката - мемориал в памет на битката при с. Батулия). Посмъртно произведен в полковник. 1920 - СЪРБИЯ ОКУПИРА ЗАПАДНИТЕ ПОКРАЙНИНИ. На основание на Ньойския мирен договор, преди окончателното прокарване на новите граници, сръбските войски окупират Царибродско, Босилеградско и Струмишко. Западните български покрайнини включват 129 селища (25 от тях са разсечени от границата) с население от 65 000 души и територия от 1555 кв.км. Народното събрание прекратява заседанията си в знак на протест и обявява тридневен национален траур. След края на Втората световна война Югославия успява да запази своето господство над тази територия. Формално тя признава малцинствени права на българите в областта, но на практика полага всички усилия за тяхното денационализиране и асимилиране.", "date": "2019.11.06", "title": "Датата"}
{"url": "https://duma.bg/30-godini-prehod-30-godini-skandali-n202899", "text": "Противоречията в управляващия СДС и правителството вече не можеха да се прикриват. Основна роля в скандалите играеха съветниците на Филип Димитров Константин Мишев, Алекс Алексиев (вече покойник) и масажистът Георги Боздуганов. Първите двама са български емигранти с американско гражданство и изявени антикомунисти. Те разполагаха с голямо влияние върху премиерските решения,без да носят някаква отговорност. Военният министър Димитър Луджев остро реагира срещу намесата на Мишев в оръжейния бизнес. На 18 септември 1992 г. тогавашният директор на Националната разузнавателна служба Бриго Аспарухов, изнесе на пресконференция информация, че Константин Мишев, въпреки ембаргото, подготвя сделка за износ на минохвъргачки за Сърбия през Македония. Мишев пък обвини Луджев публично в нелегална търговия с оръжие и премиерът поиска оставката му. Луджев напусна кабинета, а по-късно и СДС. Атака срещу премиера и правителството започна и Ахмед Доган, като прогнозира скорошното му падане от власт и заговори за син фашизъм. Филип Димитров направи поредната грешка, започвайки война и с пресата. На 13 август 1992 г. правителственият пресцентър, по инициатива на премиера, разпространи специална декларация, с която обвини група вестници в публикуване на неверни данни. Последваха в края на август прословутите \"Боянски ливади\". Президентът Желев свика пресконференция в градината на резиденция Бояна, на която отправи остри критики към премиера и правителството. Парламентарната група на СДС се разцепи, напусната от 23 народни представители, а Стефан Савов бе свален от поста председател на парламента. В СДС се появиха \"сини мравки\" - група недоволни около Димитър Луджев. Филип Димитров поиска вот на доверие и в НКС на СДС не възразиха. На 20 октомври 1992 г., на закрито заседание на парламента, бе гласувано решение, че министър-председателят е създал \"предпоставки за уронване престижа на Република България и за накърняване на националната сигурност\". НКС на СДС взе решение депутатите на СДС да не присъстват, с изключение на Николай Слатински. На 28-ми октомври в парламента бяха насрочени дебатите за вота на доверие. Той бе отхвърлен със 120 срещу 11 гласа. На 12 ноември президентът Желев възложи отново на Филип Димитров да състави ново правителство. На 20 ноември предложеният от Димитров кабинет не получи необходимите гласове.  Филип Димитров ще остане в политическата ни история  с неадекватността и некомпетентността си. Той се сдоби с много прякори. Наричаха го българския Мойсей, защото щеше да води 40 години народа през пустинята; Фил Кенеди, заради отношенията му със САЩ, а и просто Ф.Д. Той ни вкара и в международен скандал, след като при визитата си в Израел се качи и на Синайските възвишения. На 2 декември 1992 г. президентът възложи на Петър Бояджиев, кандидат за министър-председател, посочен от парламентарната група \"Предизборен съюз на БСП и коалиция\", да състави правителство. Кандидатурата на Бояджиев се оказа незаконна, защото той имаше двойно гражданство - френско и българско. На 15 декември държавният глава възложи на парламентарната група на ДПС да посочи кандидат за премиер. Така на сцената се появи проф. Любен Беров, съветник на президента Желев.    Тези думи на Нейчо Неев, вицепремиер на Беров, трайно превърнаха правителството в символ на липса на държавност. Освен вицепремиер, Нейчо Неев беше и министър на транспорта. Той бе запомнен и с инспекциите на жп гарите около София, където събираше боклука от пероните. А премиерът Беров остана в българската история като един почтен човек, но ръководеното от него правителство създаде условията за властта на организираната престъпност в България. Това бе второто коалиционно правителство в България, съставено по формула, която го обрече на постоянни противоречия, колебливи и бавни решения, липса на единна политическа воля в изпълнението им. Правителството бе с мандата на ДПС, избрано с гласовете и на БСП и уж изпълняващо програмата на СДС. Моментът, в който то започна своята работа, бе ключов в историята на страната. Икономическите връзки (предимно със страните от СИВ) бяха сринати, загубихме пазари, България вече купуваше газ, петрол, електроенергия на пазарни цени. Отпаднаха и преференциите, давани за износа ни за Русия. В тази обстановка на икономически колапс правителството се ръководеше от трима вицепремиери - Валентин Карабашев, Нейчо Неев и Евгений Матинчев, а Беров претърпя тежка сърдечна операция.  Заради югоембаргото контрабандата на горива достигна умопомрачителни размери. През ноември 1993 г. вицепремиерът Неев бе арестуван по едно от делата за контрабанда на петрол по време на югоембаргото. Друг вицепремиер - Валентин Карабашев, подаде оставка заради продажбите на 3 големи хотела в София - \"Ню Отани\", \"София\" и \"Парк хотел Москва\". Министърът на земеделието Георги Танев бе забъркан в съмнителна сделка за доставка на американска царевица на цени 30% по-високи от борсовите. БНБ издаде десетки лицензи за създаване на частни банки, а това допринесе за последвалата банкова криза. Организираните престъпни групировки създадоха трибуквената икономика - ВИС и СИК. Тя бе базирана на рекета за охрана или застраховане, изкупуване на селскостопанска продукция на цени под себестойността, изнудване и ограбване по пътищата. Подземният свят се разрасна и търсеше начин да излезе на светло. В София започнаха масови вълнения, митинги, гладни стачки. Гладуването на Едвин Сугарев, виден представител на т.нар. тъмносини, бе насочено срещу президента Желев с искане за неговата оставка. То прерасна в движението \"Един живот срещу лъжата\". Положението в страната  стана неудържимо и на 2 септември 1994 г. Любен Беров се принуди да сдаде поста. На 19 септември 1994 г. президентът възложи мандат за съставяне на ново правителство на СДС, но сините го отказаха. На 26 септември президентът възложи на новосъздадената парламентарна група на \"Нов избор\" мандат и тя издигна кандидатурата на Димитър Луджев. Предложеното от него правителство обаче не получи подкрепа в парламента при гласуването на 12 октомври 1994 г. На 30 октомври президентът Желев разпусна 36-то НС, насрочи парламентарни избори на 18 декември 1994 г. и назначи Ренета Инджова за служебен премиер. Служебното правителство няма право да води международни преговори, да договаря или сключва заеми. То не подлежи на парламентарен контрол, тъй като парламентът е разпуснат. Президентът определя задачите, които служебният кабинет ще решава. Служебните правителства обикновено работят в условия на политически комфорт, тъй като партиите са изцяло фокусирани върху изборите. Резултат от икономическа или политическа криза (или и от двете), служебните правителства показват, че при ясни правомощия, липса на политически натиск и конкретни срокове, могат да работят успешно. Всъщност, служебните кабинети успяваха да свършат повече работа от всеки друг Министерски съвет. Ренета Инджова публично обвини предшественика си Любен Беров, че кабинетът му е бил всъщност на \"Мултигруп\". Професорът заведе дело за клевета. Инджова критикува и модела на масова приватизация, прилаган от правителството на Беров.  Жан Виденов бе избран за премиер на 36 години. Той положи клетва на 25 януари 1994 г. Неговото правителство наследи сложна икономическа и политическа обстановка, която налагаше решителни действия за реформи, за извеждане на страната от политическото противопоставяне и за активни действия в посока международната й интеграция. Това бяха задачи, с които той трудно можеше да се справи поради две причини. Първата бяха вътрешните противоречия в БСП за посоката на икономическо развитие на страната. Втората бе силната международна и вътрешна опозиция срещу това социалистите да се заемат с демократизацията на страната. Така управлението се превърна по-скоро в низ от неуспехи.                                 ", "date": "2019.11.06", "title": "30 години преход - 30 години скандали"}
{"url": "https://duma.bg/za-dobroto-badeshte-tryabva-da-se-borim-n202900", "text": "Варна Разгръщайки моите архиви, се натъкнах на материал, в който Стивън Гауанс от Канада на 19 октомври 2004 г. изказва интересното становище, че някогашният Съветският съюз успя да изгради едно от най-великите постижения в човешката история - голямо индустриално социалистическо  по отношение на богатство, доходи, с безплатно образование и здравеопазване. Общество, в което наемите, услугите и общественият транспорт бяха на символична цена. Общество без инфлация, с щедри пенсии и реални грижи за децата!  През 1933 г. капиталистическият свят беше затънал в унищожителна криза, а социалистическото общество обяви пълното премахване на безработицата,  стабилно социално осигуряване и истинска социална демокрация - въпреки неуморните усилия на капиталистическия свят да го провали.  Но към края на 80-те години контрареволюцията помете социалистическата Източна Европа, а в съветският съюз Горбачов усърдно демонтира опорите на съветския социализъм, казва Стивън. И добавя: някой наивно, сляпо, глупаво мислеше, че ще се стигне отново до процъфтяващото консуматорско общество, до ефективната пазарна икономика, ще процъфти многопартийната демокрация - модел, свързан с  утопично фантазиране, на фон на суровата реалност. Разбира се, категоричен е Стивън, нито едно от големите обещания на контрареволюцията не бе спазено. И още: \"Разрушаването на социализма беше катастрофално за източноевропейските социалистически държави. Това беше една голяма измама, която не само не реализира общество, но причини неоценима вреда на създаденото. Милиони бяха хвърлени в унизителна, мъчителна бедност. Безброй гласове се чуха в Русия, Румъния, България, Източна Германия - че откраднатото от тях човешко общество като цяло изчезна. Всеки казваше: Та ние живяхме по добре при социализма. Имахме работа, имахме сигурност. Днес тези народи водят отчаени борби на живот, като че ли са хванати в капан, където победите са малко, пораженията са много\".  По думите на Стивън, нарастващата конкуренция за работни места вече принуждава работниците и Западна Европа да приемат по ниско заплащане. Тези в \"Дамлър-Крайслер\", \"Томас Кук\" и други фирми работят повече часове, а в някой случаи и за по ниско заплащане.  е прекрасен резултат за корпоративната класа - точно същият беше постигнат от някогашните фашистки Германия и Италия през 30-те години на миналия век. Докато червените социалисти успяха да реализират едно общество на приемлива умереност и икономическа сигурност за ВСИЧКИ. Със съжаление констатирам, казва канадецът Гауанс, че Карол и 12-годишната му сестра Алина например ежедневно ровят в депата за промишлени отпадъци в бившата социалистическа Полша. Заедно с баща си те търсят скрап и долнокачествени въглища, с които да си осигурят някой долар, за да могат да си купят мизерна храна. \"При социализма се живееше по-добре\", въздиша 49-годишният баща на Карло и Алина. \"Преди, обяснява той, работих 25 години в едно предприятие, а сега никъде не мога да намеря работа, каквато и да е\". А Густав Молнар, политически анализатор към института \"ЛАСЛО ТЕЛЕКИ\" казва, че чуждите фирми в страната му наемат само млади хора под 30 години, половината от населението на тази страна е извън играта, докато при социализма ВИНАГИ имаше работа за ВСИЧКИ. Имаше и къде да живееш. Имаше безплатни лекари, които не пребъркваха човешките джобове. Разгромът на социализма не донесе нищо добро на мнозинството от хората, казва Стивън. Контрареволюцията в Източна Европа за бившите социалистически страни не донесе благоденствие, донесе неизмеримо по-голяма бедност. Магазините сега преливат от стоки, които са недостижими за обикновения човек. Сега, казва събеседник на Стивън - Александър Виктор, мога свободно да критикувам новото правителство, без да подбирам думите си, но това едва ли е конпенсираща утеха за ограничения ни живот. А Йон Ванчея, румънец, който се мъчи да оцелее с мизерната си пенсия, добавя: \"Вярно е, че в миналото нямаше много неща за купуване, но сега цените са толкова високи, че не можем да си купим ежедневна храна. По времето на Чаушеску животът беше десет пъти по-добър.\" За България Стивън казва: през времето на прехода към пазарна икономика\".  Така Стивън Гауанс от Канада стига до следното заключение: \"След като драстично обеднелите народи на бившите социалистически страни скърбят за придобитите някога по времето на социализма благинки, защо тези страни не се обединят и не върнат чрез гласуване социалистическото общество? В някои страни възстановените комунистически партии получиха право да управляват. Но се оказа, че социализмът не може да бъде върнат с едно прещракване на ключ. Може би не е възможно, защото бившите социалистически производства са приватизирани и поставени под контрола на пазара. Привържениците на целите и ценностите на капитализма заемат възлови позиции в съответните държави. Законовите икономически и политически структури са променени и пригодени за задоволяване изискванията за реализиране на частни печалби.\"  Наистина, казва Стивън, комунистическите партии имат възможности да действат в границите на многопартийната демокрация, но стожерите на социализма - общата собственост, централното планиране и водещата роля на работническата класа, са демонтирани и изхвърлени, както ни се казва, на бунището на историята. Връщането им ще изисква много по-драстично поведение от простото инсталиране на левите в капиталистическите парламенти.  Разбира се, стъпка напред в тази посока не може да бъде предприета, докато решителна част от населението, отвратена и отхвърляща днешното положение, не се убеди, че е възможно нещо по-добро  и не прояви готовност да престъпи трудностите на нов преходен период. Наистина е възможно нещо по-добро от унищожителната икономическа несигурност и ужасните неравенства. Това \"нещо по-добро\" беше реалност при социализма, а днес продължава да го има в Куба - независимо от непрестанните усилия на САЩ да го смажат и там.  движимата си и недвижима собственост, привилегиите си за по-високо образование и преди всичко - международните си връзки. Да им се даде пълна свобода означаваше да им се даде материална подкрепа от чужбина, за да ликвидират евентуална контрареволюция. Някои борци за граждански права твърдят, че в името на свободата на словото и на сдружаването американците се готвят да сменят републиката с монархия или да разрешат провеждането на пронацистки демонстрации, да се формират фашистки  политически партии и с това да се върнат в края на краищата към времето на Третия райх. За да има прогрес и да оцелее едно социалистическо правителство, то трябва по необходимост да действа репресивно и смело спрямо враговете си. Тази жизнено важна необходимост обаче се демонизира и заклеймява като тоталитаризъм от заинтересованите от победата на антисоциалистическите сили. Постиженията на социализма са в интерес на цялото човечество - при това те бяха осъществени при изключително тежки условия, при непрекъсната враждебност на Запада и при неуморните усилия на бившите експлоататори за възстановяване на капитализма. Въпреки всичко канадецът Стивън Гауанс не изключва връщането на социализма, който е по-прогресивен от капитализма и има завидно бъдеще. Това казва той през 2004 г. Днес нищо не се е променило, напротив - деградирането на обществото ни става все по-всеобхватно. Големият въпрос е защо не искаме да спрем деградацията; защо отново и отново робуваме на грабители, които безскрупулно изсмукват всичко, създадено преди; изсмукват живота ни днес и смятат да го смучат и в бъдеще. ", "date": "2019.11.06", "title": " За доброто бъдеще трябва да се борим "}
{"url": "https://duma.bg/izvesten-motivator-nadahva-levski-n202885", "text": "Световноизвестният мотиватор Джейми Уилямс се срещна с футболисти и треньори на Левски, за да им изнесе лекция. Американецът е автор на най-вдъхновяващата реч в спорта, която беше екранирана от Ал Пачино във филма на Оливър Стоун \"Всяка една неделя\". Той посети \"Герена\", където изпълнителният директор на \"сините\" Павел Колев му подари фланелка на Левски с неговото име и №81. Уилямс е една от легендите на професионалния американски футбол, като е играл 12 г. и е спечелил със Сан Франциско Фортинайнърс през 1989 г. Супербоул. \"Всичко онова, което Ал Пачино казва, всяка една дума, аз лично съм ги преживял. Когато бях малък, футболът беше моята религия. За мен и за моите приятели това беше ежедневната ни рутина. Това стана част от моето ДНК. Обичам да се състезавам. Но много обичам и да уча. Обичам историята\", обяви Джейми Уилямс и допълни, че харесва древногръцката митология, а любимият му герой е Херакъл, който доказва, че няма невъзможни неща. Преди лекцията Уилямс изгледа и тренировка на част от юношите на \"Герена\". Той сподели, че част от работата му е да учи младите хора как да превръщат мечтите си в реалност. В България гостува за четвърти път, като ще изнася лекции на тема: \"Как да създаваш екипи, как да печелиш пари от спорта, как един спортист да бъде успешен след приключването на професионалната си спортна кариера.\" ", "date": "2019.11.06", "title": "Известен мотиватор надъхва Левски"}
{"url": "https://duma.bg/slaviya-sprya-loko-pd-n202876", "text": " 127-ият мач между съперниците завърши с 36-о реми, при 59 победи за Славия и 32 успеха за \"черно-белите\", които пък също спряха добра серия на домакините от 4 поредни спечелени срещи. Тимът на Златомир Загорчич обаче получи съдийска помощ от арбитъра Ивайло Стоянов-Сватбата, който свири пресилена дузпа. Също от дузпа гостите поведоха след точен удар от 11-те м на капитана Димитър Илиев (74). Той вкара 10-ия си гол и излезе еднолично на върха при реализаторите. \"Белите\" обаче набързо изравниха, след като Славчо Шоколаров беше спънат от Йосип Томашевич, но извън наказателното поле. Сватбата обаче посочи бялата точка и от нея другият капитан Галин Иванов (82) не сбърка, за да донесе точката на най-стария столичен клуб.  Временно Локо излезе втори с 33 т., а Славия е пети с 23. Води Лудогорец с 39, Левски е трети с 32 преди утрешния мач с Етър. С 28 т. го следва ЦСКА-Сф, който победи като гост Черно море с 2:0.  На стадиона в \"Овча купел\" се събраха много футболни легенди и ръководители. Сред тях очаквано беше и новоназначеният селекционер на националния тим Георги Дерменджиев в компанията на помощниците си Елин Топузаков, Неделчо Матушев и Любомир Шейтанов. До тях седяха спортният директор на \"смърфовете\" Георги Иванов-Гонзо, както и шефовете на Славия Венци Стефанов и на Локо Пд Христо Крушарски, а БФС беше представен от члена на Изпълкома в оставка Емил Костадинов. В ложите беше и Емил Кременлиев.  1:0 Домовчийски (45+3-д) 1:1 Динев (74);   0:1 Д. Илиев (74-Д) 1:1 Г. Иванов (82-д);  ;  0:1 Малинов (88) 0:2 Соу (90+2); утре, 13.00: Дунав - Ботев Пд (Диема спорт); 15.30: Левски - Етър (Диема спорт); в четвъртък, 15.30: Арда - Царско село (Нова спорт).", "date": "2019.11.06", "title": "Славия спря Локо Пд"}
{"url": "https://duma.bg/yasni-sapernitsite-na-finalniya-mastars-v-london-n202884", "text": "В Лондон бе теглен жребият за финалния \"Мастърс\" (10-17 ноември). В група \"Андре Агаси\" попаднаха Рафаел Надал (Исп, №1), Даниил Медведев (Рус, №4), Стефанос Циципас (Гър, №6) и миналогодишният шампион Александър Зверев (Гер, №7). В група \"Бьорн Борг\" съперници са Новак Джокович (Сърб, №2), Роджър Федерер (Швейц, №3),  Доминик Тийм (Ав, №5) и дебютантът Матео Беретини (Ит, №8)", "date": "2019.11.06", "title": "Ясни съперниците на финалния \"Мастърс\" в Лондон"}
{"url": "https://duma.bg/evakuiraha-vechnite-zaradi-bomba-n202887", "text": "Екипът на филма \"Вечните\" бе евакуиран заради бомба, открита на снимачната площадка. В най-новата лента на Marvel участват звездите Анджелина Джоли и Ричард Мадън. Случката се разиграва на Канарските острови. Очевидци споделят, че не е изключено мината да се намира там от десетилетия. Специалисти са отнесли взривното устройство на безопасно място. Все още не е известно откъде е дошла бомбата и откога е в района. По време на Втората световна война островът е бил използван от нацистите.", "date": "2019.11.06", "title": "Евакуираха \"Вечните\" заради бомба"}
{"url": "https://duma.bg/kobrata-obeshta-nokaut-na-bukar-n202886", "text": "Кубрат Пулев се закани да нокаутира Райдел Букър, срещу когото се изправя в неделя рано сутринта. Двамата излизат в битка в тежка категория на профибокса на галавечер във Фресно, Калифорния. Българинът смята, че превъзхожда 38-годишния американец, който е лежал 12 години в затвора. \"Играл съм с по-добри боксьори, по-опитен съм и във всичко съм по-добър от Букър. Сега съм концентриран само върху този мач. Това е единственият ми фокус. Чак след това ще гледам мача на Руис и Джошуа и ще видим какво ще се случи. Няма как някой да ми отнеме правото да съм главен претендент за шампионската титла, тъй като си има правила по случая и те трябва да се спазват\", обяви пред Нова ТВ Пулев. Той е официален претендент на Международната боксова федерация (IBF) и очаква да има мач за световната титла до средата на следващата година. Напълно е възможно обаче Руис или Джошуа да овакантят пояса на IBF. А по този сценарий българинът ще се изправи в бой срещу някой от следващите в списъка - Адам Ковнацки (Пол) или Ахит Кабаел (Гер). В петък пък Малката Кобра - Тервел Пулев излиза в Бергиш Гладбах срещу Kаи Курзава (Гер) в мач в полутежка категория в основната битка на галавечерта.", "date": "2019.11.06", "title": "Кобрата обеща нокаут на Букър"}
{"url": "https://duma.bg/100-kila-sabra-avtobiografichni-spomeni-v-kniga-n202888", "text": "Известният български рапър 100 Кила събра спомените си в книга, която излезе със заглавието \"Свободен\".През смях Явор Янакиев разказва за една от главите, наречена \"Правех страшни бели\". Живеел на квартира в София и решил, че иска декоративно прасе. Не бил много запознат с породата, затова се обадил и го поръчал... от свинеферма във Враца. От книгата феновете на рапъра ще имат възможност да разберат за трънливия му път към успеха. 100 Кила избира заглавието \"Свободен\", защото така се чувства в работата си. Няма продуценти и издатели - няма и ограничения, разкри музикантът. През годините обаче е разбрал силата на влиянието си върху младото поколение, затова текстовете на песните му са с много по-умерено съдържание. Посланието, което отправя към читателите, е да не си слагат бариери, защото всеки може да бъде такъв, какъвто поиска.", "date": "2019.11.06", "title": " 100 Кила събра автобиографични спомени в книга"}
{"url": "https://duma.bg/yubileyna-izlozhba-na-evtim-tomov-v-kyustendil-n202892", "text": " Сто години от рождението на Евтим Томов (1 ноември 1919 - 14 юни 1997) - изтъкнат представител на Кюстендилската изобразителна школа, чества Художествената галерия \"Владимир Димитров - Майстора\" в Кюстендил. Името на Евтим Томов спонтанно извиква представата за определящ и значим принос в три основни области - изобразителното му творчество, изкуствоведската продукция и преподавателската дейност в Националната художествена академия. Основното поприще на неговите изяви и открития е графиката. През целия си живот Евтим Томов изповядва като свое творческо кредо убеждението, че той би имал правото да се нарече художник единствено и само ако е овладял в дълбочина уменията, майсторлъка и тайните на своя занаят.", "date": "2019.11.06", "title": "Юбилейна изложба на Евтим Томов в Кюстендил"}
{"url": "https://duma.bg/bogatite-kradat-po-chesto-ot-bednite-n202889", "text": "Психологически проучвания в областта на йерархията в обществото показват любопитна тенденция - богатите са по неетични и много по-често мамят и крадат, отколкото бедните. \"Милионерите мислят, че са над закона. Те вярват, че ще им се размине, каквото и да направят\", смята Кабине Бангура от отдела за предотвратяване на загуби на популярна търговска верига. Една от теориите за разликите в поведението на хората с различно положение в йерархията на обществото гласи, че по-бедните се страхуват да мамят и крадат, защото са по-тясно свързани с общността, в която живеят, и се притесняват да не бъдат засрамени публично. От друга страна, богатите изпитват чувство, че нещата им се полагат по право, което дебалансира усещането им за правилно и неправилно. Друг аспект на различното поведение е страхът на бедните от властите, какъвто богатите изпитват в по-малка степен. Статистиката сочи, че един на всеки 11 души е  задигал нещо от магазина. Хората с доход от 70 хиляди долара годишно крадат с 30% по-често от тези, които изкарват три пъти по-малко, сочи проучване, публикувано в Американското списание за психология. \"Травми, тормоз, подтиснати спомени - това мъчи тези хора. Няма нужда да е нещо от миналото. Тежки разводи, банкрути, смъртта на близки -  такива неща отключват кражбите по магазините. Богатите се самолекуват и дребните кражби са наркотикът, който са избрали\", обясни експертът Терън Шулман, който изследва подобно поведение. Психолозите уточняват, че става дума за кражби, които не са мотивирани от нужда или желание. Богатите са много по-практични. Тяхната логика е: Защо да го купя, като мога да го открадна? Винаги е имало опити криминалните прояви да се припишат на нещо външно, на фактори извън личността или на някакво психологическо отклонение. Неосъзнат вик за помощ от човек, който търси наказание. Тези теории са остарели и износени, смята психологът Стантън Сеймнау. И разкри, че е имал такъв клиент, който крадял за забавление, и всичко, свързано с това изживяване, му харесвало. \"Искаше да открадне, за да победи властите. Наслаждаваше се на елементите на това дребно престъпление, като оглеждането на рафтовете, запомняне къде са изходите от магазина и след това идва опитът да надхитри персонала и апаратурата им за наблюдение. Това е забавление и изграждане на усещане за самоуважение\", описва психологът своя пациент.", "date": "2019.11.06", "title": "Богатите крадат по-често от бедните"}
{"url": "https://duma.bg/dve-teatralni-premieri-v-natfiz-n202891", "text": "\"Солунските съзаклятници\" от Георги Данаилов е в афиша на Театър НАТФИЗ - голяма сцена, на 6 и 26 ноември. Постановката е на Анастасия Събева, сценография и костюми Ада Паунова, музикални аранжименти Добромир Кисьов. Спектакълът е спечелил Проектната програма на НАТФИЗ в категория \"Драматичен театър\". Участват студенти IV курс актьорство за драматичен театър, клас доц. д-р Пенко Господинов. Пиесата \"Кръговрат\" - автор и постановка Жени Пашова, ще има премиерни спектакли на 7 и 27 ноември на камерната сцена на Младежкия театър \"Николай Бинев\". Режисьорка е д-р Михаела Тюлева, участват абсолвенти по актьорство за куклен театър, клас проф. Жени Пашова. Предстои представяне на Международния фестивал на студентския театър \"Kestenburg\" в Баня лука, Босна и Херцеговина този месец.", "date": "2019.11.06", "title": "Две театрални премиери в НАТФИЗ"}
{"url": "https://duma.bg/frantsiya-vavezhda-kvoti-za-migranti-n202907", "text": "Франция ще започне от следващата година да определя квоти за работниците мигранти, заяви министърът на труда. Това е част от мерките на правителството на президента Макрон по отношение на стремежа му да засили политиките за имиграция в отговор на десните критики. От следващата година органите, работещи с работодатели, ще идентифицират отрасли, които нямат квалифицирани кандидати, и ще улеснят наемането на чужденци, за да запълнят празнината, заяви министърът на труда Мюриел Пенико. Строителството, хотелиерството и ресторантите, както и някои търговски сектори, отдавна се оплакват от недостиг на хора. Пенико не каза колко чуждестранни работници ще получат визи, нито дали гражданството на кандидата ще бъде взето предвид.", "date": "2019.11.06", "title": "Франция въвежда  квоти за мигранти"}
{"url": "https://duma.bg/vlyubeni-otbelyazvat-diamantena-svatba-n202890", "text": "В днешно време малко хора могат да се похвалят, че са доживeли диамантена сватба, но на 8 ноември Станка и Георги Стоянови празнуват точно това – 60 години семеен живот. Запознават се във Велико Търново, където тя е ученичка в търговската гимназия, а той е войник. Тогава Станка е на 15 години, а Георги - на 22. Двамата бързо се сближават. Тяхната дружба продължава три години, а на 8 ноември 1959-а сключват граждански брак и официално стават семейство. Година по-късно се ражда дъщеря им, а след 18 месеца и синът им. Произхождат от бедни, но честни и трудолюбиви фамилии. Станка е израснала без баща, който е починал след трагичен трудов инцидент, работил е в железниците и, докато инспектира вагон, машината го премазва. По това време тя е била съвсем малка, но си го спомня добре. Разказват, че всичко в живота са постигнали съвсем сами - със собствените си ръце и труд. През годините, когато се е налагало, са разчитали на подкрепата единствено на родителите си и най-близките си: Станка има сестра, а Георги - три сестри и трима братя. Семейството се премества в София от самото начало на техния брак. Почти цял живот Станка е била счетоводител. Георги пък е пенсиониран военен. През годините им се е случвало какво ли не и са преживели всякакви ситуации. Това, което им е помагало да преминават през изпитанията на живота, е, че винаги са се подкрепяли, вярвали са си един на друг и са се уважавали. В момента Георги и Станка живеят в село близо до Мездра, където се радват на това, че и до ден днешен са заедно. Имат градина, в която отглеждат плодове и зеленчуци, грозде, имат и кокошки. Всяка година приготвят зимнина. Този труд ги държи живи и в кондиция. Смятат за най-важни постижения в живота си двете им деца, четирите внучки и единия правнук. А най-голямата им награда е да виждат семейството си заедно, приемствеността на поколенията, това, че са успели да отгледат честни, трудолюбиви и добри хора. Децата им спазват семейните традиции, събират се на всички празници заедно. Тържеството по случай диамантената сватба на Станка и Георги Стоянови ще бъде в тесен семеен кръг в столичен ресторант.", "date": "2019.11.06", "title": "Влюбени отбелязват диамантена сватба"}
