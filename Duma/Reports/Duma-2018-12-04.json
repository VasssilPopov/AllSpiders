{"url": "https://duma.bg/yordan-markov-podari-lyubov-i-priyatelstvo-n180622", "text": "В истински празник на хубавата българска естрадно-шлагерна песен се превърна първата голяма изява в столицата на младия изпълнител Йордан Марков. Синът на Дунава, както често наричат носителя на престижни родни и чуждестранни награди за песни, безрезервно подари на публиката онова, което смята за най-ценно в живота след здравето. Такова бе и мотото на концерта - \"Любов и приятелство\", с който 25-годишният талант от Силистра доказа, че държи на непреходните ценности и почита традициите на родната популярна музика, без да се стреми на всяка цена да яхне комерсиалната вълна. Букети започнаха да затрупват сцената още след първата композиция, представена от Йордан Марков в пълната зала \"Люмиер\" на НДК. Ако продължава така, до края на концерта ще трябва да отворим аварийните изходи, духовито отбеляза изпълнителят. В рамките на два часа възпитаникът на Консерваторията не само доказа, че владее тънкостите на поп и джаз пеенето, но и демонстрира искрено уважение при непосредственото си общуване с публиката. Почитателите на Данчо не спираха да му връчват цветя и подаръци, сред които се откроиха ценна икона и огромна торта. Завладяващото присъствие на певеца бе допълнено от атрактивната хореография на танцьори от ансамбъл \"Чинари\" и впечатляващите тоалети на балет \"Дежа вю\". Мили думи за Йордан Марков казаха от сцената Вили и Красимир Гюлмезови, както и Драгомир Драганов. Те изпълниха по няколко песни и изразиха безрезервната си подкрепа към усилията на Йордан Марков да запази устоите на родната естрада. Подобно е било и отношението към него на патриарха на българската музика - маестро Тончо Русев, чиято внучка Лени също присъства на концерта в неделя вечер. А приятели и фенове на даровития певец пожелаха следващата му мащабна изява да е в зала 1.", "date": "2018.12.04", "title": "Йордан Марков подари любов и приятелство"}
{"url": "https://duma.bg/kuchetata-ne-bili-po-umni-ot-ostanalite-zhivotni-n180620", "text": "Заради добродушното поведение и способността да изпълняват номера, шаровците изглеждат по-умни от останалите животни, но британски учени твърдят, че не са толкова интелигентни, пише \"Дейли мейл\". Психолози от университета на Ексетър и Кентърбъри сравниха когнитивните способности на кучетата и други представители на фауната. Експертите стигнаха до извода, че интелектът на най-добрия приятел на човека с нищо не превъзхожда останалите видове. Освен това кучетата не разбират добре заобикалящата ги среда. Със серия от тестове специалистите са проверили реакцията на различните животни. В проследяването какво сочи човек кучетата въобще не са се отличили. Най-много се отличили в тази сфера делфините, тюлените и прасетата. С друга задача - да дръпнат връвчица, на която е закачена храна, доста по-добре са се справили вълците, котките и енотите. Писаните са изпъкнали в намирането на скрит предмет. Кучетата не се отличават нито с физически когнитивни способности - да разберат предметите около тях, нито в асоциативното учене. Обонянието им също не е изключително - прасетата са по-добри в разпознаването на хора по миризмата. Овцете, гълъбите и шимпанзетата различават много по-добре от кучетата човешки лица. Магаретата, мулетата и конете по-умело от шаровците заобикалят препятствия. Също така кучетата не се разпознават в огледало, докато шимпанзетата и делфините притежават тази способност. Впечатляващи обаче са социалните когнитивни способности на лаещите домашни любимци - да използват за насока поведението на други животни и особено на хората.", "date": "2018.12.04", "title": "Кучетата не били по-умни  от останалите животни"}
{"url": "https://duma.bg/vaglehidratite-mozhe-da-otklyuchvat-dalgoletieto-n180621", "text": "Нископротеиновата диета с много въглехидрати може да е ключът към дълголетието и да предпазва от деменция, съобщи \"Дейли мейл\". Учени от университета в Сидни установиха, че общата физическа форма на мишките, хранени с повече въглехидрати и малко протеини, се подобрява, както и психичното им здраве. Освен това запомнят по-добре. Авторите на изследването се надяват това да бъде потвърдено и за хората. Резултатите показаха за първи път сходен защитен ефект за мозъка на нископротеиновата диета с много въглехидрати като този от ограничаването на калориите. Известно е вече, че гладуването удължава живота, макар и да не се препоръчва за хората. Високовъглехидратната диета подобрява състоянието на хипокампуса - тази част от мозъка, която отговаря за ученето и паметта. Нископротеиновите диети с много въглехидрати не са нова мода. Хората на японския о-в Окинава и в много части на Средиземноморието отдавна се хранят по този начин.", "date": "2018.12.04", "title": "Въглехидратите може да отключват дълголетието"}
{"url": "https://duma.bg/otravyaneto-na-pchelite-tryabva-da-se-kriminalizira-n180639", "text": "- На среща във Варна на пчеларски организации от шест области на страната беше взето решение да излезем на протест заради много проблеми, които има в сектора на пчеларството. Имаме потвърждение от много пчеларски организации, че ще участват в протеста, те ще са от различни краища на страната. Имаме пет напълно основателни искания. Искаме да бъде отворена схемата за държавно подпомагане \"де минимис\" за пчеларите. Обикновено на година общата сума е около 4 млн. лв. В края на миналата година обаче, след пореден протест, ни отпуснаха едва 2,4 млн. лв., които реално бяха по 3,75 лв. на пчелно семейство. А това е крайно недостатъчно за компенсиране на разоходите. И сега за пари по \"де минимис\" сме внесли четири докладни до министъра на земеделието. Отговорът на последната гравитира около отрицателен, тъй като средствата били изчерпани за компенсиране на болестите по добитъка. Така обикновено за пчеларите няма подпомагане. Второто, което искаме, е пчеларите да бъдат подпомогнати и за всяко регистрирано пчелно семейство за услугата \"Опрашване\". Смятаме, че в новата селскостопанска политика след 2020 г. за това може да бъдат заложени по 50-60 евро на година. Другото ни искане е да се криминализират отравянията на пчелите. Това е най-големият проблем, който срещаме при отглеждането им. Ежегодно загиват стотици хиляди пчелни семейства, а след това пчеларите не могат да бъдат компенсирани, защото не можем да извадим анализни протоколи, с които да докажем причините. Заради това искаме да бъдат криминализирани отравянията и да бъде създадена акредитирана лаборатория, която да извършва анализи на отровени пчели. Тогава ще можем да претендираме дори и пред съда, а сега безнаказано ни тровят пчелите. Въпреки, че има специална наредба как да се третират земеделските култури, така че да не се тровят пчелите. Земеделците обаче не винаги спазват тази наредба. - В Северна България, където има много земеделски култури и оттам оплакванията са най-много. Особено в Североизточна България, Добружданския край, Плевенско. Най-много отравяния има там, което говори, че фирмите, които извършват тази дейност, не спазват наредбата. - Последното ни искане е за създаване на дирекция по пчеларство към сега съществуващата дирекция за животновъдство към МЗХГ. Това трябва да е звено, което да отговаря само за пчелите, защото сега вниманието към пчеларството е нулево. Важно е да има отделна такава дирекция, защото ние сега нямаме най-вече научно и организационно ръководство, а само една работна група. Там ни канят като специалисти към администрацията, която работи само за 3-годишната национална програма по пчеларство. Извън тази група ние нямаме други контакти, за да говорим по проблемите на пчеларството. А има теми, които вече два програмни периода не могат да бъдат реализирани. В бранша съществуват много организации, не сме единни, а има член 5 от Закона за пчеларството, според който национално призната организация е тази, която има структури във всичките 28 области и 50 плюс 1% от всичките общини. Това обаче е невъзможно при днешните условия. По закон с 5-10 души може да се направи сдружение и ние се роим. Затова Министерството на земеделието трябва да си влезе в ролята и да консолидира бранша, като признае най-голямата организация на ротационен или друг принцип, но да има една, за да се решат проблемите. - Не само, че е подценен от държавата, ние сме последната дупка на кавала. Как разсъждава администрацията? На трапезата трябва да има хляб, месо и мляко. Толкова. Ние обаче твърдим следното: медът и другите пчелни продукти са вторичен продукт от основната дейност на пчелите - опрашването. От опрашването държавата получава повече от 1 млрд. лв. Поддържа се биоразнообразието, околната среда, но всичко това не се отчита и смятат, че е просто даденост. И поради това сме пренебрегнати. А пчелите са изключително важни. Те са свързващото звено. Без пчели няма да имаме плодове и зеленчуци, маслодайни растения, ядки. И най-вече - те дават качеството и количеството на тези продукти. Заради това настояваме да бъде въведена такса за опрашване. Има възможност след 2020 г. да бъдат отпускани повече пари за пчеларите. - Тази година имаше райони, в които пчеларите имаха добиви, но в други бяха много малки, даже нулеви. Дори някои стопани се наложи да хранят пчелните семейства, за да оцелеят през есента и сега през зимата в райони като Ямболския например, където кризата е голяма. Ниски добиви има в Кюстендил, Благоевград, Северна България също. Според нас средно между 50 до 60% тази година добивите са по-ниски от предходната. А колко е добитото количество ще разберем окончателно през следващата година от агростатистиката. - Изкупните цени паднаха до нива от 2003 г., което е много тревожно. Тогава при минимална заплата под 150 лв. цените бяха 3,20-3,40 за килограм пчелен мед на едро. Сега са около 3,80 лв. за килограм. А цените на дребно са около 10-12 лв. за килограм полифлорен мед. Разликата между цените на едро и дребно е три пъти. Когато има недостиг, обикновено се повишават изкупните цени, но това сега се компенсира с внос, основно на украински мед. И така изкупните цени са изключително ниски, същевременно пчеларите все повече намаляват, както и пчелите.  - Вероятно, въпреки програмите, по които се получават европейски средства. Чрез тях има увеличаване на пчелините, вече има крупни пчелини от по няколко стотин даже до 1000 пчелни семейства, притежание на един пчелар. Но това не е гръбнакът на пчеларството у нас. Около 97-98% от пчеларството е дребно и като цяло картината не е добра. Заради това трябва да се направи всичко възможно да има подем в пчеларството с активна държавна намеса. - Пчеларството е естествено път, поначало е дейност, с която се занимават по-възрастни хора - в границите между 50- и 60-годишна възраст. Има и млади, които се включват, но това е главно заради програмите, но след като изтекат 5-те години, те прекратяват дейността. - Това става, когато се изнася в страни от Европейския съюз, главно в Германия. Там използват български мед като подобрител поради високите му качества. Същото се говори и за китайски, и за аржентински мед, когато има огромни количества, но с ниско качество. - Изнасяме най-много за Германия и за страните от Европейския съюз. ", "date": "2018.12.04", "title": " Отравянето на пчелите трябва да се криминализира"}
{"url": "https://duma.bg/bryuksel-ni-pritiska-za-pakta-za-migratsiyata-n180647", "text": "България, Австрия, Унгария, Чехия, Словакия и Полша не са одобрили миграционния пакт на ООН седмица преди подписването му. Еврокомисарят по вътрешните работи и миграцията Димитрис Аврамопулос заяви, че това ще разочарова африканските партньори. ЕК настоява шестте страни членки на ЕС да одобрят миграционния пакт на ООН в навечерието на подписването на документа, което е предвидено за 10 декември в Маракеш. \"Не разбирам причините за отказа, та нали документът не е задължителен за изпълнение и не задължава с нищо никого\", каза Аврамопулос в интервю за в. \"Ди Велт\". Според еврокомисаря отсъствието на единство вътре в ЕС поставя под удар сериозността на намеренията на Брюксел. \"Ако ЕС при подписването на пакта не бъде единен, ние ще разочароваме и лишим от увереност нашите партньори в Африка\", отбеляза Аврамопулос. Миграционният пакт на ООН няма юридически задължителен характер, но той предизвика противоречива реакция по света. Този документ трябва да бъде официално приет на срещата на ООН в Мароко през декември. Но редица страни, включително САЩ, Австралия, Израел, както и шестте европейски, вече отказаха да се присъединят към него.  Пактът на ООН за миграцията е сбъркан документ и който го подпише, подлага на сериозен риск гражданите си, отсече премиерът на Унгария Виктор Орбан. По думите на Орбан пактът ще увеличи миграцията, защото всеки значителен юридически казус в бъдеще ще използва пакта като ориентировъчна точка. Масовата миграция е сериозен проблем и тези, които взимат решения, не трябва да игнорират мнението на хората, заявява унгарският премиер. \"Миграцията подлага на изпитание демократическия характер на политическите системи, коментира Орбан. - Що се отнася до решението на Европейския парламент да проведе още едно гласуване по въпроса за \"мигрантските визи\", изглежда, ще трябва да гласуваме, докато не стигнем до това, което те смятат за правилния вот\". Французите също не са съгласни с миграцията. Те смятат, че имиграцията има отрицателни последици в редица области като икономиката, сплотеността на нацията и сигурността, и че не е желателно да се приемат повече чужденци. Това показва допитване, публикувано във в. \"Журнал дю диманш\". Петдесет и осем на сто от французите преценяват като негативна ролята на имигрантите като цяло. При все това французите одобряват приемането на хора, които са в опасност: 61% смятат, че страната им трябва да дава подслон на мигранти, които бягат от война и мизерия. Те обаче са по-враждебни към икономическата миграция: 71 на сто от анкетираните са на мнение, че тя дава възможност на работодателите да намаляват заплатите.", "date": "2018.12.04", "title": "Брюксел ни притиска за  Пакта за миграцията"}
{"url": "https://duma.bg/kratki-novini-n180644", "text": "Генералният секретар на НАТО Йенс Столтенберг потвърди, че НАТО подкрепя идеята за контрол на въоръженията и е готов за разговори с Русия. Преди два месеца Столтенберг обяви, че НАТО е готова да продължи диалога с Русия по Договора за ядрените сили със среден обсег. Генералният секретар също така призова за въздържаност около инцидента в Керченския проток. Американецът Грегъри Лингънг призна вината си, че е откраднал мотокар, с който искал да убие президента Доналд Тръмп, като преобърна лимузината му в щата Северна Дакота, съобщава вестник \"Хил\". 42-годишният мъж беше арестуван през септември 2017 г. Той откраднал мотокора от частен имот и тръгнал по пътя, по който минавал маршрутът на президентския кортеж. Прокуратурата смята, че Лингънг е искал да извърши покушение срещу президента, който посетил Северна Дакота и се срещнал с ръководството и работниците в рафинерия. Защитата на Лингънг твърди, че той се е намирал в \"дълбока емоционална криза\", а сега преминава курс по психотерапия в затвора. /ТАСС Свински наденички били предложени за закуска на участниците в 12-та Германска ислямска конференция, провела се в Берлин, пише \"Ди Велт\". Участниците могли да избират между 13 вида закуски, но свинската наденица не е била описана. И някои от мюсюлманите за малко да я пробват. \"Би било уместно да се прояви малко уважение към мюсюлманите, които не ядат свинско\", възмути се журналистът Тунчай Йоздемир в туитър. На 92-годишна възраст почина най-богатият човек в Белгия - мултимилиардерът Албер Фрер, съобщи неговата инвестиционна компания GBL (Groupe Bruxelles Lambert). Бившият търговец на скрап с влияние сред медиите, комуналните услуги и петролните магнати, има състояние от $6,2 млрд. Той напуска училище, за да се присъедини към малката фамилна фирма за желязо. През 70-те години неговата компания контролира почти цялото производство на стомана в Белгия, преди да го продаде на държавата. Лидерката на Испанската социалистическа партия Сузана Диас (на преден план втората отляво) заедно с екипа си слизат за пресконференция, след като партията спечели изборите за регионален парламент. Партията управлява провинцията над 30 години. Тя обаче не спечели мнозинство за самостоятелно управление. Втора е консервативната Народна партия, а трета е центристката партия \"Граждани\". За пръв път в регионалния парламент влиза крайнодясната политическа сила „Вокс“ Китайски специалисти извършват проверка в свинеферма край столицата, където има данни за чума по свинете. В същия район са регистрирани заразени 9835 прасета, като 17 от тези домашни животни вече са мъртви.        ", "date": "2018.12.04", "title": "Кратки новини"}
{"url": "https://duma.bg/razocharovanie-ot-sasht-sred-germantsite-n180645", "text": "Американците и германците са разделени по въпроса за дългогодишното партньорството между техните страни, гласи проучване на общественото мнение от Pew Research Center, съобщи Си Ен Ен. Около 70% от американците описват отношенията САЩ-Германия като добри, докато 73% от германците твърдят, че връзката им е лоша, което според Pew е \"рязко увеличение на отрицателната оценка от 2017 г. насам\". През 2017 г. 56% от германците са заявили, че отношенията със САЩ са лоши. Докато 70% от американците заявяват, че САЩ трябва да си сътрудничат повече с Германия, само около 41% от германците смятат, че тяхната страна трябва да работи по-тясно със САЩ. Германците продължават да смятат французите за най-важни или вторите най-важни партньори, а само 35% смятат САЩ за такъв партньор - в сравнение с 43 на сто през 2017 г.", "date": "2018.12.04", "title": "Разочарование от САЩ  сред германците"}
{"url": "https://duma.bg/frantsuzite-masovo-podkrepyat-zhaltite-zhiletki-n180643", "text": "Огромното мнозинство французи - 72% - заявяват, че поддържат движението на \"жълтите жилетки\", което протестира против ръста на цените на горивата. Това показват публикуваните в понеделник резултати от социологическо проучване на Harris Interactive, поръчано от тв канала RTL. Социолозите отбелязват, че \"подкрепата за движението от страна на населението е все така висока въпреки насилието, което породиха масовите акции от 1 декември, особено в Париж\". По думите на изследователите обществото \"разбира и поддържа движението\", но се обявява против насилието, в което прерастват протестите. 85% от респондентите на изследването осъждат безредиците, които съпровождат акциите. От 17 ноември във Франция се провеждат масови протести срещу повишаването на цените на бензина. Участниците в тях са облечени с жълти светлоотразителни жилетки, откъдето идва и името на протеста. Тази събота демонстрациите прераснаха в масови безредици. В същото време френският президент Еманюел Макрон помоли премиера на страната Едуард Филип да се срещне с лидерите на политическите партии и представителите на \"жълтите жилетки\" за разрешаване на кризата, свързана с демонстрациите. Това съобщиха от Елисейския дворец. Датата на срещата не е посочена. В изявлението се подчертава, че тази инициатива отговаря на стремежите на властта да води диалог. В понеделник над 140 души, задържани в Париж в хода на протестите, бяха изправени пред съда. Удължена е мярката за задържане на още 111 души, съобщиха от прокуратурата. Прекратено е разследването срещу 81 души. Също вчера държавният секретар на френското МВР Лоран Нунес заяви в радиоинтервю, че повторното въвеждане на извънредното положение, което министърът на вътрешните работи Кристоф Кастанер не изключи в събота, е \"само един от вариантите, но на този етап не фигурира в дневния ред на правителството\".  От своя страна министърът на икономиката и финансите на Франция Бруно льо Мер призова за намаляване на данъците в страната, както и за намаляване на държавните разходи. \"Повече държавни разходи, повече дълг и най-накрая повече данъци - това е злата реалност от последното десетилетие. Да, данъците стават претекст за насилие, да, работната ръка не е достатъчно добре платена във Франция, но се обърнахме към политика, която ще ни позволи да плащаме по-добре на работниците. Заплатите ще бъдат по-високи - това е червена линия на нашия икономически избор\", каза той на пресконференция след масовите протести на движението на „жълтите жилетки“ през уикенда.  В резултат на това сега е необходимо да се ускори намаляването на данъците\", обясни Льо Мер, \"но това ще изисква ускоряване на съкращенията в държавните разходи. И ние решихме да се придържаме към тази посока - по-малко държавни разходи - по-малко данъци - това е условието за възстановяването на Франция, това е условието за просперитет за всички французи.\" ", "date": "2018.12.04", "title": "Французите масово подкрепят \"жълтите жилетки\""}
{"url": "https://duma.bg/datata-n180599", "text": "1642 - УМИРА АРМАН ЖАН ДЮ ПЛЕСИ ДЬО РИШЕЛЬО, ФРЕНСКИ ПОЛИТИК (Р. 1585 Г.). Посветен за епископ през 1607 г., той навлиза късно в политиката, ставайки държавен секретар през 1616 г. Бързо се издига в църквата и в държавното управление, като става кардинал на Католическата църква през 1622 г. Често е наричан Главен кралски министър и поради това се смята, че е първият министър-председател в историята. 1798 - УМИРА ЛУИДЖИ ГАЛВАНИ, ИТАЛИАНСКИ ЛЕКАР АНАТОМ И ФИЗИОЛОГ (Р. 1737 Г.). Един от създателите на учението за електричеството, основоположник на електрофизиологията. Неговите опити са обяснени правилно от италианския физик и химик Алесандро Волта и способстват за създаването на галваничния елемент, който представлява електрическа верига от два различни метала, чиито противоположни краища са потопени в солен разтвор. 1881 - В ПЛОВДИВ СЕ РАЖДА ЕЛИСАВЕТА КОНСУЛОВА-ВАЗОВА, ХУДОЖНИЧКА (УМИРА 1965 Г.). Съпруга е на Борис Вазов, най-малкия брат на писателя Иван Вазов, и майка на художничката Бинка Вазова. Завършва живопис при Ярослав Вешин. Специализира в Мюнхен. Първата й изложба през 1919 г. в София е и първата самостоятелна изложба на жена художничка в България. Следват изложби в Прага, Пилзен и Братислава. 1904 - В СОФИЯ Е ОТКРИТО ПЪРВОТО МУЗИКАЛНО УЧИЛИЩЕ В БЪЛГАРИЯ. Това става с подкрепата на тогавашния министър на просветата Иван Шишманов. Първоначално училището е частно, подпомагано от държавата. През 1912 г. НС приема закон, с който Софийското музикално училище се превръща в държавно. От 1918 до 1920 г. начело на училището е Добри Христов, а през 1921 г. към него е учреден Висш отдел, който се превръща в Държавна музикална академия. От 1974 г. учебното заведение носи името на големия български композитор Любомир Пипков. 1908 - В СОФИЯ Е ОТКРИТ ПЪРВИЯТ КИНОСАЛОН В БЪЛГАРИЯ. \"Модерен театър\" на бул. \"Мария-Луиза\" е и вторият киносалон в Европа. Еуфорията е голяма и купуването на билети е съпроводено с блъсканици на касата. Документалните филми постепенно са заместени от игрални, които създават магията на седмото изкуство. 1947 - VI ВЕЛИКО НАРОДНО СЪБРАНИЕ ПРИЕМА КОНСТИТУЦИЯ НА НАРОДНА РЕПУБЛИКА БЪЛГАРИЯ, известна като Димитровска. Под председателството на Васил Коларов конституцията е приета от 364 депутати. Обнародвана е в \"Държавен вестник\" на 6 декември и остава в сила до 18 май 1971 г., когато е приет нов основен закон на страната. 2009 - УМИРА ВЯЧЕСЛАВ ТИХОНОВ, РУСКИ АРТИСТ (Р. 1928 Г.). В България е популярен предимно от филма \"Седемнадесет мига от пролетта\", където играе съветския разузнавач, работещ в нацистка Германия - Щирлиц. Незабравими за българската публика са и ролите му в \"Те се сражаваха за родината\", \"ТАСС е упълномощена да заяви\", \"Белият Бим черното ухо\", \"Изпепелени от слънцето\" и др.", "date": "2018.12.04", "title": "Датата"}
{"url": "https://duma.bg/fransoa-ozon-pristigna-v-moskva-za-premiera-na-biografichna-kniga-za-nego-n180629", "text": "Френският кинорежисьор Франсоа Озон пристигна в руската столица, за да представи лично книгата на Андрей Плахов \"Озон\", посветена на творчеството на именития творец (изд. \"Сеанс\"). Срещата се състоя в Културния център \"Андрей Вознесенски\". Франсоа Озон разказа, че в началото е започнал да снима късометражни филми, а след това - и пълнометражни. Той сподели, че средства за снимането на филми в родината му се отделят от правителството и една част от регионите. А за това как е работил по време на снимките на филма \"8 жени\" призна: \"Невъзможно е да подхождаш към всички актриси по един и същи начин. Те са различни по характер - Даниел Дарийо, Катрин Деньов, Еманюел Беар, Фани Ардан, Изабел Юпер, Виржини Ледойен, с всичките работих поотделно.\"  Преди събитието в Културния център \"Андрей Вознесенски\", в Центъра за документални филми се състоя творческа среща с Франсоа Озон, на която той представи част от своите късометражни филми. Сред пълнометражните му екранизации са \"Ситком\", \"Под пясъка\", \"8 жени\", \"Басейнът\", \"В къщата\"... Франсоа Озон разказа и за новия си филм \"By the Grace of God\". В центъра на сюжета са трима приятели - Александър, Франсоа и Жил. След време, когато те са вече възрастни, се срещат, за да си спомнят детските години.", "date": "2018.12.04", "title": "Франсоа Озон пристигна в Москва за премиера на биографична книга за него"}
{"url": "https://duma.bg/izliza-kniga-za-lyudmila-zhivkova-n180634", "text": "Това, което е направил Иво Милев, е \"едно от най-важните събития в литературата и историята ни за последните години\", казва наблюдателят на книжния пазар Светлозар Желев по повод на документалната сага с автор Иво Милев  \"Животът и смъртта на Людмила Живкова. Биография\". Книгата излиза от печат в издателство СЕНС на 5 декември. Книгата за Людмила Живкова (736 стр.) е резултат на многогодишен труд на автора. Той работи по темата за Людмила Живкова от 2009 г. във връзка с проект за игрален филм. Биографичният разказ е резултат на работа с над 50 000 страници архивен материал, в по-голямата си част неизползван досега. В центъра на този разказ е личната драма и трагедия на една жена, отишла си от света с чувството, че е предадена, изоставена и излъгана дори от собствения си баща. Смъртта й до днес продължава да буди загадки.  \"Животът и смъртта на Людмила Живкова\" е книга, дистанцирана и ангажирана в еднаква степен. Иво Милев е подходил с хирургическата точност на хронист. Събрал е детайлите в едно плътно цяло. Оформил е образ, който може да се възприема с хладен разум. Документалната сага не е предназначена да защитава или отрича времето, хората, решенията им. Тя е описание, страничен поглед върху всичко, което ги е оформило. Полезността на този труд е безспорна. Но по-важно е, че читателят инстинктивно изгражда доверие към неприсъстващия разказвач. Иво Милев е роден през 1971 г., завършва Езикова гимназия в гр. Ловеч и право в СУ. Дългогодишен юрисконсулт на продуцентските компании СИА, Камера, Еф Хикс Камера, Чучков Брадърс и др., впоследствие изпълнителен директор на СИА, компанията продуцент на филма \"Мисия Лондон\", сериала \"Стъклен дом\", \"Под прикритие\" и др. Сценарист и изпълнителен продуцент на телевизионния сериал \"Отплата\".  Автор е на документалния роман \"КБ\", на биографичните монографии \"Николай Ников. 1924-1989. Един парижанин в София\" (Национална художествена галерия, 2015), \"Тодор Цонев. Художникът в сянка\" (2018) и др.", "date": "2018.12.04", "title": "Излиза книга за Людмила Живкова "}
{"url": "https://duma.bg/da-spasim-svobodata-v-islandiya!-n180635", "text": "На демокрацията в Исландия й хлопа дъската, стана ясно от материал в ДУМА за възпитанието на тамошното младо поколение, което се отучило да пие, пуши и дрогира. Уж държавата е свободна, а пък родителите патрулират вечер по улиците - дали учениците под 16-годишна възраст са се прибрали у дома до 22 ч. Тия с всичкия ли са?! Че това го имаше у нас по време на мрачния комунизъм! Из кварталите шареха доброволни отряди, които душеха за гимназисти, особено ако в тъмното те смучеха водка от бутилки, пафкаха или пък се натискаха с гаджета. Отделно мъже по двойки и тройки дебнеха и слухтяха за хулигани, пияници, побойници и други нарушители на тоталитарния сън и спокойствие на хората. Че влизаха и по къщите и апартаментите, ако в полунощ оттам кънтеше музика или ехтеше кавга. Казармен ред и пълно незачитане на личната свобода - човек не можеше да кресне дори у дома си. Това ли иска либералната уж Исландия, дето лишава младото поколение от нощен живот, от куфеенето с чаша в ръка или с \"трева\" в цигарата. Тая държава направо се е запътила натам, откъдето ние се измъкнахме преди 30-на години. Кел файда, че е преборила алкохолизма, пушенето и наркоманията сред младите, ама я да сметнем на каква цена. Ами ясно на каква - за сметка на личния избор, на свободата на индивида, на ценността да ти е гот и да не ти пука.   Тревожното е и друго - в този тежък за исландската демокрация момент българските либерали нехаят. Не показват и капчица солидарност с исландските си братя по ценности. Още не са им отворили очите по какъв погрешен път вървят и не споделят богатия опит на страната ни. В която за учениците не действа вечерен час, в която те се друсат по всяко време, палят цигарата на две крачки от училището, масово смучат наргилета по заведения или пък куфеят до призори. Влизат в час с кафе в ръка и дори подпийнали, псуват учителите, необременени от задръжки, безстрашно им налитат на бой и още по храбро се млатят помежду си. И какво от това, че алкохолизмът, пушенето и наркоманията са преборили младото ни поколение, след като страната ни е отстояла правото на всичките тия пороци и недъзи.   300-хилядната столица Рейкявик се хвали, че била изградила у младите навика да се връщат у дома по едно и също време. Ами то това си е прибиране под строй. Като  добавим и за навика по едно и също време да се ходи на училище, демокрацията в Исландия явно е в опасност. Никакъв индивидуализъм, никакъв порив за мързел, за закъснение или бягане от час, никакво вдъхновение за купони и несвяст от дрога. Само ред, нормалност и скука. Къде тук е свободата? Освен това в Исландия родителите се подписвали под задължението да следят децата им да не пият и да не се дрогират, а също да прекарват повече време с тях. Плюс че редовно правят сбирки в училищата, на които си блъскат главите как младите да не кривнат от правия път. А, бе, тия в Исландия направо са вкарали Шесто управление във всяко семейство. Училището пък е станало държавна сигурност. Тая държава явно е решила да къса с демокрация.  И как може родните атлантици още да не са алармирали глобалните институции какви тоталитарни практики виреят между двата бряга на Атлантика. Още повече, че тия практики са на път да заразят и Финландия, а оттам ще плъзнат из Скандинавия и из Европа. Свободният свят е застрашен, а глобализмът дреме. Докога? Докато една сутрин осъмнем в една тотална и необратима нормалност. ", "date": "2018.12.04", "title": "Да спасим свободата в Исландия!"}
{"url": "https://duma.bg/ovoshtarskite-mechti-na-zlatna-trakiya-n180596", "text": "Нова борса за качествени фиданки на най-хубавите български сортове орехи, ябълки, череши и кайсии заработи край Пловдив като съвместен проект на научни институти и тържището за плодове и зеленчуци в с. Първенец „Родопи 95” АД. Фиданките са произведени със сертификати от Института по овощарство в Пловдив, но предлагаме и разсад за малини, киви и арония, които много се търсят, казва изпълнителният директор на тържището Илия Гатев. 39-годишният икономист, който е и председател на БСП в район „Северен“ в Пловдив, е главният инициатор за джойнт венчъра между борсата и научните институти.  „Проектът Posadi.bg се роди като идея в разговор с директора на Овощарския институт в Пловдив проф. Стефан Гандев, с когото обсъждахме колко е трудно да се намери качествен овощен посадъчен материал. У нас има над 800 разсадника само за овошки, трудно се проследява качеството и когато една фиданка се предлага на цена от 2-2,50 лева, това буди съмнение“, казва Гатев.  Той и проф. Гандев коментират възможността борсата да предложи търговски площи на института, за да може да продава своя посадъчен материал. „С благословията на председателя на Надзорния съвет на тържището Стойна Гечева идеята впоследствие стана по-мащабна и решихме да направим съвместен бизнес проект, като си поделяме печалбата“, казва Илия Гатев. По думите на проф. Гандев „водещо е желанието за създаване на център за продажба на овощен посадъчен материал, в който качеството и автентичността на сортовете да са гарантирани“. Впоследствие към проекта се присъединяват и други институти за селекция и производство на качествени семена, разсад и посадъчен материал. Така в съвместния проект се включва Институтът по лозарство и винарство в Плевен, който произвежда лозички за 10 винени и 11 десертни сорта, както и Институтът по зеленчукови култури \"Марица\" в Пловдив. Той ще осигурява семена и елитен разсад за зеленчуци от най-успешните български сортове капия, чушки, краставици, тиквички, зеле, пъпеши, тикви, броколи, грах, градински фасул и лук. Семената и разсадът за домати ще са за сортове с висока биологична стойност благодарение на съдържанието на антиоксиданта ликопен.   Предстоят преговори и с Института по розата и етеричномаслените култури в Казанлък, който да предлага сертифициран посадъчен материал за маслодайни рози, лавандула, мента и други медицински растения. От бранша се оплакват, че все по-често разсадът за тях се отглежда в нерегламентирани градини. В същото време в казанлъшкия институт селекционната работа с маслодайната роза датира от 1950 г., а се работи за създаване и на сорт от бяла маслодайна роза с високо съдържание и балансиран състав на етерично масло, близко до това на Казанлъшката маслодайна роза. \"Мисля, че съвместната борса е добър вариант и за институтите, защото се нуждаят от малко повече маркетинг и търговска политика при реализацията. 15-20 години отиват за създаването на един български сорт, а липсата на практически резултат обезсмисля тази дейност. По този начин ще можем да затворим цикъла от посадъчния материал до готовата продукция. Това ни е целта – да съхраним и развием българското производство\", казва Гатев. Екипът му вече е създал сайт с електронен магазин, за да може по-лесно хората да стигат до продуктите на научните институти. При по-големи поръчки ще се предлагат фиданки и разсад на лицензирани производители, отгледани под контрола на отделните институти. Институтите ще осигуряват и консултантска помощ при създаване на нови овощни насаждения, зеленчукови градини и лозя. Докато все още могат да се засаждат фиданки, борсата, която е в непосредствена близост до тържището за плодове и зеленчуци \"Родопи 95\" АД, работи и в събота и неделя. Разсад и семена от ИЗК \"Марица\" в момента не се предлагат, тъй като не им е сезон, но пък продаваме успешно тяхна свежа продукция – репички, казва Илия Гатев. Пресни плодове, произведени от Овощарския институт, ще се предлагат от 2019 г., а се планира и създаването на лаборатория за производство на безвирусен посадъчен материал. Директният достъп на стопаните до пазара е основното решение за отпадането на посредниците по веригата производител - краен клиент. Заради прекупвачите продукцията се изкупува евтино, а до пазара цената й се вдига няколко пъти. Тази верига може да се скъси със създаването на съвременни логистични центрове, които да изкупуват земеделската продукция, смята директорът на \"Родопи 95\" АД Илия Гатев и добавя, че много се надява такъв център да заработи на борсата край Първенец. \"Тези логистични центрове осигуряват всичко – работници за събиране на продукцията, собствен амбалаж, транспорт от полето, машини за сортиране, опаковки\", казва Гатев. Това са няколко компонента, които няма как да не вдигнат цената, но сега всички тези дейности се вършат от различни посредници, всеки от които си слага своята надценка.  Гатев дава за пример и големите търговски вериги, които напоследък работят с производители и им осигуряват директен достъп до пазара. \"Да, поставят им трудни за изпълнение изисквания, но пък така фермерите достигат до търговската мрежа без посредници.\"  Единствено \"Родопи 95\" АД изплаща като дивидент половината от печалбата си - Тържището от години работи на печалба и това се дължи на факта, че сме отдали почти всички свободни площи на наематели. Това е основната ни дейност, но имаме и съпътстващи дейности – например извън стоковото тържище работят пункт за технически прегледи на автомобили, автомивка, сервиз за смяна на гуми. Плодохранилището с камерите, което сме отдали под наем, също е на печалба. - Да, имаме над 400 търговци и борсата генерира големи количества отпадъци. От миналата година започнахме да отделяме тези, които могат да се рециклират - пластмаса и хартия. Имаме договор с една от най-големите фирми в Пловдив за рециклиране на отпадъци и всяка седмица им предаваме средно по три тона. От идната година за пръв път ще имаме извозване и от община Родопи.  - Половината от печалбата на дружеството се изплаща като дивиденти. Това е един много висок процент, като се има предвид, че акционерите ни са около 7000 души. Нашето акционерно дружество е уникално по своята структура и състав – може би е единственото, създадено от бивши кооператори в ТКЗС - Първенец. През 1995 г. е регистрирано като акционерно дружество, което и до момента работи успешно.  - В поддържането на материалната база - ремонти, освежаване и усвояване на нови складови площи - все още имаме сгради, които не са модернизирани. - Да, отдадохме я на индийци, които в нея произвеждат разсад за сладки картофи. Тази оранжерия бе силно амортизирана, а те я възстановиха, направиха капково напояване, изградиха отново електрическата система вътре, обеззаразиха почвата. Другата оранжерия я ползваме ние – за пръв път тази година засадихме в нея салати \"Айсберг\" и уцелихме десетката – много добре се търгува.", "date": "2018.12.04", "title": "Овощарските мечти на Златна Тракия"}
{"url": "https://duma.bg/edna-vekove-taena-omraza-n180632", "text": "Конфронтационните акции понастоящем на властите във Великобритания спрямо Руската федерация, породени - според техните официални изявления - от случая \"Скрипал\", съвсем не са инцидентни, а отразяват една трайна външнополитическа тенденция с повече от столетна давност. За своето нападение срещу Съветска Русия империалистите от Великобритания, Франция и Съединените американски щати се подготвят още от първите дни на октомврийската революция през 1917 г. През декември същата година правителствата на Великобритания и Франция, със знанието и съгласието на САЩ, сключват тайно споразумение за разделяне на сферите на военни действия: Франция се заема с борбата против новоустановената съветска власт в Украйна, Крим и Бесарабия, а Великобритания - на Дон, Кубан и Кавказ. С подкрепата на Франция, Великобритания и САЩ през януари - февруари буржоазно-чокойска Румъния заграбва Бесарабия. След сключването на Брест-Литовския мирен договор между Германия и Съветска Русия (5 март 1918 г.), когато рухват надеждите на държавите от Антантата, че ще успеят да задушат младата съветска република с помощта на германската армия, американските, английските и френските империалисти извършват през пролетта на 1918 г. десант на техни армейски подразделения в Мурманск, а японските империалисти, пък после американските и английските, стоварват войски във Владивосток. Държавите от Антантата  чехословашкия корпус в Русия. По време на Първата световна война от пленени и доброволно преминали на страната на Русия чехи и словаци беше сформиран корпус, който наброява повече от 40 000 души. Редническата маса на чехословашкия корпус не желае да вдига оръжие срещу съветската власт. Но враговете на новата работническо-селска власт в Съветска Русия от Антантата се споразумяват с командването на корпуса за съвместни действия. Командването измамва войниците, като разпространява провокационния слух, че съветското правителство възнамерявало да ги предаде на Австро-Унгария. В края на май 1918 г. започва бунт. Към бунтовниците се присъединяват няколко хиляди белогвардейци измежду руските офицери, генерали и казашка върхушка. Метежниците стават внушителна сила - 60 000 добре въоръжени войници и офицери. Едно сравнение - понастоящем цялата българска армия наброява 45 000 души редови състав. Докато японските и американските войски помагат на чехословашкия корпус и на белогвардейците да завземат Владивосток, английските империалисти нахлуват в Туркестан и окупират част от неговата територия. В Закавказието англичаните заедно с белогвардейците завземат Баку и арестуват ръководителите на съветската власт в Азербайджан, между които такива забележителни дейци на комунистическата партия като С. Шаумян, П. Джапаридзе, М. Азизбеков, И. Фиолетов и Я. Зевин. По указание на английските интервенти те са сред разстреляните 26 бакински комисари. В Азербайджан империалистите от Великобритания укрепват контрареволюционното правителство на мусавистите, в Грузия - на меншевиките, а в Армения - на дашнаците. През лятото на 1918 г. английският дипломатически представител в Съветска Русия Локарт с участието на френския посланик Нуланс и на американския - Френсис, организират заговор, в който участват разузнавателните служби на всички империалистически държави. Заговорниците възнамеряват да арестуват целия състав на Совнаркома (Съвета на народните комисари, т. е. министерския съвет на Съветска Русия), като непременно ликвидират физически Владимир Илич Ленин. Но на 2 септември 1918 г. Върховната чрезвичайна комисия (ВЧК), ръководена от Феликс Едмундович Дзержински, нанася съкрушителен удар на агентурата на интервентите. Ликвидиран е заговорът на английския посланик Локарт, останал известен в историята като \"заговорът на тримата посланици\". В своите анализи на историята на международната намеса в работите на съветската страна Владимир Илич Ленин пише: \"Първият етап, естествено по-достъпен и по-лек за Антантата, беше нейният опит да се справи със Съветска Русия с помощта на собствените си войски.\" и за вътрешната контрареволюция. През ноември 1918 г. английските интервенти поставят в Сибир за \"върховен управител\" на Русия царския адмирал Колчак. Съветското правителство, нееднократно изразявайки протест против интервенцията, предлага на държавите от Антантата да бъде сключен мир. Но интервентите не обръщат внимание на съветските предложения. Те решават на всяка цена да съборят съветската власт в Русия. Още през декември 1918 г. настъплението на интервентите и на белогвардейците на Южния фронт е спряно и в началото на януари 1919 г. е предприета контраофанзива на Червената армия. Войските на Южния фронт разбиват Донската армия. С цел да отвлече силите на Червената армия от южното направление Антантата предприема удар на север. Адмирал Колчак прехвърля значителни сили на северния участък на Източния фронт, за да се съедини приблизително в района на Перм-Котлас с английските и американските отряди и в единен фронт с тях да настъпи срещу Москва. Белогвардейците успяват да нанесат поражение на 3-та съветска армия и в края на декември да завземат Перм. Навсякъде в окупираните територии на Русия интервентите налагат нечуван терор. Десетки хиляди работници и селяни, които оказват и най-малка съпротива, биват унищожавани безпощадно. На север окупаторите създават каторжни затвори начело с палачи, специално докарани от колониите. В затворите на интервентите на остров Мудюг и на Иоканга на север е установен режим на неописуеми зверства и чудовищни изтезания. Но противниците на Съветска Русия не успяват да осъществят своя план за унищожението на работническо-селската власт.  Под натиска на въоръжените сили на съветската власт отчаяно се вкопчва в илюзорни шансове да оцелее и генерал А. И. Деникин - \"главнокомандващият\" силите на контрареволюцията в южната част на страната. В търсене на спасение Деникин призовава войниците под негово командване да се борят със съветската власт \"докрай\", обещава \"широка автономия\" на казаците, \"земя на селяните и трудовото казачество\", съгласява се даже да извърши \"демократизация\" на своя режим. Всичко това е провъзгласено под указанията на генерал Холман - ръководителя на английската мисия при деникинския щаб. Но всичко е напразно. Руският народ отказва да поддържа генерал Деникин. Въпреки усилията на неговите английски покровители цялата дейност на т. нар. \"Южноруско правителство\" се ограничава с издаването на неговата програмна декларация. На 22 март 1920 г. Деникин е принуден да предаде командването на своята армия на генерал барон П. Н. Врангел и заминава в чужбина. Преди това, в края на 1919 г., частите на Червената армия под командването на Михаил В. Фрунзе преминават в настъпление против английските и белогвардейските войски в Закаспийската област на Туркестан. На 6 февруари 1920 г. те завземат Красноводск - последната крепост на интервентите в Закаспийския район. срещу съветската власт не само на бойното поле. След октомври 1917 г. Германия прави опит (с турска помощ) да завладее бакинската петролна област, но след капитулацията й там се появяват англичаните, като издигат високо знамето на петролната компания \"Роял Дъч Шел\". Но когато акостиралите в пристанището на Баку английски кораби виждат щурма на Червената армия, те се оттеглят обратно. Преди обаче белогвардейците да се оттеглят окончателно, инженерите на \"Роял Дъч Шел\", по нареждане на шефа на компанията Хенри Детердинг, извършват крупен саботаж. Те взривяват голяма част от трасето на огромния петролопровод, а нефтените кладенци запълват със стоманобетон. Много ловък бизнесмен, Хенри Детердинг обаче е твърде невеж в политическите прогнози. Заслепен от омразата си към съветската власт, той е твърдо убеден в нейния провал. Затова заминава за Париж и срещу злато изкупува кавказките петролни акции на избягалите във френската столица руски аристократи и капиталисти. В казиното на съдбата залогът на Хенри Детердинг не печели - вложеното злато се оказва загуба проба 999. Отдал се изцяло на своята фикс идея да събори съветската власт, той напълно пренебрегва направеното му от съветското правителство предложение за сключване на взаимноизгодно споразумение. Неговата стратегия е: \"Всичко за победителя!\" На поражението на подкрепяните и от Великобритания белогвардейци Х. Детердинг реагира с ожесточен гняв и през следващите години сляпо подкрепя всички противосъветски политически ходове. Първият опит е по време на международната конференция в Генуа през 1922 г. На това съвещание за пръв път присъстват представители на съветската дипломация. В действителност те са поканени, за да бъдат принудени по някакъв начин да изпълнят предложенията на капиталистите, свързани с петролните им интереси. Въпреки че от страна на съветското правителство са направени няколко компромисни предложения към представителите на държавите, присъстващи на конференцията, под натиска на Хенри Детердинг те са отхвърлени. Хенри Детердинг крои планове и за директна военна намеса. \"Роял Дъч Шел\" приема на работа \"със специална мисия\" някой си генерал Макдонау, който преди това е бил един от ръководителите на военната шпионска служба на Великобритания. Хенри Детердинг се надява, че грузинският национален заговор, за назряването на който той получава сведения от английската тайна служба, ще му даде възможност да се намеси и експлоатира ситуация в изгода на \"Роял Дъч Шел\". През 1924 г. в Грузия наистина избухва контрареволюционен бунт, но за няколко дни той е потушен, тъй като работническите и селските маси не го подкрепят. Примамливите миражи на милионните печалби от руски петрол дават сили на Хенри Детердинг и дори след това поражение отново да влезе в бой със съветската власт. През 1926 г., по време на една блокада във Франкфурт за разгромяването на криминална мрежа, детективите на Ваймарската република намират голямо количество фалшиви руски банкноти (въведените тогава червонци). По-късно се изяснява, че чрез агенти е планирано те да бъдат внесени в Съветския съюз и по този начин да дестабилизират неговата финансова система. Това предизвиква известния съдебен процес за червонците. Нишките без съмнение водели към Хенри Детердинг. Фалшифицирането на банкнотите е само част от неговата обща противосъветска икономическа диверсия. По време на процеса се оказва, че освен Хенри Детердинг в печатането на фалшиви съветски банкноти са замесени и някои групи от френския и немския капитал. Поради това съдът произнася оправдателна присъда, като се мотивира, че организаторите на фалшифицирането на парите са действали, \"от една страна, по безкористни политически причини, а, от друга, банкнотите не са пуснати в обращение\". * - Авторът е председател на УС на Асоциацията за борба против корупцията в България. ТЕКСТ ПОД СНИМКАТА: Съветски плакат от онова време илюстрира интервенцията и \"кучетата на Антантата\", които я ръководят  ", "date": "2018.12.04", "title": "Една векове таена омраза"}
{"url": "https://duma.bg/za-bosa-na-slaviya-sadiystvoto-e-dobro-n180617", "text": "Колоритният президент на Славия Венцислав Стефанов защити съдията на мача с ЦСКА Сф Волен Чинков, който свири доста пристрастно столичното дерби и очевадно поряза \"червените\".  „Благодарен съм на футболистите на Славия за победата. Това беше подаръкът им за моя 69-и рожден ден. Съдията е последната причина ЦСКА да загуби мача. Многото пропуски, добрият вратар и като не вкараш, ще ти вкарат. Те имаха безкрай много положения. Ако си ги бяха вкарали, нямаше да говорят за съдията. Във футбола трябва и късмет. Ако го нямаше, едва ли Емо Костадинов щеше да вкара на „Парк де Пренс“, заяви Стефанов в актуално студио \"Дерби\". „Футболът в България е хванат от краката и до главата. Колко българи има в отборите? Какво е виновен футболният съюз, че не им се дава шанс. Взимаме бразилчета и ги посаждаме тук, и искаме после да има български футболисти. Няма взето решение за треньор на младежкия национален отбор. Засега само спекулации. Изпълкомът не се е събирал. Много внимателно трябва да се избира. Не мога да се бъркам на ръководителите в БФС за избора му. Аз мога да решавам само в Славия, но 100% Георги Петков трябва да стане Футболист на годината“, обяви босът. Той е дългогодишен член на Изпълкома на БФС, но съдийството досега не клоняло към нито един от претендентите за титлата. \"Тази година то е на добро ниво, за разлика от други. Ганчев не е свикнал да не става неговото. Защо ще хвърляш кърпата, аланкоолу? Вместо да се замислиш защо не си вкарват положенията, а се вайкаш, че не са ти дали дузпа. До 10-15 дни стадион \"Славия\" трябва да има осветление“, обеща босът на най-стария столичен клуб.", "date": "2018.12.04", "title": " За боса на Славия   съдийството е добро"}
{"url": "https://duma.bg/seul-tramp-e-druzhelyuben-kam-lidera-na-severna-koreya-n180640", "text": "Доналд Тръмп е обещал на севернокорейския лидер Ким Чен Ун да изпълни всичките му желания след пълното ядрено разоръжаване на Корейския полуостров, заяви южнокорейският президент Мун Чже Ин, преди да отлети за Нова Зеландия. \"Съобщението се състои в това, че Тръмп много дружелюбно се отнася към Ким Чен Ун и го харесва. По тази причина Тръмп се надява, че лидерът на КНДР ще изпълни своята част от споразумението, тогава всички негови желания ще се сбъднат\", каза Мун Чже Ин, цитиран от ТАСС. Тези думи Тръмп е помолил да бъдат предадени на Ким след преговорите си с Му Чже Ин, които се състояха в Буенос Айрес, където двамата президенти участваха в работата на Г-20 (30 ноември-1 декември). На 12 юли в Сингапур се състоя първата в историята среща на лидерите на САЩ и Северна Корея. След нея те приеха съвместна декларация. В нея Пхенян изразява готовност за пълно ядрено разоръжаване в замяна на гаранции за сигурност.  Посещението на Ким Чен Ун в Южна Корея може да се състои до края на тази година, съобщи в Сеул говорителят на южнокорейското министерство на обединението Пек Де Хин. Редица южнокорейски медии вече съобщиха, че Ким Чен Ун ще посети Южна Корея на 13-14 декември.", "date": "2018.12.04", "title": "Сеул: Тръмп е дружелюбен към   лидера на Северна Корея"}
{"url": "https://duma.bg/svetat-obsazhda-merki-za-klimata-v-katovitse-n180641", "text": "В полския град Катовице бе открита Конференцията на страните по Рамковата конвенция на ООН за изменението на климата (COP24), България е представена от президента Румен Радев. На форума са се събрали над 200 делегации и над 3000 представители от цял свят, включително президенти, премиери, министри. Те ще трябва да се договорят за практическото прилагане на Парижкото споразумение за климата. \"Тази година се очаква да бъде една от четирите най-горещи, регистрирани някога\", заяви в комюнике Патрисия Еспиноса, изпълнителният секретар на Рамковата конвенция на ООН за климата. ", "date": "2018.12.04", "title": "Светът обсъжда мерки  за климата в Катовице"}
{"url": "https://duma.bg/kontsert-v-kashtata-muzey-boris-hristov-n180625", "text": "Концерт на българските възпитаници по пиано и китара на Асоциирания борд на Кралските училища по музика - Лондон, ще се състои на 5 декември от 19 ч. в къщата музей \"Борис Христов\" в София, ул. \"Самуил\" 43. В програмата - произведения от Дмитрий Кабалевски, Арам Хачатурян, Жул Леви, Манфред Шмиц, Роб Хол, Хенри Пърсел, Антонио Вивалди, Й. С. Бах, Фр. Й. Хайдн,  Фернандо Сор, Туано Арбо. Входът е с покани.", "date": "2018.12.04", "title": "Концерт в къщата музей \"Борис Христов\""}
{"url": "https://duma.bg/vrachvat-nagradata-za-prevod-krastan-dyankov-n180626", "text": "Церемония по връчване на наградата за превод \"Кръстан Дянков\" ще се състои на 7 декември от 19 ч. в Центъра за култура и дебати \"Червената къща\" в София, ул. \"Любен Каравелов\" 15. Краткият списък на преводите, номинирани тази година, ще бъде публикуван на уебстраницата на фондация \"Елизабет Костова\" днес, 4 декември, а имената на носителите на отличието ще бъдат оповестени на самата церемония. ", "date": "2018.12.04", "title": "Връчват наградата за превод \"Кръстан Дянков\""}
{"url": "https://duma.bg/45-avtori-predstavya-galeriya-stoychev-n180627", "text": "Ямболската арт галерия \"Стойчев\" открива днес, 4 декември, от 18 ч. Коледна изложба. В нея ще бъдат представени живопис, графика, скулптури и икони от 45 автори, които трайно присъстват в галерия \"Стойчев\" вече десета година. От нея може да бъдат почерпени идеи за коледен подарък, подсказва Красимир Стойчев.", "date": "2018.12.04", "title": "45 автори представя галерия \"Стойчев\""}
{"url": "https://duma.bg/poroshenko-otchayano-nasaskva-drugite-sreshtu-rusiya-n180642", "text": "Русия се подготвя да атакува украинските градове Мариупол и Бердянск, защото иска да си осигури наземен достъп от окупирания Донбас към анексирания Крим, заяви украинският президент в интервю за германската медия Funke Media Group. По думите му Русия е струпала по украинските граници около 80 000 военни заедно с тежко въоръжение, включително 500 самолета и 300 хеликоптера. \"Ако някои политици не престанат да флиртуват и да танцуват с Путин, никой не бива да изключва заплахата от разрастване на мащабите на руската агресия\", каза той. Според него днес в Украйна се решавало бъдещето на свободния свят. Бившият германски външен министър Зигмар Габриел бе сред политиците, които осъдиха действията на Киев при инцидента. \"Мисля, че в никакъв случай не трябва да позволим на Украйна да ни въвлече във война, а Украйна се опита да направи това\", каза дипломатът в интервю.  Междувременно Русия повдигна обвинения за незаконно пресичане на границата срещу задържаните украински моряци в Керченския проток, предаде ТАСС. Русия задържа общо 24 моряци, сред тях е и украинец от български произход. Ако бъдат осъдени, моряците могат да получат до 6 г. затвор. В същото време в Петербург около 50 души се събраха на Невския проспект, за да протестират срещу действията на Русия при керченския инцидент. Те носиха плакати, осъждащи пленяването на украинските кораби. Демонстрантите настояваха пленените моряци да бъдат освободени и върнати в родината им, както и корабите им.", "date": "2018.12.04", "title": "Порошенко отчаяно  насъсква другите  срещу Русия"}
{"url": "https://duma.bg/ungartsi-kam-orban-izgoni-gruevski-n180646", "text": "Три унгарски опозиционни партии чрез отворено писмо призоваха бившия премиер Никола Груевски да бъде екстрадиран в Македония. Социалистическата партия, \"Диалог за Унгария\" и Демократичната коалиция настояват правителството на Виктор Орбан да знае, че с даването на убежище на Груевски не е съгласен не само унгарският народ, но и гражданите на Европейския съюз. \"Неприемливо е Никола Груевски да получи убежище в Унгария без съгласието на унгарския народ\", пишат в писмото трите страни. Генералният секретар на НАТО Йенс Столтенберг заяви, че политическото убежище на Никола Груевски не е проблем на НАТО, а нещо, което трябва да бъде решено от Скопие и Будапеща, пише \"Независим вестник\". \"Аз не съм този, който трябва да коментира това. То е въпрос, който трябва да бъде решен между Скопие и Будапеща\", заяви Столтенберг на пресконференция.  Междувременно парламентът в Скопие одобри смяната на името на страната. За измененията в основния закон на страната гласуваха 67 депутати, 23 бяха против, а четирима се въздържаха. Смяната на името е изискване на договора от Преспа между Македония и Гърция.  ", "date": "2018.12.04", "title": "Унгарци към Орбан:  Изгони Груевски"}
{"url": "https://duma.bg/prezidentat-prirodniyat-gaz-za-es-da-idva-po-balgarski-potok-n180666", "text": "За пореден път държавният глава Румен Радев настоя доставките на природен газ за страната ни и ЕС да минават през т.нар. \"Български поток\". Президентът бе в Катовице за конференция на страните по Рамковата конвенция на ООН за изменението на климата. \"Когато говорим за екологично чиста енергия, нека не забравяме, че е важно да имаме сигурна и предсказуема енергия. В това отношение Европа също може да ни помогне много, ако не създава пречки както в миналото за пътя на руските доставки на газ за България, но и за самия Европейски съюз\", отбеляза в речта си Радев. Той припомни предложението си доставките на природен газ за България и ЕС да бъдат чрез т.нар. \"Български поток\". Само така България ще може наистина да бъде един независим енергоразпределителен център, подчерта той. Радев изпълни и ангажимента си пред бизнеса и синдикатите да защити енергийната и въгледобивната ни индустрия. \"България продължава да работи с всички партньори в областта на климатичните промени за пълно прилагане на Парижкото споразумение. По-нататъшна ревизия или увеличаване на амбицията за намаляване на емисиите на парникови газове обаче не съответства на нашите национални интереси\", заяви той. Президентът подчерта, че страната ни разглежда социалния аспект като фактор от първостепенна важност за запазването на хиляди работни места. Припомняме, че планираното намаляване на емисиите застрашава съществуването на тецовете в Маришкия басейн, както и добива на въглища там. Проблемът засяга препитанието на над 150 хил. българи, предупредиха преди време синдикатите. Трябва да разработваме и прилагаме механизми, създаващи предвидими правила за прилагане, стимулиращи конкурентоспособността на индустрията, добави той. \"България и ЕС вече изпълняват ангажиментите си по втория период на задължения по Протокола от Киото. Ние сме на път да преизпълним целта от намаляване на емисиите с 20% за 2020 г. в сравнение с 1990 г.\", посочи президентът. Той отбеляза, че през 2016 г. емисиите на парникови газове в България са намалели с 49 на сто в сравнение с базовата 1988 г. и с 4,4 процента в сравнение с предходната 2015 г.  Пред участниците в срещата на високо равнище Радев припомни, че България вече е разработила Национална стратегия за адаптация към изменението на климата и План за действие. Според президента страната ни трябва да бъде много по-активна и да използва европейските програми и иновационни фондове за преструктуриране на въгледобива, за разработката, приложението и внедряването на нови екологично чисти форми на енергия и екологично чист транспорт и индустрия. ", "date": "2018.12.04", "title": "Президентът: Природният газ за  ЕС да идва по \"Български поток\""}
{"url": "https://duma.bg/nha-pokazva-izlozhbi-v-burgas-n180628", "text": "Националната художествена академия представя изложба студентски работи от Факултет за приложни изкуства към НХА. Откриването е днес, 4 декември, от 18 ч. в Културния център \"Морско казино\", зала \"Ал. Г. Коджакафалията\", и зала \"Христо Фотев\", ет.0, в Бургас. Експозицията е съставена от произведения на студенти - бакалаври и магистри, от различни курсове на специалностите във Факултета за приложни изкуства: резба, метал, керамика, сценография, индустриален дизайн, рекламен дизайн, текстил - изкуство и дизайн, мода, дизайн за порцелан и стъкло, дизайн за детската среда и реставрация. Изложбата, която може да бъде разгледана до 31 януари 2019 г., има за цел да популяризира декоративните изкуства и дизайн в България, тяхното състояние към настоящия момент и тенденциите за бъдещото им развитие. Представените работи показват съвременните и творчески идеи на студентите, както и подготовката им, която получават в НХА. ", "date": "2018.12.04", "title": "НХА показва изложби в Бургас"}
{"url": "https://duma.bg/biznesat-e-protiv-zadalzhitelnite-zdravni-zastrahovki-n180658", "text": "Предлаганият модел Б на едновременно задължително здравно осигуряване и задължително здравно застраховане няма аналог в нито една европейска държава. Това пише в открито писмо от работодателите до здравния министър Кирил Ананиев във връзка с промяната на здравната система. Необходимите за изграждането и функционирането на модела Застрахователен пул, Осигурителен пул и Гаранционен фонд ще доведе до намаляване на сумите, постъпващи в здравната система (понеже ще бъдат отклонени към изграждането на пуловете и фонда). Парите би трябвало да се разходват за медицински дейности. Тези аргументи ни дават основание да отхвърлим модел Б, пише в писмото.  Становището на Българската търговско-промишлена палата (БТПП) е, че действащата здравна система не работи ефективно. Според тях е необходимо подобряване на здравословното състояние на гражданите и снижаване на смъртността. \"Липсват ясно разписани правила за качество на медицинската помощ, на финансовата и правната рамка. Липсват внедрени стандарти, които да осигуряват възможно най-обективно и точно събиране и отразяване на информация за извършените дейности, позволяваща по-ефективен контрол\", пише в позицията.  От БТПП акцентират на доплащанията и солидарността в здравния сектор. Те се позовават на анализ на НАП за намаляване на сивия сектор. В него е упоменато за еднаквите здравни права, които имат гражданите, независимо от техния осигурителен принос.  ", "date": "2018.12.04", "title": "Бизнесът е против задължителните здравни застраховки"}
{"url": "https://duma.bg/karakachanov-veche-ne-iska-da-e-bavachka-na-op-n180660", "text": "\"Бавачка повече няма да бъда. Ако има здрав разум, ще се явим заедно на евроизборите. Добронамерени сме. Смятаме, че коалицията трябва да се запази\". Така вицепремиерът Красимир Каракачанов коментира напрежението между коалиционните му партньори от \"Обединени патриоти\". Според него запазването на ОП би било правилното и честно решение спрямо хората, които са гласували за обединението на отминалите президентски и парламентарни избори. Състоянието на коалиция \"Обединени патриоти\" (ВМРО, НФСБ и Атака) за съжаление е хлабаво, призна Каракачанов. \"Който ще работи, да работи от коалицията. Няма да се опитвам повече да се правя на помирител. Писна ми, губи ми времето, къса ми нервите и е безсмислено\", ожали се лидерът на ВМРО в Русе. По думите му трите партии са се събрали да покажат, че може да се работи по нов начин, като лично той се опитвал да прави това в министерството, за което отговаря, както и колегите му от ВМРО - чрез законодателни инициативи. Към момента Каракачанов не вижда необходимите обективни условия за предсрочни парламентарни избори, както и каква ще бъде евентуалната алтернатива. Ако БСП и ДПС са ни алтернативата, по-добре да няма такива избори, заяви той. Каракачанов коментира и случая с осъдения в Австрия мъж от Силистра за тероризъм. Според него това не бил единственият български гражданин от ромски произход, \"зарибен от радикалния ислям\". Неговото движение минава през Пазарджик, където има процес срещу радикалния ислям, смята военният министър. Според него точно при ромското население в България се правили опити за пробиви по линия на радикалния ислям, затова е нужно да се вземат строги мерки. Каракачанов съобщи, че МО ще отпусне 180 000 лева за ремонт на Летния театър към Военния клуб в Русе, ще бъде подпомогнато и изграждането на паметник на Васил Левски. ", "date": "2018.12.04", "title": "Каракачанов вече не иска да е бавачка на ОП"}
{"url": "https://duma.bg/hora-s-uvrezhdaniya-iskat-dostapna-sreda-i-shans-za-rabota-n180659", "text": "След обществен дебат да бъдат приети новите стандарти за медицински изделия, които да гарантират необходимото им качество и поемане на тяхното финансиране от НЗОК, при въвеждане на строги контролни механизми. Това пише в обръщение на Национално представителните организации на и за хора с увреждания по повод на Световния ден на хората с увреждания 3 декември. Според тях подобряването на живота на хората с увреждания трябва да стане не чрез противопоставяне на различни социални групи, а чрез цялостно развитие на обществото и социалните му системи.  От 20-те организации, които са членове на Националния съвет за интеграция на хората с увреждания към Министерския съвет, са категорични, че сложният интеграционен процес на всички етапи налага ефективна държавна намеса при профилактиката, лечението и рехабилитацията на заболяванията, ефективността на включващото образование и професионално обучение. Настояват държавата да се ангажира с осигуряване на достъпна архитектурна, транспортна и комуникационна среда, развитие на достъпни и адекватни социални услуги, както и на гъвкави форми на трудова заетост на хората с увреждания с ясни ангажименти на всички стопански субекти и държавни стимули за ефективна политика в тази област. От организациите настояват за повишаване на подкрепата на семействата на хората с увреждания, гарантиране на здравни и пенсионни осигурителни права и доходи за достоен живот, както и отмяна на запрещението.  От организациите са категорични, че за да заработи Законът за лична помощ, е необходимо да се осигури достатъчен начален бюджетен ресурс. След апробирането му в периода септември 2019 - юни 2020 г. трябва да се вземе окончателно държавническо решение за гарантиране на тази жизнено необходима социална услуга.  \"Съгласно постигнатите договорености с МЗ в кратък срок да бъде извършен анализ на реалните резултати от новия модел на медицинска експертиза. В зависимост от констатациите трябва да бъдат нанесени необходимите корекции с цел преодоляване на несъвършенствата му\", пише в обръщението.  От Национално представителните организации на и за хора с увреждания са на мнение, че новият Закон за хората с увреждания не е съвършен, но според тях той е крачка във вярна посока. \"Превръщането на красиво разписаните му правни норми в реални по-добри условия на живот на хората с увреждания ще бъде продължителен процес. Управляващите българската държава трябва да знаят обаче, че търпението ни не е безгранично\", пише в обръщението. ", "date": "2018.12.04", "title": "Хора с увреждания искат достъпна среда и шанс за работа "}
{"url": "https://duma.bg/sluchaite-na-grip-shte-se-uvelichavat-preduprezhdava-mz-n180657", "text": "През следващите няколко седмици броят на болните постепенно ще се увеличава. Очакванията на здравните власти са през януари и началото на февруари да настъпи и пик на грипните заболявания, съобщават от здравното министерство. Нивото на интензивност на епидемичния процес на грип и остри респираторни заболявания в България продължава да нараства постепенно. В седмицата 26 ноември - 3 декември общата заболяемост е 118,3 души на 10 000 население. Сред наблюдаваните общо 381 400 души от всички възрастови групи са регистрирани 4512 случая на остри респираторни заболявания. 4071 били случаите през предходната седмица. Очаквано с най-висока заболяемост е възрастовата група 0-4 г., следвана от 5-14 г. Първите положителни проби за грип от началото на сезона са получени през изминалата седмица. Доказани са 3 грипни вируса A(H1N1) и един грипен вирус A(H3N2).", "date": "2018.12.04", "title": "Случаите на грип ще се увеличават, предупреждава МЗ"}
{"url": "https://duma.bg/goranov-s-novo-opravdanie-za-apartamenta-na-krastnika-n180661", "text": "Финансовият министър Владислав Горанов се оправда със \"страх от земетресения\" затова, че живее безвъзмездно в луксозен апартамент на \"кръстника\" си - бизнесмена Иван Сариев. В коментар за поискана от Сотир Цацаров проверка на Върховната касационна прокуратура срещу него Горанов обясни в телевизионно интервю, че се е преместил в жилището през 2012 г., защото децата и съпругата му получили сериозна уплаха при земетресението в Перник, тъй като живеели в блок на десетия етаж. Той приел предложението на Сариев \"след дълъг и сериозен размисъл\".  Министърът продължава да настоява, че не е в конфликт на интереси и е обявил апартамента в имотната си декларация. Това е заявил и пред ВКС, където имал \"няколко посещения\". Ако Антикорупционната комисия се произнесе в друг смисъл, ще си нося последствията, зарече се той. \"Нека проверят дали кръстникът ми е печелел обществени поръчки. Ако не е - не съм в конфликт на интереси. Финансовият министър дава много публични търгове. Аз като отшелник ли да живея, за да не ме обвинят в конфликт на интереси\", възмути се Горанов. Запитан дали мисли за собствено жилище, той отговори, че \"не мисли в тази насока\". Синът на Сариев - Христо, пък работел във финансовото министерство като експерт по макроикономически прогнози, но напуснал през 2015 г., за да учи докторантура в Оклахома. Горанов допуска натискът срещу него да е заради настъпени интереси. \"Вероятно все нещо съм настъпил, но не е \"руска мина\", както каза преди време г-н Лютфи Местан\", коментира министърът. Той обаче не смята, че е \"сготвен\", тъй като нямало \"такова нещо като благоразположение на прокуратурата\". ", "date": "2018.12.04", "title": "Горанов с ново оправдание за апартамента на \"кръстника\""}
{"url": "https://duma.bg/80-podkrepyat-protestite-u-nas-n180662", "text": "Макар и да не участват активно в протестите, голяма част от обществото подкрепя подобни акции. 80% смятат, че за стачките и митингите има основание, показват данните на \"Маркет линкс\". \"Може да се прогнозира, че българските граждани в момента са в ситуация да очакват предсрочни избори, защото недоволството и неудовлетвореността от това как се развива държавата вече е много високо. За сравнение, през май тази година недоволството е било 55%, а през ноември се покачва до 74 процента\", обясняват социолозите. Според проучването цените на горивата, които се изтъкват като основна причина за протестите, не се оказват този главен мотив, който кара хората да излязат на улицата. Те могат да отключат нови протестни вълни, но в момента хората като цяло са неудовлетворени от жизнения си стандарт, тълкуват от социологическата агенция. Две трети от българите смятат, че държавата се управлява лошо, сочи проучване на \"Маркет линкс\". Социологическите им данни констатират, че най-актуален е проблемът с ниските доходи и ниския стандарт на живот. 86% от анкетираните са посочили, че намирането на решения на тези въпроси е най-належащо. Лошото управление е на второ място и е посочено от 65%, а почти същият е процентът на тези, които смятат за основен проблем лошото състояние на здравеопазването. Президентството остава единствената политическа институция, която запазва положителен рейтинг - 51% от имащите право на глас имат доверие в нея. \"Доверието в Народното събрание e декларирано от едва 7% от пълнолетните български граждани. Тук трябва да се отбележи, че закъснялата оставка на вицепремиера Валери Симеонов се отразява силно негативно върху доверието към двете водещи политически сили ГЕРБ и БСП\", пише в анализа на данните. Според данните, ако изборите бяха в момента, партията на Веселин Марешки \"Воля\" може да не мине прага от 4%. \"Обединени патриоти\" отбелязват осезаем спад в електоралната подкрепа, \"което подсказва, че можем да очакваме различен парламент\". ГЕРБ биха получили 27,7% от гласовете на гласоподавателите, или 16,9% от подкрепата на всички българи. За БСП биха гласували 24,9% от гласуващите, или 15,8% от всички наши сънародници. ", "date": "2018.12.04", "title": "80% подкрепят протестите у нас"}
{"url": "https://duma.bg/pravosadnoto-ministerstvo-veche-ima-200-elektronni-grivni-za-sledene-n180663", "text": "Министерството на правосъдието вече разполага с 200 електронни гривни за проследяване на затворници и обвиняеми, 200 приемно-предавателни устройства и 50 устройства за персонална идентификация (GPS). Това се разбра на вчерашната пресконференция за напредъка по проекта за внедряване на система за електронно наблюдение на правонарушители. Изградена е и софтуерната база за 2000 гривни, но тепърва трябва да бъдат закупени още 1800 устройства. Зам.-министърът на правосъдието Николай Проданов заяви, че използването на гривните ще започне в най-скоро време, което означавало до няколко месеца. Преди това обаче трябва да бъдат купени електрически пистолети, с които ще се гарантира качеството на контрола над спазването на електронното наблюдение. Оръжията ще бъдат раздадени на пробационните служители. Предстои изграждане на системи за видеонаблюдение в 28-те служби по изпълнение на наказанията. Гривни ще бъдат поставяни на затворници, които излежават присъдата си в затворническо общежитие от открит тип, на които е позволено да ходят на работа на външни обекти. Кой да носи устройството ще решават шефовете на затвори по предложение на началниците на затворническите общежития. Ще се иска и информирано съгласие от осъдения. Гривни ще има и за осъдените на домашен арест, като от тях съгласие няма да се иска. Ще се въведе дисциплинарна отговорност и/или имуществена санкция на затворниците или обвиняемите, които опитат да се освободят от електронното наблюдение.", "date": "2018.12.04", "title": "Правосъдното министерство вече има 200 електронни гривни за следене"}
{"url": "https://duma.bg/1-mlrd-evro-godishno-za-oprashvaneto-na-pchelite-v-es-iskat-nashi-ucheni-n180597", "text": "В новата Обща селскостопанска политика на ЕС да се заложат 1 млрд. евро за ежегодно заплащане на екосистемната услуга „опрашване” на пчелните семейства, настояват наши водещи учени в пчеларската наука в писмо до министрите на земеделието и екологията Румен Порожанов и Нено Димов, до еврокомисаря Мария Габриел и до евродепутата Момчил Неков. Авторите акад. Атанас Атанасов, управител на Съвместен геномен център, проф. Георги Цанков, председател на Националната научна асоциация по пчеларство, и инж. Илия Цонев, зам.-председател на Конфедерацията на българските пчелари, обръщат сериозно внимание върху опрашването и посочват, че пчелите съществуват в природата над 150 милиона години, за да опрашват растенията, а не за да ни дават мед. „Пчелите опрашват около 80% от ентомофилните растения. Стойността на земеделската продукция, произведена благодарение на опрашването, е 15-20 пъти по-голяма от стойността на добитите пчелни продукти. Добивът на мед и други пчелни продукти са само допълващи и второстепенни функции на пчелите. В Резолюцията за пчеларството на Европейския парламент от 1 март 2008 г. се посочва, че „84% от растителните видове и 76% от производството на храни в Европа зависят от опрашването с пчели и с диви опрашители”, се посочва в писмото. В последните десетилетия обаче ситуацията коренно се променя с глобализацията и появата на индустриалното земеделие – монокултурно и силно химизирано. Големи площи се засяват с един вид култура, като в много от случаите тя не е медоносна. Интензивно се използват различни химически продукти и то в огромни количества – изкуствени торове, хербициди, инсектициди, които унищожават медоносната растителност в нивите.   Всичко това силно ограничава пчелната паша, убива директно или индиректно пчелите и дивите опрашители, намалява имунната им защита и те стават лесна жертва на всякакви болести. Влияние имат отглеждането на ГМО, промените в климата и още много други фактори, заради които в световен мащаб пчелните популации тревожно намаляват. Ето защо българските учени предлагат серия от мерки, сред които и заплащане от минимум 60 евро на година за екосистемната услуга \"опрашване\", извършвана от пчелите, на всяко регистрирано пчелно семейство в ЕС. При 17 млн. пчелни семейства в Евросъюза това прави около 1 млрд. евро годишно - едва 7% от годишния принос на пчелите (основно от опрашване), който по данни от Европарламента е в размер на около 14,2 млрд. евро на година. Учените дават пример със Съединените щати, където за опрашителна дейност ежегодно се заплащат по около 2 млрд. евро. В ЕС за пчеларството се отделят скромните 36 млн. евро, което е 0,0003% от бюджета на Общата селскостопанска политика. На практика в ЕС се отделят 55 пъти по-малко средства спрямо САЩ за основните опрашители - пчелите. В България към 2017 г. пчеларите са около 13 000, а пчелните семейства са около 766 хил. Доходите от пчеларство са унизително ниски - дори със 150 пчелни семейства един регистриран като земеделски стопанин пчелар заработва колкото е минималната работна заплата. А какво да се каже за пчеларите с по-малко пчелни семейства? Чудно ли е тогава защо в периода от 2007 до 2017 г. пчеларите в България са намалели с 61%? Ако с такова темпо намаляват пчеларите, кой ще отглежда необходимите за страната ни опрашители, питат авторите на писмото. Те припомнят, че към днешна дата за опрашителната дейност на пчелите пчеларите не получават абсолютно нищо и изтъкват, че основните им приходи трябва да идват като заплащане на екосистемната услуга \"опрашване\" на всяко регистрирано пчелно семейство. На 10 декември пчелари от цялата страна излизат на национален протест пред сградата на аграрното министерство в София. Участниците в демонстрацията, организирана от Обединения български пчеларски съюз, имат пет искания, сред които незабавно отваряне на схемата \"де минимис\" заради слаби добиви пчелен мед и ниски изкупни цени, както и създаване на акредитирана лаборатория у нас за анализ на пчелната смъртност.", "date": "2018.12.04", "title": "1 млрд. евро годишно за опрашването на пчелите в ЕС искат наши учени"}
{"url": "https://duma.bg/bpga-imahme-7-8-ponizheniya-na-gorivata-prez-posledniya-mesets-n180592", "text": "Темата за цените на горивата е доста притеснителна, когато се коментира в публичното пространство. При всички положения ние забравяме, че за последната една година при условно бавно покачване цените в България изоставаха значително. Това заяви пред bTV Живодар Терзиев, член на управителния съвет на Българската петролна и газова асоциация (БПГА). Той посочи, че през последния месец цените на горивата у нас са се понижили 7-8 пъти. Това обаче не е заради протестите, които заляха страната, а заради тренда на нефта. \"Ако акцизът бъде повишаван, това неминуемо ще увеличи цената на горивото\", коментира Терзиев. По негови думи асоциацията е съгласна с идеята на касовите бележки от бензиностанциите да пише какви са доставната и продажната цена на горивата и да се види какъв е маржът. \"Държавата е партньор в търговия на горива на 50%, в някои случаи на 55%. Предвид, че държавата прибира половината от крайната цена на потребителя под формата на акциз и ДДС, напълно нормално е държавата да участва в този процес\", смята още Терзиев. По актуални данни на сайта bg.fuelo.net средната за страната цена на бензин А-95 за вчера е 2,05 лв. за литър. Месец по-рано - на 3 ноември цената е била 2,37 лв. Бензин А-98 е понижил цената си от 2,63 на 2,30 лв. за литър. На дизела цената от 2,41 лв. преди месец е спаднала на 2,25 лв. Дизелът премиум вчера се е продавал средно на 2,54 лв., месец по-рано цената му е била 2,70 лв. за литър. Относно мнения за картел на горивата Терзиев заяви, че това е несериозно. По отношение на маржа при продажбата на горива на бензиностанциите Терзиев заяви, че 7 стотинки не са достатъчни, за да се платят заплатите на един обект. Думите му са по повод обвиненията на Веселин Марешки, който заяви, че се ограбват хората със 70 ст. на литър гориво.", "date": "2018.12.04", "title": "БПГА: Имахме 7-8 понижения на горивата през последния месец"}
{"url": "https://duma.bg/katar-napuska-opek-ot-nachaloto-na-2019-g-n180594", "text": "Катар ще стане първата страна производителка на петрол, която ще напусне петролния картел ОПЕК и ще се съсредоточи върху газовите си находища. Новината беше обявена официално от Саад ал-Кааби, енергийния министър на страната, която е в лоши отношения със съседите си Саудитска Арабия и Обединените арабски емирства. Катар ще напусне картела през следващата година, пише \"Файненшъл таймс\".  Катар е член на ОПЕК от 1961 г., една година след основаването му. Според Кааби Катар вече е започнала да търси начини да усили влиянието си навън и излизането от ОПЕК е първото действие в тази насока. Решението идва на фона на тежка политическа ситуация за Катар. През миналата година Саудитска Арабия, ОАЕ, Египет и Бахрейн наложиха търговско ембарго на страната заради обвинения във връзки и спонсориране на терористични групи. Катар е най-големият производител на втечнен природен газ в света, но не така стоят нещата по отношение на производството на петрол. Напускането на Катар няма да се отрази силно на картела, защото страната произвежда под 2% от общата продукция на картела, според данните на ОПЕК за октомври. Катар ще се фокусира върху природния газ като възможност за увеличаване на влиянието си сред други държави.", "date": "2018.12.04", "title": "Катар напуска ОПЕК от началото на 2019 г."}
{"url": "https://duma.bg/gotvyat-protest-sreshtu-goreneto-na-otpadatsi-v-tets-bobov-dol-n180664", "text": "На 5 декември жителите на Големо село и останалите населени места в района на ТЕЦ \"Бобов дол\" излизат на протест против изгарянето на отпадъци в централата. Чрез мащабна прожекция на фасадата на Министерския съвет ще подчертаем отговорността на властите за гарантирането на правото на чист въздух на всички граждани чрез отговорни решения в сферите на енергетиката и опазването на околната среда, подчертават организаторите. Те ще поискат от ИА \"Околна среда\" и МОСВ да не издават ново комплексно разрешително на ТЕЦ \"Бобов дол\", което да узаконява изгарянето на боклук. Хората се оплакват, че страдат от редовните нарушения на централата, която е сред най-големите източници на опасни замърсители на въздуха в Европа. През юли 2018 г. ТЕЦ \"Бобов дол\" поиска разрешение за изгаряне на биомаса и отпадъци заедно с въглищата, без обаче да променя горивната си инсталация или да инвестира в нови модерни пречиствателни системи. Предстои Изпълнителната агенция по околна среда да обяви решението си по казуса. Междувременно стана ясно, че на \"Топлофикация-Перник\" са съставени два акта за 60 000 лева заради административни нарушения и предстои издаването на наказателни постановления по тях. От РИОСВ обясниха, че нарушенията са свързани с използване на неразрешен вид гориво - \"дървесен чипс\", и изпускането на вредни емисии от корпуса на котелен цех, които водят до влошаване качеството на атмосферния въздух.  Дружеството ще бъде санкционирано и заради замърсяване на река Струма с шламови води. През миналата година заради установени нарушения на ТЕЦ-а са наложени имуществени санкции в размер на 60 000 лева.", "date": "2018.12.04", "title": "Готвят протест срещу горенето на отпадъци в ТЕЦ \"Бобов дол\""}
{"url": "https://duma.bg/17-grada-u-nas-s-opasen-vazduh-n180665", "text": "17 града в страната се оказаха с опасни наднормени нива на фини прахови частици през последните дни по официални данни. Те са измерени от станции на Министерството на околната среда. Според Националната система за контрол качеството на атмосферен въздух през почивните дни са регистрирани превишения на средноденонощната норма в София, Благоевград, Горна Оряховица, Видин, Перник, Ловеч, Пловдив, Смолян, Шумен, Девня, Враца, Плевен, Ловеч, Русе, Сливен, Димитровград, Кърджали. Най-високата стойност е измерена в неделя в Горна Оряховица - 4,55 пъти над нормата. В София превишенията са от 1,4 до 2,78 пъти над позволения праг. В същото време измервателни уреди на инициативата \"AirBG\", които са разположени в цяла София, показват замърсявания от над 10 пъти над нормата. Картата на Air Quality Index пък сочи още по-големи стойности на запрашаване. София е най-замърсеният град в цяла Европа, алармират в същото време от \"Спаси София\". От инициативата се възмущават, че единствените мерки, предприети от общината, са призив към шофьорите да слязат от колите си и КАТ - Пътна полиция да спира за проверка автомобили, които видимо замърсяват въздуха. Столичният кмет Йорданка Фандъкова обяви във фейсбук и че се премахва таксата за паркиране на общинските паркинги край метростанциите, за да се насърчи използването на градския транспорт. От неправителствената организация предлагат извънредни мерки като дървена ваканция за училищата, безплатен градски транспорт, а  инспекторите да глобяват в кварталите, където традиционно се горят неподходящи материали. За днес Столичната община пуска еднодневна абонаментна карта \"зелен билет\" на стойност от 1 лев за всички линии на обществения градски транспорт. Целта е да се стимулира използването на обществен транспорт.", "date": "2018.12.04", "title": "17 града у нас с опасен въздух"}
{"url": "https://duma.bg/otlagat-sistemata-bonus-malus-n180595", "text": "Въвеждането на системата \"Бонус-малус\" за задължителната застраховка \"Гражданска отговорност\" може да бъде отложено да не влезе в сила от 1 януари догодина, за да бъдат преодолени критиките срещу нея. Освен това системата не може да заработи, защото няма връзка между КАТ и Гаранционния застрахователен фонд. Това каза по време на поредната обществена дискусия председателят на Комисията за финансов надзор Карина Караиванова.  Със сигурност ще има нужда от законови промени, които да решат основния проблем, свързан с продажбата на коли, които имат лоша застрахователна история, посочи Караиванова. В застраховката ще бъдат вписани всички, които имат право да управляват колата. Това ще стане с промени в Кодекса за застраховането и в Закона за движение по пътищата. По думите на Владимир Савов, член на Комисията за финансов надзор, въвеждането на системата \"Бонус-малус\" няма да повиши общата сума, събирана от застрахователите за задължителната \"Гражданска отговорност\". При регистрирани в страната 3 143 568 автомобила, по данни на КАТ за 2016 г., компаниите събират годишно 943 070 400 лв. само по тази застраховка при средна премия от 300 лв. на кола. При въвеждането на \"Бонус-малус\" парите, събирани от фирмата, няма да се увеличат, а само справедливо ще се разпределят сред лошите и примерните шофьори\", пресметна той. Владимир Савов цитира данни на МВР за 2017 година, според които в страната са наложени санкции на собствениците на 1 134 718 автомобила, т.е. 64% от колите не са били обект на санкции.След първата година на въвеждане на системата \"Бонус-малус\" се очаква 87,7% от собствениците на колите (2 755 392 души) да плащат с 10% по-евтина застраховка, 7,6% (238 742 души) да плащат застраховка с оскъпяване от 10 до 30%, а 0,4% от собствениците на коли - 11 028 души, да плащат четири пъти по-скъпа премия, прогнозираха от регулаторната комисия. Както е известно, при въвеждането на системата \"Бонус-малус\" всички собственици на моторни превозни средства и автомобили ще бъдат поставени в базов клас от общо 12, няма да получават нито увеличение, нито намаление на застрахователната премия. Ако в рамките на една година няма нарушения и не са изплащани обезщетения за причинени вреди, съответният собственик или автомобил ще преминава в следващия по-нисък клас и при следващо сключване на застраховката ще получава намаление. Изрядните водачи ще получават за всяка година 10% по-евтина застраховка, а при неизрядните тя може да достигне до 400%. В най-добрия случай шофьорите ще плащат 225 лв., а в най-лошия 1200 лв. Регистрирането на всеки отделен инцидент се оценява по специална таблица и води до начисляване на съответен брой наказателни точки. Нарушенията, които носят \"малус\" точки, са класифицирани в 7 категории в зависимост от тежестта им. Най-леките са в първа категория и носят 1 наказателна точка. Такива са превишаването на скоростта с 10 км/ч в населено място или до 30 км/ч извън населено място. Превишаване на скорост с 31-50 км извън населено място води до 2 наказателни точки. Който шофира със скорост над разрешената или причини имуществени вреди до 300 лв., получава 3 наказателни точки, уточняват от КФН. Неразрешено изпреварване, както и превишаване на скорост с над 50 км в час трупат 3 или 4 точки в зависимост от това дали са в населено място или извън него. Седем стават наказателните точки при шофиране в нетрезво състояние, отнемане на предимство, опасни маневри, неспазване на дистанция. Десет наказателни точки ще носи умишлено причиняване на значителни имуществени вреди, телесни повреди, както и наличие на алкохол в кръвта от над 1,2 промила. Глобите за неправилно паркиране, карането в бус лентата, за шофиране без фарове и т. н. няма да се отразяват на стойността на полицата.", "date": "2018.12.04", "title": "Отлагат системата \"Бонус-малус\""}
{"url": "https://duma.bg/otgovorat-e-yasen-n180601", "text": "Държавата ще брои земеделските стопанства. Това стана ясно от публикуван за обществено обсъждане проектозакон. Преброяване не се прави за пръв път, но без съмнение новото, което трябва да се случи през 2020-а, ще преповтори резултатите от предишните. Ако не напълно, то с малки изключения.  Присъдата, за съжаление, отдавна е прочетена - у нас агростопанствата все намаляват. Сигурно ще се намерят \"експерти\" да обяснят как тук и там има съживяване. Истината обаче е, че този подем много често трае само докато текат пари по някоя - я евро-, я държавна програма. Помните ли случая с тиквите, дето останаха неприбрани по полетата. Тогава едни \"умни\" глави дадоха доста солидни суми като подпомагане, без ангажимент да се следи производството. И се оказахме първенци по производство на тикви. И по точене на европари. Щото си отглеждаме по ведомствата тиквени глави. Впрочем МЗХГ наскоро извади доклад, който показа, че земеделските стопанства, земеделците и фермерите се топят. И толкоз. Щото в документа няма анализ на какво се дължи намаляването с 4% за година на регистрираните у нас земеделци, както и какво ще прави държавата по въпроса. И макар че има мярка по ПРСР за инвестиции в земеделските стопанства, явно резултатите не са блестящи. Наредбата по тази мярка, издадена от бившата министърка Десислава Танева, беше атакувана в съда и отменена на първа инстанция. Но на втора някак неочаквано всичко се размина. Опасността беше 237 млн. евро да не бъдат възстановени от ЕС и да останат за сметка на българския бюджет. За сметка на всички нас обаче е сривът в агросектора. И в животновъдството, и в зеленчукопроизводството, и в овощарството... Сал едно зърно ни остана. Там са играчите с най-големите европари - някои са буквално мегавладетели на земя. Същевременно пет пъти е намалял броят на малките земеделски стопанства. А по селата, където има кооперация, има живот. Иначе обезлюдяването е тотално. И отговорът на въпроса има ли наистина смислена държавна политика в земеделието, е повече от ясен.", "date": "2018.12.04", "title": "Отговорът е ясен"}
{"url": "https://duma.bg/otstapkata-ot-aktsiza-za-litar-zakupen-gazol-pada-s-2-st-n180604", "text": "Отстъпката от акциза за литър закупен газьол пада с две стотинки и вместо миналогодишната ставка от 40 ст. сега е 38 стотинки. Сумата е определена със заповед на министъра на земеделиетo, храните и горите Румен Порожанов. Подпомагането е по схемата \"Помощ под формата на отстъпка от стойността на акциза върху газьола, използван в първичното селскостопанско производство\". До края на 2018 г. ще бъдат изплатени близо 73 млн. лв. Средствата от първия транш ще бъдат наредени до 10 декември, съобщи директорът на ДФ \"Земеделие\" Живко Живков по време на 8-ия Национален агросеминар \"Зърнопроизводството на кръстопът?\", организиран миналата седмица в Пловдив от Националната асоциация на зърнопроизводителите. Останалата част от средствата ще бъде преведена в началото на 2019 г.  Заявленията за помощта се подават заедно с опис и копия от фактурите за закупено гориво за съответната година. Максималното количество гориво, което подлежи на подпомагане, се определя на базата на методика с разходни норми. Помощта се изплаща на земеделските стопани директно, а не както преди това под формата на ваучери за гориво. Отстъпката от акциза за горивата, която се прави на земеделските производители, е по одобрена в Брюксел държавна схема, която може да действа до 2020 г.", "date": "2018.12.04", "title": "Отстъпката от акциза за литър закупен газьол пада с 2 ст."}
{"url": "https://duma.bg/iskame-dohodi-koito-ni-osiguryavat-dostoen-zhivot-n180605", "text": "Напоследък имахме рядкото щастие да станем обект на не особено чистоплътно упражнение върху съдбините на българския народец, не само от страна на до болка познати ни, но и на самозвани лидери на партийни и непартийни формирования. Да бяха ни поднесли тази попара за кусане само нашите \"любими\" управляващи, за които поне ние, пенсионерите, сме едно съсловие, достойно единствено и само да бъде подложено на пренебрежение, на презрение, на низвергване и дори на изтребление, щяхме да не бъдем чак толкова изненадани, но не знам дали  им пригласят наши побратими и посестрими. С едничката мисъл да си осигурят възможно най-високи доходи и за периода от живота си, когато няма да бъдат по върховете на държавната машина и/или на олигархичните структури. Те системно и методично си увеличават не само техните собствени заплати, но и значително повдигат горния праг в размера на пенсиите за прослужено време и възраст. При това със същия хъс и старание се стремят да премахнат въобще този горен праг, на първо време поне за новопенсиониралите се наши побратими и посестрими. Нека не забравяме, че те получават от няколко до няколко десетки пъти по-големи заплати от регламентирания максимум на осигурителния доход, осигуряват се само в рамките на последния, и безочливо искат да няма горен праг. Но когато нещата опират до минималния размер на пенсията за трудов стаж и възраст (МРПТСВ), както и до долния и горния праг на трудовите възнаграждения при различна степен на образование и при различна категория на положения труд, аршинът е съвсем друг. Станахме обект на такова обгрижване, на което не се подлагат дори и скотовете. Например предлага се МРПТСВ да възлиза на 55% от минималната работна заплата (МРЗ), т.е. на 308 лв. Та това е сума, която е дори под прага на бедността - 321 лв., т.е.  за незавидното вегетиране, за физическото оцеляване, за скотското съществувание. Впрочем управляващите ни готвят още по-мерзка попара - някакви си 218,80 лв. Това, ако не е проява на най-долнопробен цинизъм, ако не е безскрупулна гавра, ако не е мръснишки презрителен акт, ако не е явна геронтофобия и дори откровен геронтоцид, здраве му кажи. Ще обоснова това си твърдение със следните аргументи: МРПТСВ трябва да е равен на размера на издръжката на живота, изчислена от Института за синдикални и социални изследвания при Конфедерацията на независимите синдикати в България и да се осъвременява в синхрон с актуализацията на последната. Максималният размер на тази пенсия трябва да бъде два и половина пъти по-голям от така определения МРПТСВ, а размерът на всички други пенсии да се определя и актуализира вече на тази току-що спомената база. За да отстоявам тази си позиция, имам предвид следните обстоятелства. Вярно е, че по време на активния си трудов живот много от нас са получавали и то заслужено, не два и половина, а дори много десетки пъти по-големи заплати от минималната, но освен тях те са получавали и други бонуси, предоставяло им се пенсиониране в по-ранна възраст и при други по-благоприятни условия. Но вече в битността ни на пенсионери, трябва да проявяваме далече по-голяма солидарност. Тук не става въпрос за някаква безкомпромисна уравниловка, тъй като все пак трябва да има някакво разслояване по отношение на размера на пенсиите. Но не чак дотам, че минимумът на пенсията за трудов стаж и възраст да бъде десетки и дори стотици пъти по-малък от максимума, а размерът му да се равнява винаги на 40% от този на един разумен горен лимит. Не мога да проумея  такава неистова алчност, и то у хора с мъдрост, достолепие и морал, достоен за подражание от младото поколение. Да допуснем, че пенсионерите с максимални претенции имат паст и черва два пъти и половина по-големи от тези на побратимите и посестримите им с минималните пенсии, но десетки пъти по-големите претенции в това отношение не са здравословни и за тях самите, и за обществото ни. Не мога да окачествя, най-меко казано, като популистки подхода на Конрад Аденауер, бащата на германското стопанско чудо след Втората световна война, когато налага в неговата родина правилото дори най-голямата заплата да бъде два и половина пъти по-голяма от най-малката заплата. Разбира се, бих искал това правило да е валидно само за размера на пенсиите. Но за да се актуализира размерът на пенсията за всеки конкретен случай, трябва да се тръгне от изходната база за размера на парите преди двете последни жалки повишения на минималните пенсии. Това означава, че размерът на минималната пенсия, който тогава е възлизал на 161,38 лв., да стане сега 600 лв. и оттук нагоре да се преизчисли всяка по-голяма от тях, за да достигне размера на най-голямата - 1500 лв. Все пак, за да се овъзмездява подобаващо, както всяка от трите категории труд, така и всяка от степените ни на образование, предлагаме при работа по придобитата с образованието специалност номиналният нетен размер на заплатите в отделните случаи да съответства на цифрите в приложената таблица и да се актуализира едно към едно в съответствие с динамиката на размера на издръжката на живота (РИЖ). От тази таблица се вижда, че най-голямата заплата няколко десетки пъти превъзхожда по размер най-малката.       Не бива да се пропуска към номиналния НРРЗ да се начислява също необлагаема горница, при работа по специалността и при само една добита:            магистърска степен, възлизаща на 33.33%;             научна и образователна степен \"доктор\" - на 66.66% ;           степен доктор на науките - на 100% от така определения - и актуализиран размер на РИЖ.       Освен това, поне при средно образование на един от родителите и при работа на всеки от тях по трудов договор, за всяко от родените и/или от осиновените до три деца, на всеки психично здрав родител трябва да се начислява също необлагаема горница, в размер на 50%, а при самотен и психично здрав родител, но поне със завършено основно образование - на 100% от така осъвременения РИЖ. Също така, за периода на отпуска им по майчинство или ако са принудени от обстоятелствата да отглеждат деца с увреждания, току-що посочените горници трябва да се изплащат безусловно само на психично здрави майки. В противен случай и при горните, и при тези обстоятелства трябва да се направи така, че тези средства да се изразходват единствено и само за децата. Всичко това  за да не изпуснем последния влак, за да се задвижи подобаващо националното ни стопанство, за да се предотврати демографската ни катастрофа, за да се завърнат, ако не всички, поне доста солидно множество от емигриралите ни деца и то заедно с родените в чужбина техни деца. За да се справим както трябва с битовата, а и с всяка друга престъпност, за да заживеем наистина достойно. Не може и не трябва да се вярва на твърденията, че няма достатъчно пари за такова всеобхватно начинание. Пари има, но както и да го погледнеш, те се разпределят и ненормално, и неморално. Те се харчат пословично недобросъвестно, защото първо се гледа да се усвоят как да е, за да се напълнят партийните каси и драгоценните тумбаци на управляващи и олигарси. След това не се влагат в достатъчна степен в начинания, които биха стимулирали растежа и здравето на националното ни стопанство. Напротив, предпочита се тяхното харчене в ялови вложения, предимство се дава на тяхното окончателно и безвъзвратно загробване. А не да се създава богатство, което да \"ражда\" още по-голямо богатство, което да увеличава нашето благосъстояние. Впрочем такава ни е политиката през последните три десетилетия. Вместо да надстрояваме и пристрояваме към наличния ни национален капитал, пристъпи се към бандитска и престъпна декапитализация. Накрая и това, в което инвестират, го правят толкова долнокачествено, че възможно най-скоро да се върнат да го ремонтират. Да не говорим, че се предприемат и самоцелни начинания, примерно да се направи ремонт без да има нужда от него, ей така заради самия ремонт. Щом има едни пари за усвояване...", "date": "2018.12.04", "title": " Искаме доходи, които ни осигуряват достоен живот"}
{"url": "https://duma.bg/ek-shte-varne-kam-zemedeltsite-444-mln-evro-ot-rezervniya-fond-n180603", "text": "Европейската комисия ще върне обратно към земеделските производители 444 млн. евро, задържани през тази година за Резервния фонд, който се използва в случаи на криза. Въпреки че през 2018 г. селскостопанският сектор бе изправен пред екстремни ситуации, като например сушата през лятото, не е било необходимо да се използва кризисен резерв. Допълнителни мерки за подкрепа, предприети за справяне с трудната пазарна ситуация в някои сектори, например зеленчуци, млечни продукти и за болести по животните, бяха финансирани от наличния бюджет на Общата селскостопанска политика, припомнят от ЕК. Вредите, причинени от неблагоприятни климатични условия през пролетта и лятото, са компенсирани с други мерки за преодоляване на последствията като дерогации и по-високи авансови плащания за 2019 г. Това означава, че задържаните за Резервния фонд средства ще бъдат пуснати след 1 декември обратно по схемите за подпомагане и могат да бъдат възстановени на фермерите от националните правителства на страните членки на ЕС.", "date": "2018.12.04", "title": "ЕК ще върне към земеделците 444 млн. евро от Резервния фонд"}
{"url": "https://duma.bg/antani-ivanov-atakuva-final-i-na-svetovnoto-n180613", "text": "Най-добрият млад спортист на България за 2016 и 2017 г. Антъни Иванов ще гони влизане във финала на 200 м бътерфлай на световното първенство в малък басейн в Ханджоу, Китай (11-16 декември). 19-годишният търновлия завърши 8-и в дисциплината на Евро 2018 в Глазгоу през август. \"На малкия басейн обръщанията са повече, но работихме върху този компонент. Надявам се да се получи. Не мисля, че сезонът ми е слаб. Преди Глазгоу нямахме финал на европейско от 20 години. За мен това не е слаб сезон. Сега, през декември, искам да покажа, че сме работили доста през годината\", коментира Антъни. В Ханджоу България ще бъде представена от рекордните 7 състезатели, като амбицията на БФ по плувни спортове е всеки от тях да постигне личен рекорд, както и да бъдат подобрени няколко национални постижения. При мъжете ще стартират още Калоян Братанов (100 м св. стил и 200 м съчетано), Йордан Янчев (200 и 400 м св. стил), Любомир Епитропов (100 и 200 м бруст), Светлозар Николов (100 и 400 м съчетано), а при жените Габриела Георгиева (100 и 200 м гръб) и Диана Петкова (50 и 100 м св. стил и 100 м съчетано). За пръв път от много години България ще участва и с мъжка щафета. До момента са подадени заявки за участие в 3 от отборните дисциплини, но на място ще се заяви и четвърта, защото плувците са изявили желание да се включат и на 4х100 м микс. \"Имаме ядро за участие на Олимпиадата в Токио 2020. Можем дори не просто да участваме, а да търсим класиране на финал на Игрите в Япония. Затова и завишихме изискванията за попадане в националния отбор. През март 2019 г. започва разпределянето на квотите, като очакваме да потвърдят домакинството на София на Държавния отборен шампионат през април и на Държавния лично-отборен шампионат през юни, на които може да се покрие норматив \"А\", какъвто практически е нужен за квота\", заяви генералният директор на федерацията Кристиян Минковски.", "date": "2018.12.04", "title": "Антъни Иванов атакува финал и на световното"}
{"url": "https://duma.bg/mlechnite-produkti-u-nas-sa-poskapnali-s-4-na-sto-n180602", "text": "Средните цени на дребно на млечните продукти у нас са се увеличили през 2018 година, като скокът е между 2 и 4 процента. Най-голямо е поскъпването на киселото мляко и изварата, достигайки съответно 2,2 лв./кг и 4,4 лв./кг, посочват анализаторите от Центъра за икономически изследвания в селското стопанство (CAPA) към Института по аграрна икономика при БАН. Увеличението на цените се дължи основно на по-голямо нарастване на ниския ценови сегмент от млечните продукти, където увеличението е с 8-10 на сто.  Предвижданията на анализаторите са цените на суровото мляко през зимните месеци да нарастват заради по-слабото предлагане и по-високите разходи. Очаква се този тренд да смени посоката си след пролетта. Предвижданията са цените на млякото до средата на 2019 г. и у нас и в световен мащаб да не претърпят чувствително изменение, като посоката на движение ще бъде по-скоро надолу. Сериозно намаление има при цената на кравето масло в Европа - със 7% за месец, а на годишна база спадът в цената му е с 12%. У нас се наблюдава забавяне в спада, което се дължи на липсата на достатъчно алтернативно предлагане.   Развитието на пазара на мляко до голяма степен през следващата година ще се определя от тенденциите на световната икономика и потребление, но и от цените на фуражите, като промените при тях ще предопределят последващите изменения.", "date": "2018.12.04", "title": "Млечните продукти у нас са поскъпнали с 4 на сто"}
{"url": "https://duma.bg/albert-popov-e-48-i-v-biyvar-kriyk-n180612", "text": "Алберт Попов завърши 48-и в гигантския слалом от Световната купа по ски в Бийвър Крийк. Българинът стартира с №60 и финишира за 1:19,13 мин, изоставайки на 1,16 сек от 30-ия Киетил Янсруд (Нор) - последният, който се класира за втория манш. Старта изненадващо спечели Щефан Луитц (Гер) с общо време 2:36,38 мин. Втори на 14 стотни от секундата остана олимпийският и световен шампион в дисциплината Марсел Хиршер (Ав). Носителят на Световната купа в последните 7 сезона не успя да запише четвърта победа в гигантския слалом в Бийвър Крийк след 2011, 2015 и 2017 г., както и 60-и успех в кариерата си. Трети на 51 стотни се нареди Томас Тумлер (Швейц), за когото това е първи подиум в кариерата. В генералното класиране води Макс Франц (Ав) с 238 т., пред Мауро Кавизел (Швей) 227, Винсент Крихмайер (Ав) 221 и др., а Попов е 75-и с 11 т. Този уикенд \"Белият керван\" се връща в Европа и ще се състезава във Вал д'Изер, а жените ще са в Сен Мориц. Микаела Шифрин беше най-бърза на Супер-Г в Лейк Луис. Американката финишира за 1:19,41 мин и стигна до трети успех за сезона и 46-и в кариерата. Шифрин стана първата скиорка в историята, която има победи във всичките 6 дисциплини от СК. Втора на 0,77 сек завърши Рагнхилд Мовинкел (Нор), пред Виктория Ребенсбург (Гер) на 0,83 сек. Шифрин води в генералното класиране с 489 т., пред Мишел Гизен (Швейц) 251, Никол Шмидхофер (Ав) 224 и др.", "date": "2018.12.04", "title": "Алберт Попов е 48-и в Бийвър Крийк"}
{"url": "https://duma.bg/sokolov-bez-kupa-no-s-priz-n180614", "text": "Цветан Соколов и тимът му Кучине Лубе Чивитанова останаха отново без шампионската купа от световното клубно първенство по волейбол. В \"италиански\" финал в Ченстохова острието от Дупница и съотборниците му паднаха от Диатек Тренто с 1:3 гейма (20, 22, -20, -18).  Българинът обаче беше награден за диагонал №1 на шампионата. Той постигна общо 78 т. в петте мача за Кучине Лубе, който за втора поредна година остана със сребърните медали. Соколов взе приза също за втори пореден път. Пред 5623 зрители той бе най-резултатен със 17 т. и заслужи място и в идеалния състав на Волеймондиала. Кубинските му съотборници Йоанди Леал и Османи Хуанторена обаче тотално разочароваха, както и разпределителят на бразилския национален тим Бруно Резенде. На ниво се представи само бъдещият национал на България Робертланди Симон, който вкара 14 т. За Тренто американецът Арън Ръсел приключи с 20 т., а сърбинът Урош Ковачевич със 17. \"Ръководството на клуба не може да се асоциира с представянето на този отбор. Изпитвам само срам и нищо друго\", отсече президентът на Лубе Фабио Джулианели. Много е вероятно в следващите дни да настъпят промени и треньорът Джан Паоло Медей да бъде изгонен. Тренто пък стана първият отбор с 5 купи от клубния Мондиал. Това бе и първото злато след ерата на Радостин Стойчев и Матей Казийски в клуба. Самият Стойчев бе на трибуните с шалче на отбора в компанията на младата ни надежда Аспарух Аспарухов. Бившият национален селекционер, който напусна след скандал \"лъвовете\" преди Олимпиадата в Лондон 2012, в момента е спортен директор на местния Сточния Шчечин, в който играят Казийски, Николай Пенчев, а Аспарухов е твърда резерва. Клубът обаче е пред разпад заради липса на спонсори и българите са готови да напуснат.  За най-полезен играч на турнира беше определен Арън Ръсел. До момента само веднъж българин е ставал MVP на световното - Казийски с Тренто през 2009 г.  Бронзовите медали заслужи руският Нови Уренгой, воден от друг бивш селекционер на България - италианеца Камило Плачи, който в малкия финал обърна домакините от Асеко Ресовия с 3:1 гейма (-19, 20, 23, 23). ", "date": "2018.12.04", "title": "Соколов без купа, но с приз"}
{"url": "https://duma.bg/kratki-novini-n180615", "text": "БФС привика славистите Георги Петков и Александър Александров и Кирил Десподов от ЦСКА-Сф, за да се запознае с инцидента между тримата. След столичното дерби от XVII кръг в Първа лига Десподов обвини вратаря-ветеран, че е подканил Александров да го контузи умишлено. По думите му Петков извикал на Алвеша: \"Счупи му крака\", в ситуацията, при която бранителят беше изгонен след грубо влизане срещу нападателя. Дисциплинарната комисия съобщи, че е била сезирана от Комисията по етика и феърплей. Инцидентът ще бъде разглеждан на заседание в петък. На него ще трябва да присъстват тримата играчи, за да дадат обяснения. ДК привиква и четвъртия съдия на срещата Станимир Тренчев и делегата на БФС. Системата за видеоповторения (ВАР) официално бе въведена в евротурнирите още от този сезон и ще функционира през пролетта от началото на елиминациите. Първоначално УЕФА предвиждаше въвеждането й от следващия сезон, но редица грандове настояха за по-бързото й навлизане заради куп съдийски грешки.  УЕФА оповести създаването на трети европейски клубен турнир, в който ще участват 32 отбора. Надпреварата ще започне от лятото на 2021 г. \"Следвайки желанието да бъде увеличен броят на клубовете, участващи в клубните турнири на УЕФА, бе взето решение да се създаде трети турнир. Така общият брой на клубовете, участващи в Шампионска лига, Лига Европа и новия турнир, става 96\", обяви босът на Ювентус Андреа Аниели. Италианецът е председател на Европейската клубна асоциация. Проектът е с работно заглавие \"Лига Европа 2\", чийто формат ще бъде копие на Шампионската лига, а форматът на Лига Европа се намалява до 32 тима. В новото състезание ще има общо 141 двубоя, а победителят ще получава директна квота за участие в Лига Европа през следващия сезон.  Лудогорец-2 - Несебър 4:1 1:0 Александров (27) 1:1 Димов (40) 2:1 Климентов (48) 3:1 Брандао (64) 4:1 Ташолов (83-авт). Лудогорец-2 се изкачи 9-и с 19 т. пред Струмска слава и Ботев Гъл също с 19. Несебър е 12-и със 17.  Футбол по Диема спорт 15.00 Берое - Черно море 17.30 Локо Пд - Ботев Пд по Диема спорт 2 22.00 Уотфорд - Манчестър Сити по Нова спорт 20.00 Ница - Анже по Ринг 22.30 Еспаньол - Кадис по Евроспорт 1 Снукър 15.00 и 20.45 Открито първенство на Обединеното кралство по Макс спорт 1 Волейбол 14.00 Джъдзян - Вакъфбанк (жени)", "date": "2018.12.04", "title": "Кратки новини"}
{"url": "https://duma.bg/nikolay-yordanov-sviri-derbito-na-armiyata-n180616", "text": "Дербито на XVIII кръг на Първа лига ЦСКА-Сф - Лудогорец беше поверено на Николай Йорданов. Той е реферът, който според \"червените\" ги ощетява най-често във важните срещи. Сега при евентуална победа \"орлите\" ще дръпнат с 9 т. на столичани и до голяма степен ще ги откажат от борбата за титлата. Мачът е в четвъртък от 17.30 ч. на \"Българска армия\", а за помощници на Йорданов БФС назначи Георги Тодоров и Мирослав Иванов. Четвърти съдия ще е Ивайло Стоянов-Сватбата. \"Битката за Пловдив\" между Локо и Ботев на \"Лаута\" днес от 17.30 ч. е поверена на местния рефер Владимир Вълков, а Петър Костадинов ще свири столичното \"дерби\" Септември - Левски утре от 17.30 ч.  днес, 15.00: Берое - Черно море (Станислав Ставров); утре, 15.00: Етър - Ботев Вр (Драгомир Драганов); четвъртък, 12.30: Витоша Б - Верея (Станимир Тренчев); 15.00: Дунав - Славия (Георги Давидов).", "date": "2018.12.04", "title": "Николай Йорданов свири дербито на \"Армията\""}
{"url": "https://duma.bg/kurumbashev-nov-paket-mobilnost-shte-navredi-na-avtobusnite-prevozi-n180651", "text": "В Комисията по транспорт и туризъм в Европейския парламент е насрочено гласуване на измененията във втората част на т.нар. втори пакет \"Мобилност\". Европейската комисия предвижда в пакета \"Мобилност\" всички превози, които са над 100 км, да бъдат либерализирани, т.е. да могат да ги извършват и чужди превозвачи. Първият пакет \"Мобилност\" поставяше допълнителни изисквания към нашите ТИР-превозвачи. Сега историята може да се повтори и с автобусите.   На 3 октомври евродепутатът Петър Курумбашев от Групата на социалистите и демократите внесе предложения, в които се настоява всяка държава членка да решава сама за себе си какъв да е достъпът на чужди компании до вътрешни автобусни линии. Петър Курумбашев каза пред БНР, че трябва да бъдат защитени услугите, които имат публичен характер. Да не се допуска конкуренция от международни на вътрешни линии. Не можем да бъдем безкрайно либерални по отношение на автобусните услуги. Това е опасно за малките линии. Притесняваме се нашите превозвачи да не отидат в положение на губещи линии. А автобусът е най-социалната линия, каза евродепутатът.", "date": "2018.12.04", "title": "Курумбашев:   Нов пакет \"Мобилност\" ще навреди на автобусните превози"}
{"url": "https://duma.bg/otpadat-geografskite-ogranicheniya-pri-onlayn-pazaruvane-v-es-n180650", "text": "Онлайн търговците вече няма да могат да блокират интернет потребителите или да ги пренасочват автоматично към местна версия на техния сайт в зависимост от местоположението им, откъдето се свързват. Това става възможно благодарение на влизащия в сила днес европейски регламент, съобщава Франс прес. \"Новите правила ще позволят на потребителите да се възползват от по-голям избор на продукти на конкурентни цени\", изтъкна европейският комисар за цифровия единен пазар Андрус Ансип пред журналисти в Брюксел. \"В същото време клиентелата на компаниите ще се разшири отвъд границите и те ще се възползват от по-ниски цени за транзакции и управление\", допълни еврокомисарят. Текстът, забраняващ географското блокиране (геоблокиране), цели да се сложи край на дискриминациите на единния европейски пазар въз основа на националност или местоживеене на купувача. Проучване от 2015 г. показа, че за едно и също посещение в \"Дисниленд\" в Париж, резервирано онлайн, френско семейство плаща средно 856 евро спрямо 1204 евро за румънско семейство и 1339 евро за италианско семейство. Освен това според проучване на Европейската комисия 63 на сто от интернет сайтовете не позволяват на потребителите да купуват от друга страна от ЕС. Търговците вече няма да имат право да налагат различни условия на плащане в зависимост от купувачите, но ще си запазят правото да доставят или не стоки в избрани от тях страни. Новите правила ще се прилагат за електроуредите, хотелските резервации, наемане на автомобили или закупуване на билети за концерт. Защитените от авторски права съдържания обаче (електронни книги или музика за изтегляне), както и транспортните услуги засега не са включени. До две години Еврокомисията трябва да прецени дали забраната за геоблокиране трябва да се отнася и за тях.", "date": "2018.12.04", "title": "Отпадат географските ограничения при онлайн пазаруване в ЕС"}
{"url": "https://duma.bg/chez-zapochva-pregovori-s-indiya-pauar%E2%80%9D-n180648", "text": "Чешката компания ЧЕЗ започва преговори за продажбата на българските си активи с класираната на второ място компания \"Индия Пауър\". От централата на чешкото дружество съобщиха за БНР, че преговорите с \"Инерком\" продължават да се водят паралелно. Същевременно в писмо до медиите от компанията на Гинка Върбакова съобщават, че фирма \"Инерком\" работи за приключване на сделката и че имат валиден договор с ЧЕЗ. \"Българската компания полага всички необходими усилия за изпълнение на отлагателните условия по договора. Става въпрос за получаване на регулаторно разрешение, на което се очаква одобрението\", обясняват от \"Инерком\". Срокът, в който те трябваше да платят, изтече на 30 ноември.", "date": "2018.12.04", "title": "ЧЕЗ започва преговори с \"Индия Пауър”"}
{"url": "https://duma.bg/smyanata-na-vremeto-nyama-da-priklyuchi-predi-2021-g-n180649", "text": "Решението да се отмени смяната на часовото време в ЕС едва ли ще се осъществи до 2021 година, заяви вчера австрийският министър на транспорта Норберт Хофер, цитиран от ДПА. Началната дата, която е с две години по-късно от предложената през септември от Европейската комисия, ще даде повече време на страните членки да се подготвят, каза Хофер, чиято страна в момента председателства ЕС. Ускореният график, предвиждан от Еврокомисията, беше поставен под въпрос още през октомври, тъй като някои страни членки предупредиха, че те няма да могат да вземат необходимите мерки да се приспособят в области като въздушния транспорт например. Ако настояваме да направим промяната веднага, това ще подкопае предложението на комисията, каза Хофер преди началото на срещата на транспортните министри от ЕС. Въобще няма да можем да прекратим практиката за смяната на часовото време, отбеляза той. Комисията предложи страните членки да се откажат от преминаването от зимно към лятно часово време след онлайн анкета в целия ЕС, според която 84-процента от включилите се подкрепят идеята. За такава промяна обаче страните членки и Европейският парламент ще трябва да одобрят окончателна реформа. След това страните членки ще решат за себе си дали да останат на лятно часово време или да запазят стандартното време през цялата година.", "date": "2018.12.04", "title": "Смяната на времето няма да приключи преди 2021 г."}
{"url": "https://duma.bg/vav-viena-prisadiha-byal-drob-ot-balgarski-donor-n180654", "text": "За първи път след двегодишно прекъсване Изпълнителната агенция по трансплантация успешно предлага бял дроб по линия на Евротрансплант. Трансплантацията е извършена в Университетската болница във Виена. Това съобщиха от ИАТ. Донор е 27-годишна жена от Варна, изпаднала в мозъчна смърт в УМБАЛ \"Св. Марина\". Преодолели тежката загуба, близките решават да дарят органите й за присаждане на нуждаещи си тежко болни. Черният дроб на починалата жена е трансплантиран на пациент във ВМА в София.  Ден по-рано 63-годишен мъж от Русе изпада в мозъчна смърт в УМБАЛ \"Канев\" в Русе. Бъбреците му са трансплантирани на двама пациенти от листата на чакащите - на 55 и на 22 години, в Александровска болница. ", "date": "2018.12.04", "title": "Във Виена присадиха бял дроб от български донор"}
