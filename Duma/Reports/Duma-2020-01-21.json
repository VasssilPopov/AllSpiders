{"url": "https://duma.bg/sportat-po-televiziyata-tsska-sf-igrae-kontrola-machove-ot-angliya-frantsiya-i-ispaniya-kakto-i-austrelian-oupan-n207380", "text": "17.00 ЦСКА-Сф - Нюрнберг 22.15 Челси - Арсенал 21.30 Шефилд Ю - Ман Сити 20.00 Сарагоса - Майорка 22.10 Лион - Лил 19.30 Фенербахче - Кайзериспор 18.30 ЦСКА Москва - СКА 16.30, 19.00, 22.30, 23.30 и 1.55 \"Аустрелиън оупън\" 15.00, 17.00, 20.00 и 1.55 \"Аустрелиън оупън\"", "date": "2020.01.21", "title": "Спортът по телевизията, ЦСКА-Сф играе контрола, мачове от Англия, Франция и Испания, както и \"Аустрелиън оупън\""}
{"url": "https://duma.bg/v-severozapada-13-ot-evroparite-se-investirat-v-pleven-n207361", "text": "В Плевен и региона се инвестират 30 на сто от договорените в Северозападна България европейски средства. Това съобщи Николета Минчева - експерт \"Комуникация и информация\" в Областния информационен център - Плевен. От 2014 г. до момента в Северозападна България са сключени 1483 договора по оперативните програми на обща стойност малко над 1,5 млрд. лв, като 30% от тях се изпълняват в Плевенска област. В региона на Плевен договорените средства са над 450 млн. лв. Безвъзмездната финансова подкрепа възлиза на почти 1 млрд. и двеста хил. лв. за Северозапада, от които 358 753 513 лв. ще се инвестират в областта. Единадесетте общини в област Плевен работят по 89 проекта, подкрепени от Европейските структурни и инвестиционни фондове. Малко над 266 млн. лева - почти 75 на сто от договорените безвъзмездни средства в областта, вече са реално изплатени.", "date": "2020.01.21", "title": " В Северозапада - 1/3 от европарите се инвестират в Плевен"}
{"url": "https://duma.bg/vtori-sme-v-es-po-nevazmozhnost-grazhdanite-da-si-plashtat-smetkite-n207363", "text": "България е на второ място в ЕС по невъзможност за плащане на комуналните услуги навреме (30% от домакинствата). Това сочи ново годишно изследване на ЕС за доходите и условията на живот (EU-SILC). Данните се отчитат на базата период от 12 месеца, предава БНТ. На първо място е Гърция - над 1/3 от домакинствата й (36%) не са способни да плащат навреме сметките си през последните 12 месеца. Доста след първите две са Хърватия и Румъния (съответно със 17,5% и 14%).  За разлика от тях, малко домакинства не успяват да плащат своите комунални услуги навреме в Нидерландия, Чехия, Швеция и Австрия (всички около 2%). Сред домакинствата, сблъскващи се с трудности да плащат комуналните си услуги навреме, се открояват семействата с деца. ", "date": "2020.01.21", "title": "Втори сме в ЕС по невъзможност гражданите да си плащат сметките "}
{"url": "https://duma.bg/balgariya-vnasya-poveche-tok-otkolkoto-iznasya-n207364", "text": "През последните дни България внася повече електроенергия, отколкото изнася. Това сочат официалните данни за междусистемните обмени на Електроенергийния системен оператор (ЕСО) за вчера, като същото беше положението и в неделя. Най-много впечатляват данните за обмена между България и Турция, според които между 7 и 12 ч., както и между 14 и 22 ч. износът на електроенергия е 0 МВт, докато вносът от югоизточната ни съседка в тези часови диапазони е между 197 и 234 МВт. Подобни са и данните за обмена на електроенергия между България и Сърбия, където между 3 и 22 ч. вчера сме изнесли между 30 и 164 МВт, а сме внесли между 181 и 300 МВт. Колосална е разликата между износа и вноса на ток за и от Румъния, сочат още данните на ЕСО. Експортът ни в различните часови диапазони се движи между 5 и 98 МВт, докато вносът на електроенергия от северната ни съседка е между 281 и 605 МВт. Традиционно изнасяме повече електроенергия за Гърция и Македония, става ясно още от таблицата за междусистемните обмени за днес, както и за последните дни. Нарасналият внос на електроенергия от Турция и Сърбия не се дължи на по-високите цени у нас, коментират експерти пред economic. bg. Причината за тази временна аномалия най-вероятно се дължи на факта, че някои страни, като Турция и Сърбия, връщат енергията, която преди време са взели под формата на бартер от България. Тъй като времето в средата на януари е топло, и Турция, и Сърбия имат излишък на енергия и ни връщат бартерите си. Към 13.30 ч. вчера  товарът у нас също бе нисък за сезона -  5974 МВт, като 75,8% от него се осигурява от АЕЦ \"Козлодуй\" и конвенционалните топлоцентрали. Топлофикационните и заводските ТЕЦ  осигуряват 10,3% от товара, а ВЕЦ-овете ни - едва 1,5%. Вятърните и соларните паркове у нас също работят \"под пара\", като осигуряват малко над 11,7% от товара.", "date": "2020.01.21", "title": "България внася повече ток, отколкото изнася"}
{"url": "https://duma.bg/puskat-zhalba-do-ek-sreshtu-privilegiite-na-bankite-u-nas-n207362", "text": "Подаваме жалба до Европейската комисия заради бездействието и липсата на политическа воля от страна на правителството, на Народното събрание и на министъра на правосъдието да защитят гражданите от свръх произвола на банките. Това заяви председателят на гражданската платформа \"Изправи се.БГ\" Мая Манолова. Жалбата е съвместна с адвокатите Десислава Филипова и Веска Волева. Те искат ЕК да увеличи натиска върху българските институции, които не желаят да защитят гражданите от банковото лоби в случаите, когато банките отнемат, дори без съдебно дело, единственото жилище на длъжниците. Наказателната процедура срещу България е заради несъответствие на българското законодателство с изискванията на ЕС и във връзка с опитите на българските институции да заблудят ЕК. През февруари 2019 г., в качеството си на омбудсман, Манолова заедно с Десислава Филипова и Веска Волева внесоха промени в Гражданския процесуален кодекс, които бяха гласувани от парламента в края на ноември 2019 година. Тогава не бе прието предложението за спиране на принудителното изпълнение върху имуществото на длъжника за подновяване на съдебно решение за съществуването и размера на дълга. По този начин и в бъдеще цялото имущество на длъжника ще може да бъде разпродадено от банката и без съдебно решение, само по извлечение на сметки на банката. Изключения ще се допускат, ако длъжникът представи писмени доказателства, че не дължи, че дългът е неправилно изчислен или че договорът му с банката има неравноправни клаузи. Така, длъжникът няма да получи справедливост - ако се окаже, че дългът е неправилно изчислен, имотът му вече ще бъде продаден. И той няма как да си го върне. Най-много може да търси обезщетение по съдебен ред.", "date": "2020.01.21", "title": "Пускат жалба до ЕК срещу привилегиите на банките у нас"}
{"url": "https://duma.bg/bsp-vnese-chetvarti-vot-na-nedoverie-kam-kabineta-n207368", "text": "БСП внесе в НС четвъртия вот на недоверие към правителството за провал в политиката по околната среда и водите. Мoтивите на вота са събрани в 40 страници. \"Няма обаче по-силни мотиви от това, че половин милион българи са на режим на водата и има сериозна опасност това число да расте. Дишаме от най-мръсния въздух в Европа, а България е превърната в сметище за боклуци не само от Европа, но и от третия свят\", подчерта председателката на БСП Корнелия Нинова. Тя отбеляза, че ако социалистите не бяха поставили темата пред обществото, много от нещата, които последваха, нямаше да се случат. Нинова смята предприетите от управляващите мерки за временни и палиативни, \"гасене на пожари\" за намаляване на общественото напрежение. Резултатите от вота ще покажат кой иска смяна на управлението и кой използва ситуацията за лични и партийни облаги на гърба на продължаващия геноцид, категорична бе Нинова. Социалистите обсъдиха вота с представители на АБВ и \"Движение 21\". Зам.-председателят на ПГ \"БСП за България\" Крум Зарков определи срещите като полезни, левицата е получила подкрепа за вота. Консултациите продължават с други партии и политически движения, както и с всеки, който иска да допринесе за намиране на решения. \"Дебатът по вота на недоверие на БСП трябва да излезе извън парламента. Посланията ни трябва да бъдат аргументирани, мотивирани и обществото да разбере, че има алтернатива, която е в състояние да даде друг модел на управление\", заяви лидерът на АБВ Румен Петков. Зам.-председателят на \"Движение 21\" Данаил Георгиев приветства инициативата за обмяна на мнения и изрази негативната си оценка за управлението на ГЕРБ.  Веднага след внасянето на вота, зам.-председателят на ПГ на ГЕРБ Александър Ненков обяви, че той цели политическа нестабилност и паника. Гербаджията се закани управляващата коалиция да довърши мандата си. Според него извън коалицията имало достатъчно разумни други депутати, които съзнавали, че евентуално падане на кабинета щяло да доведе до нови въпросителни и да постави под заплаха бързото разрешаване на водната криза в Перник.", "date": "2020.01.21", "title": "БСП внесе четвърти вот на недоверие към кабинета"}
{"url": "https://duma.bg/obrecheni-n207372", "text": "Карловски села нададоха вой, че общината ги е оставила без автобус до града. Без транспорта хората не могат да си купуват лекарства и да ходят до личния лекар. В Благоевградско отново протестират заради лошите пътища. Не са единствените, които чрез блокади и публично недоволство се опитват да накарат институциите да си свършат работата. Все повече населени места биват обричани на забвение, а прословутите постановления на МС отиват само за \"наши\" по неясни критерии. Селата остават без автобуси, повечето вече нямат училища и детски градини, лекари и аптеки също са на изчезване. Как да очакваме млади семейства да отиват там, където дори път няма? Започнаха да затварят селските бакалии, после ще им карат основни продукти 2-3 пъти в седмицата, после по веднъж, после... Ще обезлюдеят още села, в които някога е кипял живот, тупуркали са детски крачета, вдигали са се сватби.  Хората в селата и малките градове са обречени - властта се сеща за тях само по избори. А точно там е запазено онова прословуто гостоприемство и чистота в отношенията. Бог високо, цар далеко, правда няма. Обречени на забрава, докато на тези с костюмите им пука само за личния пълен джоб. А колко хубаво би било да си сменят местата поне за година...", "date": "2020.01.21", "title": "Обречени"}
{"url": "https://duma.bg/pernik-ima-voda-za-32-dni-tarsyat-trabi-i-ot-chuzhbina-n207370", "text": "Перник има вода от язовир \"Студена\" за още 32 дни, до 10 дни той ще стигне до така наречения мъртъв обем, а тръби за водопровода, който се планира да свърже до месец и половина яз.\"Белмекен\" и Перник, още не са намерени. Това стана ясно от рекордно дългото заседание от над три часа на инженерната комисия към Столичния общински съвет. Противно на очакванията на нея така и не бе разгледан официален доклад с предложение за спешното решаване на проблема с водоснабдяването на Перник. Вместо това трима министри представиха информация за проекта и се опитаха да убедят общинските съветници, че няма да се стигне до водна криза и в София. В комисията се появиха Петя Аврамова, министър на регионалното развитие, Емил Караниколов - на икономиката, и Емил Димитров - на екологията, както и кметът на Перник Станислав Владимиров и областният управител на Перник Емил Костадинов. Те представиха голям набор от цифри за наличните количества вода в язовирите, като уточниха, че Перник ще взема от \"Белмекен\" през \"Бели Искър\" по 700 000 куб. метра вода на месец, или колкото София харчи за 2 дни. На заседанието управляващите отправиха и редица обещания за публичност, гаранции за недопускане на нова криза и обещание, че столичани няма да бъдат натоварени финансово от проекта.  В отговор на въпрос на съветници от левицата министър Караниколов заяви, че ще бъде подписано тристранно споразумение между държавата, Столичната община и концесионера \"Софийска вода\", което да гарантира интересите на столичани. Той изрази увереност и в спазването на срока от 45 дни за реализация на 13,5 км водопровод за 25 млн. лева, \"без да се губи нито ден\". Проблем обаче било намирането на тръбите и помпените станции, които в момента се издирвали по целия свят от търговските аташета на България.  Съмнение за изпълнението на поставените срокове изрази и Милка Христова от БСП, която поиска и гаранции, че новите разходи няма да доведат до вдигане на сметките на софиянци. Социалистите обещаха да подкрепят решението за изход от кризата. Емил Караниколов пък се зарече, че ще подаде оставката си, ако \"нещо се обърка\".  На срещата не стана ясно кога точно ще бъде внесен за гласуване доклад с конкретния проект, за да започне осъществяването му. ", "date": "2020.01.21", "title": "Перник има вода за 32 дни,   търсят тръби и от чужбина"}
{"url": "https://duma.bg/vseki-treti-vav-vik-e-na-minimalna-zaplata-n207369", "text": "От над 16 хил. души, работещи във ВиК сектора, близо 6500 през 2019 г. са били на минимална заплата, но от 2020 г. вероятно над 7 хил. души ще получават най-ниската ставка. Това съобщи президентът на КНСБ Пламен Димитров след работна среща за проблемите във ВиК сектора, инициирана от конфедерацията и Националния браншови синдикат \"Водоснабдител\". От КНСБ настояват за 15% увеличение на възнагражденията в сектора. По думите на Димитров за това ще бъдат необходими над 30 млн. лв. Той смята, че ниските заплати са една от причините да няма достатъчно аварийни групи, а заради липсата им канализационната мрежа у нас \"прилича на швейцарско сирене\".  От думите на зам.-министъра на регионалното развитие Николай Нанков стана ясно, че ВиК има над 117 млн. лв. несъбрани вземания от промишлени потребители и около 81 млн. лв. от битови. Той припомни, че в страната има региони, в които водната инфраструктура не е подменяна 60-70 години. По данни на Световната банка през 2024 г. секторът ще има водозагуби от 49%, а през 2039 г. - 38%. Зам.-министърът призна, че има дружества, сред които в Перник, Кюстендил, Монтана, Видин, в които заплатите на заетите са с близо 40% по-ниски от средната за страната. ", "date": "2020.01.21", "title": "Всеки трети във ВиК е на минимална заплата"}
{"url": "https://duma.bg/voynata-za-lotariite-se-razgarya-vse-poveche-n207371", "text": "Феновете на \"Левски\" бяха въвлечени във войната срещу одържавяването на \"Национална лотария\" и \"Лотария България\". Агитките поискаха спешна среща с премиера Бойко Борисов, след като основният спонсор на клуба Васил Божков се закани да спре финансирането му, ако минат законовите предложения на Валери Симеонов. На среща с феновете хазартният бос поискал подкрепата им, защото Борисов не му вдигал телефона. Божков твърди, че с национализацията на лотариите се нарушава Конституцията и правото на частна собственост. Шефът на \"Национална лотария\" Димитър Ганев обяви, че са сезирали ЕК за предстоящите промени.  Чрез Закона за хазарта управляващите искат Държавният спортен тотализатор да придобие монопол над търкането на билети. Хазартният бос и собственик на \"Левски\" Васил Божков заплаши управляващите с бунт на хиляди \"сини\" фенове\", ако приемат законопроекта на Валери Симеонов за одържавяване на \"Национална лотария\" и \"Лотария България\", които провеждат лотарийните игри. Божков държи мажоритарен дял в компанията, която има 10-годишен лиценз за игрите с търкане на билетчета. В неделя той свика членовете на Клуба на привържениците на \"Левски\", за да ги предупреди, че ако властта \"го фалира\", финансирането на отбора спира. Собственикът на \"Нове холдинг\" изтъкнал, че е дал 22 млн. лв. за година за \"Левски\", оздравил го, направил е школа, строи и нов стадион. \"Ако няма лотария, това спира, няма да има и пари за \"Левски\". Трябва да решите какво, как и защо. Това е ситуацията\", става ясно от видео, направено на срещата. Божков призовал \"сините\" фенове да се срещнат с Борисов, тъй като премиерът не му вдигал телефона. Той настоял \"не 500 човека, а 5-10 хиляди\" да го подкрепят. Вчера от Националния клуб на привържениците на \"Левски\" съобщиха, че са поискали среща с премиера заради тревожната информация, че сигурността на клуба е заплашена заради предложените законови промени. \"Не проявяваме загриженост за ничии частни икономически, финансови или политически интереси и не желаем любовта ни към \"Левски\" да бъде използвана в политически или икономически сделки и противопоставяния\", заявяват феновете в съобщение до медиите.  \"Нове холдинг\" пусна и официална позиция, в която изтъква, че с критиките си Божков визира \"група некомпетентни политици, които показват незачитане или непознаване на Конституцията на Република България\". Според съобщението законопроектът на Симеонов създава опасен прецедент в действията на властимащите към частния бизнес. В петък съпредседателят на \"Обединени патриоти\" Валери Симеонов внесе промени в Закона за хазарта, с които предлага да се отнеме лицензът за организиране на лотарийни игри на всички частни фирми, а Държавният спортен тотализатор да придобие монопол над този вид хазарт. Така приходите на тотото щели да нараснат и да отидат за българския спорт. От \"Национална лотария\" твърдят, че това погазва гарантираното от конституцията неприкосновено право на частна собственост, както и че се нарушават редица европейски норми и закони. Според финансовия министър Владислав Горанов обаче \"няма национализация, има монополизация\". Шефът на \"Национална лотария\" Димитър Ганев обяви, че са сезирали ЕК за предстоящите промени. ", "date": "2020.01.21", "title": "Войната за лотариите се разгаря все повече"}
{"url": "https://duma.bg/rabotodatelite-otstapvat-za-bolnichnite-n207367", "text": "Бизнесът няма да настоява нито първите 3, нито първият ден от болничните да са неплатени, става ясно от интервю на Васил Велев от АИКБ за economic.bg. Работодателите се отказват от тази идея, защото тя само щяла да \"минира пътя към осъществяването на другите възможни мерки\". Бизнесът имал свои 16 мерки за справяне с фалшивите болнични, част от тях се припокривали с тези на НОИ. Велев твърди, че работодателите искат да участват в контрола за издаването на листовете, и изтъква, че бизнесът няма свои представители в районните комисии към Регионалните здравни инспекции. Велев се опита да оправдае и държавните чиновници, която според анализа на НОИ се оказаха основните виновници за болничните около Нова година. По думите му между Коледа и Нова година работещите в частни фирми били в планирана платена отпуска, а предприятията като цяло се затваряли. Според него тогава работят само някои производствени участъци или дежурни работници, тъй като българската индустрия е експортно ориентирана. Това не важело за държавната администрация и затова си сливали дните. Работниците в частния сектор обаче сливали дните около Гергьовден, заяви Велев и настоя, че не само чиновниците имали принос за скока на болнични през последните 8 години.", "date": "2020.01.21", "title": "Работодателите отстъпват за болничните"}
{"url": "https://duma.bg/gerb-iskat-po-tezhki-nakazaniya-za-nepalnoletni-ubiytsi-n207365", "text": "По разпореждане на премиера Бойко Борисов ГЕРБ ще внесе законодателни промени за по-тежки наказания на непълнолетни, извършили тежки престъпления. Внезапната активност на управляващите идва след жестокото убийство на 18-годишната Андрея в Галиче. Бащата на момичето се срещна с премиера, а по-късно депутатът от ГЕРБ Маноил Манев обяви законодателните промени. На срещата са присъствали главният прокурор Иван Гешев и говорителката му Сийка Милева. Промяната предвижда при извършване на престъпления против личността (убийства, изнасилвания, блудства) да не е задължителна редукцията за непълнолетни. Сега максималната присъда за непълнолетен е 12 години. Ще се взема под внимание състоянието на извършителя - дали разсъждава като възрастен и осъзнава деянието си, за да получи наказание като възрастен, обясни Манев. Борисов се срещна и с фенове на \"Ботев\" Пловдив заради убития в Гърция фен на отбора Тоско Бозаджийски. Властта обеща да задейства международно сътрудничество за информация по разследването. У нас също е образувано досъдебно производство. Сийка Милева съобщи, че главният прокурор Иван Гешев ще разпореди пълна прокурорска проверка на всички лица с две и три висящи производства. \"Проверката ще обхване и лица с мерки за неотклонение. Ако същите не се спазват, наблюдаващите прокурори ще искат по-тежки мерки за неотклонение\", каза говорителката на прокуратурата.", "date": "2020.01.21", "title": "ГЕРБ искат по-тежки наказания за непълнолетни убийци"}
{"url": "https://duma.bg/kafe-s-pretentsiya-servirat-v-armiyata-n207349", "text": "Пиесата \"Кафе с претенция\" от Георги Марков поставя в Театър \"Българска армия\" Иван Урумов. Художничка е Нина Пашова, автор на музиката е Добрин Векилов-Дони. С тази постановка ТБА отваря врати днес, 21 януари, за своята първа премиера за 2020 г. \"Кафе с претенция\" не е първоначалното заглавие на Георги Марков. За първи път комедията е отпечатана през 1965 г. в издание на Комитета за култура като \"Ние, котараците\" - заглавие, с което е и първата постановка на пиесата в театър \"Трудов фронт\", с актьора Юрий Яковлев. Но същата година театърът затваря и до премиера така и не се стига. През 1966 г. в сп. \"Театрална библиотека\" пиесата на Георги Марков е публикувана вече със заглавието \"Кафе с претенция\". В следващите години тя се играе в Габрово, както и в Хасковския театър, където режисьор е Еди Шварц, а ролите изпълняват Васил Михайлов, Стефан Германов и Георги Енчев. Комичният сюжет ни пренася в София през 1966 г. в апартамента на Милчо (Юлиан Вергов) - 43-годишен, началник на рекламно бюро. Намираме го там заедно с \"авера му\" - 43-годишния Милко (Иван Радоев). Тече трескава подготовка в очакване на две дами, заговорени случайно през деня, на кафе по \"Раковска\"... Напътствията на доста по-опитния в свалките Милчо почти вдъхват кураж на Милко, който, макар и архитект, е довел кариерата си до заветната длъжност завеждащ техническата документация на службата, а по отношение на жените е крайно неопитен. В кулминацията на подготовката в апартамента пристига, неканен, и третият им приятел - 43-годишният Минко (Моню Монев), научен сътрудник по старобългарски. Неговото съкровено желание е да избяга от \"семейния уют\", в чиито окови скоро е попаднал, и да пийне с приятелите. Тази вечер и нейната неочаквана развръзка пораждат куп нелепи и смешни ситуации. Една, на пръв поглед, непретенциозна среща, напомпана с много претенция.", "date": "2020.01.21", "title": " Кафе с претенция  сервират в \"Армията\""}
{"url": "https://duma.bg/dirya-v-naukata-i-politikata-n207351", "text": "След броени дни, на 8 февруари, акад. Благовест Сендов щеше да навърши 88 години. Не успя. Дори в края на миналата седмица са го видели в БАН - жизнен, пъргав, енергичен. Който го познава, знае, че такъв е бил винаги.     Ако помолите днес българи, неизкушени в науката, да назоват име на известен наш изследовател, за друг може и да не се сетят, но Сендов ще назоват непременно. Човек известен - и като математик, и като политик. Роден е в Асеновград, през 1949 г. завършва с отличие гимназията там. Поради буржоазен произход му се налага да поработи в отдел \"Чистота\" в София, получава жителство и става студент в Софийския университет през 1952 г. После - от 1958 г. е асистент на акад. Никола Обрешков. Кандидат на науките от 1964 г., професор от 1968 г., чл.-кореспондент от 1974, академик (1981). Малцина знаят, че Благовест Сендов става най-младият професор у нас и най-младият ректор - оглавява Софийския университет от 1973 до 1979 г. Специализирал е изчислителна математика в Лондон и Москва (1961). Преподава в СУ числени методи и електронно-сметачни машини и програмиране, пише първите учебници в тези области, издава ги над 30 години. Пише трудове по т.нар. теория на апроксимациите. Става известен в световните математически среди. В университета за пръв път въвежда тристепенно обучение по математика (днес трите степени са бакалавър, магистър и доктор).   От 1986 г. до 1988 г. Сендов е председател  на Комитета за наука при Министерския съвет, където се въвежда за пръв път финансиране на научни проекти. Възхваляван е за реформата в средното образование, въведена експериметално (\"Сендовата система\"), която развива обучението по математика, но пък е критикуван, че възпитаниците й изостават в останалите дисциплини.   След успехите си в Института по математика на БАН Благовест Сендов става зам.-председател на академията през 1982 г. и сменя акад. Ангел Балевски на поста председател на БАН през 1988 г. В последните години преди Прехода е критикуван за монополизъм в науката, след 1990 г. пък за пристрастие към десницата. През 1991 г. обаче Общото събрание на академията го освобождава предсрочно. Все пак, най-известен за масовата публика Сендов си остава като председател на Народното събрание (1995-1997 г.) и след това зам.-председател на НС до 2003 г. Депутат е бил 6 мандата - от 1986 до 2003 г. Крилатите му фрази като шеф на парламента се повтарят и до днес, за някои от тях е бил дори критикуван. В годините 2003-2009 г. е посланик на България в Япония. Интервю на    - Брат ми Стоян беше 3 години и половина по-голям от мен, но аз се стремях да разбера какво пише той в тетрадките си. На 4 години проумях как се назовават последователните цели числа и представянето им чрез десетичната позиционна система. Що се отнася до наследяването, майка ми е била отличничка по математика в колежа и е мечтала да следва инженерство. Но статистическите изследвания в математическите факултети показват, че най-често математическият талант на професора се предава на неговия зет. Аз не съм имал жена с баща математик. - Честност и трудолюбие. - Всичко може да стане, но не всеки може да го направи. - Човечеството да помъдрее, за да не се самоунищожи. - Да, пред майчинството. - Да съзнаваш, че си като другите, а може би по-лош. - Обикновено математиците са добри музиканти. Чувал съм, че на Питагор принадлежи сентенцията \"Музиката се е родила, когато шумът се оженил за математиката. Брат ми Стоян свиреше на цигулка, аз свирех на тромпет в гимназиалната музика, без видими успехи. Като студент се увлякох в събирането на плочи и винаги, преди да тръгна за изпит, си пусках \"Кореолан\" на Бетовен. - Честността. - Трудно се избира при голямо разнообразие. Един недостатък - мъчно прощавам. - Трудно е да кажа кой е бил най-високият връх през дългия ми живот. Когато силно се стремя към нещо, то е най-високият връх за мен в момента. Съгласен съм с твърдението, че по-интересен е пътят към върха, а не самия връх. - Не съм мечтател, но имам желание да стигна до края на живота си така, както пристигам на летището след дълъг полет и виждам, че багажът ми не се е загубил. - Първите дни от седмицата работя в кабинета си в Института по информатика и комуникационни технологии на БАН. Последните дни от седмицата прекарвам в ранчото си край язовир \"Бакър дере\". Обичам да пътувам и се радвам на интересни покани за конгреси и конференции. Имам фиксирани обеди и вечери в определен ден на седмицата или месеца с приятели и колеги, които са важна част от живота ми. - Има, разбира се. Истината, че активното ми участие в политическия живот не бе успешно, е такъв повод. - Всекиго запомнят с делата му. Помни се за доброто и лошото. - Възпитан съм в християнската култура. Кръстен съм в Българската протестантска църква. Баща ми и майка ми са от протестантски семейства и бяха искрено вярващи. Като дете редовно ходех на църква и на неделно училище. Вкъщи беше задължително четенето на молитва преди ядене и четене на глави от Библията преди лягане. Прекланям се пред Българската православна църква, защото тя е духовната опора на България. Аз не вярвам в задгробния живот. Вярвам, че съм длъжен да бъда човечен. - Инстинктът ми за самосъхранение работи нормално, но в годините се старая да свиквам с мисълта, че краят приближава. Иска ми се той да дойде неусетно. - С тревога наблюдавам ентусиазма, с който в съвременния свят образованието се превръща в голям печеливш бизнес. Тъжно ми е, когато ярки и успешни труженици на педагогическия фронт оценяват тази тенденция като велико постижение на пазарната икономика, а всемогъщи политици я подкрепят със закони, с които освобождават държавата от задължението да плаща за възпитанието на бъдещите си граждани. Разбира се, образованието трябва да задоволява и се съобразява с нуждите на бизнеса, но е трагедия превръщането на образованието в бизнес.  - Знам го от Мая Вапцарова, че сме братовчеди. Моята майка ми е казвала, че дядо ми Благо е бил близък с бащата на Никола Вапцаров, когато е живял в Банско.", "date": "2020.01.21", "title": "Диря в науката и политиката "}
{"url": "https://duma.bg/datata-n207350", "text": "МЕЖДУНАРОДЕН ДЕН НА ПРЕГРЪДКАТА. В този ден по света се прегръщат дори и непознатите. В прегръдката не се влага интимен подтекст, а се следва поверието, че когато хората се прегръщат приятелски, те обменят душевната си топлина. 1879 - УМИРА ЛЮБЕН КАРАВЕЛОВ, РЕВОЛЮЦИОНЕР, ПИСАТЕЛ, ПУБЛИЦИСТ (Р. 1834 Г.). Един от основателите на Българския революционен централен комитет в Букурещ. Заедно с Христо Ботев редактира в. \"Независимост\", по-късно издава сп. \"Знание\". Автор на \"Българи от старо време\", \"Неда\", \"Маминото детенце\" и др. 1924 - УМИРА ВЛАДИМИР ИЛИЧ ЛЕНИН, РУСКИ РЕВОЛЮЦИОНЕР И ПОЛИТИК (Р. 1870 Г.). Създател на Руската социалдемократическа партия, ръководител на Октомврийската революция от 1917 г., по време на която се провъзгласява преминаването на властта в ръцете на Съветите, създадено е работническо-селско правителство. Ленин разработва принципите на обединение на съветските републики в единна многонационална държава на основата на доброволността и равноправието - Съюз на съветските социалистически републики, който е създаден на 30 декември 1922 г. 1924 - РАЖДА СЕ КАТЯ ПОПОВА, ОПЕРНА ПЕВИЦА (УМИРА 1966 Г.). Дебютира в Софийската опера на 3 ноември 1947 г. в ролята на Есмералда в операта \"Продадена невеста\" от Бедржих Сметана. Изпълнява с успех централни партии в опери на Шарл Гуно, Джакомо Пучини, Жул Масне, Пьотър Чайковски в оперни театри по света. Загива при самолетна катастрофа на 24 ноември 1966 г. в Братислава, Чехословакия, на самолет \"Ил-18\" на българската държавна авиокомпания ТАБСО, пътуващ по линията София-Берлин. 1924 - РАЖДА СЕ БЕНИ ХИЛ, БРИТАНСКИ АКТЬОР (УМИРА 1992 г.). Придобива известност с телевизионната поредица \"Шоуто на Бени Хил\". Частният му живот е бил мистерия: имал е малко приятели, но никога не е бил самотен; не е бил женен, но е предлагал брак на три жени; не е притежавал собствена къща или кола, предпочитал е да живее под наем. Шоуто му се е снимало в неговия собствен апартамент, където умира от бъбречна недостатъчност. 1945 - ЗА ЕКЗАРХ НА БПЦ Е ИЗБРАН СТЕФАН I (Р. 1878 Г. В С. ШИРОКА ЛЪКА, СМОЛЯНСКО). Светското му име е Стоян Попгеоргиев Шоков. През 1922 г. е избран за софийски митрополит. На този пост служи 26 години. Отявлен русофил и славянофил. През 1943 г. активно участва в движението за спасяване на българските евреи. Погребан е в Бачковския манастир след смъртта му на 14 май 1957 г. 2004 - УМИРА ЙОРДАН РАДИЧКОВ, ПИСАТЕЛ (Р. 1929 Г.). Псевдонимът му е Глигор Глигоров. Автор е на пиесите \"Нова библия\", \"Суматоха\", \"Лазарица\", \"Опит за летене\" и др., на сценарии за игрални филми. Произведението му \"Ние, врабчетата\" е детска класика. Белетристичните му творби са преведени на повече от 25 езика.", "date": "2020.01.21", "title": "Датата"}
{"url": "https://duma.bg/kratki-novini-n207355", "text": "Световните лидери се ангажираха да прекратят всяка чуждестранна намеса във войната на Либия и да подкрепят оръжейното ембарго. Президентите на Русия, Турция и Франция бяха сред световните лидери, които се подписаха под плана за спиране на намесата във войната - било то чрез оръжие, войски или финансиране. Преговорите обаче не успяха да доведат до \"сериозен диалог\" между враждуващите страни или да ги накарат да се договорят за постоянно примирие.  Американски дипломати посредничиха при подписването на споразумение между Сърбия и Косово за възобновяване на товарните полети, които трябва да помогнат за подобряване на икономическите връзки между балканските държави. О'Брайън поясни, че няма товарни полети между Косово и Сърбия от 21 г. В момента отнема около 5 часа пътуване по път от Белград до Прищина, полетът ще е около 25 минути. Водена от Европа морска мисия в Ормузкия проток - важен световен транспортен коридор, който е засегнат от военното напрежение в Близкия изток - спечели още политическа подкрепа от държави. Това обяви френското правителство, цитирано от Ройтерс. Министерството на външните работи на Франция съобщи, че мисията сега има политическата подкрепа на Германия, Белгия, Дания, Гърция, Италия, Холандия и Португалия. Преди това Холандия, Дания, Гърция и Франция изразиха подкрепа за водена от Европа морска мисия. Президентът на Китай Си Дзинпин заяви, че новият коронавирус, който уби трима души и засегна повече от 200 в азиатската държава, трябва \"решително да бъде поставен под контрол\". Има опасения, че вирусът може да предизвика епидемия по време на миграцията тази седмица, свързана с Лунната нова година. Повече от 400 милиона китайци се очаква да пътуват в страната и чужбина. От Националната комисия по здравеопазване на Китай уверяват, че ситуацията е под \"контрол\".", "date": "2020.01.21", "title": "Кратки новини"}
{"url": "https://duma.bg/tehnokrat-i-kompozitor-shte-izpalnyava-proekti-za-e3516-mlrd-n207353", "text": "Неочаквана, но удачна - това бе всеобщата оценка за кандидатурата на новия руски премиер Михаил Мишустин, която бе одобрена от Държавната дума. Премиерският избор на президента Владимир Путин получи шестици като администратор и личност не само от консерваторите, но и от либералите. Ръководителката на Съвета на федерация Валентина Матвиенко, която спада към първия лагер, е убедена, че Мишустин ще може да се справи с поставените пред правителството задачи, защото е професионалист, който знае как да осигури растеж на икономиката. \"Много удачна кандидатура...Защото данъчната служба (чийто шеф е бил Мишустин - ред.) е една универсална служба. Мишустин вижда и познава цялата държава, какво става в икономиката, какво става в промишлеността, в частния и средния бизнес\".  Висока оценка за Мишустин бе дадена и от едно от знаковите лица в либералния лагер на Русия - шефа на Сбербанк Герман Греф, който беше министър на икономиката при първите два президентски мандата на Путин: \"Той е от хората, които могат да постигнат резултати, и има колосален опит. Това е един от най-подготвените и обнадеждаващи кандидати.  работил е на различни длъжности. Умее да гради екип, да изгражда отношения и прави това много коректно, постига резултати също много коректно\". Според шефа на Сметната палата Алексей Кудрин,когото Путин цени високо, в обществото се е натрупала умора от това, че властта не си изпълнява обещания: \"Сменяемостта на правителството, властта, лидерите са важен елемент за повишаване на доверието. Защото има умора, има неизпълнение на собствените обещания. И новият екип винаги идва с нови идеи и получава мандат за провеждане на реформи\", каза Кудрин.  Вестник \"Ведомости\" извърши допитване сред администрацията и всички чиновници дадоха високи оценки за Мишустин. Данъците са единствената сфера, където бе извършен пробив в държавното управление. Руската служба е една от най-добрите в света по събираемост на данъците и развитието на технологиите, сподели чиновник от финансовия сектор.   В правителството Мишустин има репутацията на добър мениджър. При правенето на бюджета финансовото министерство всяка година залага ръст на данъчната събираемост. В острата фаза на последната криза Федералната данъчна служба (ФНС) изигра важна спасителна роля, добави високопоставен чиновник. Той извършил няколко реформи във ФНС. Една от ключовите е задействането на автоматизирана система за контрола върху плащанията на ДДС, която позволява да се установи на момента разминаването между веригата от доставки и неплащането на данъка. Ако през първото тримесечие на 2016 г. такива разминавания представляваха 8% от всички операции, през ноември 2019 г. показателят вече беше под 0,6%. Създаден бе личен кабинет на данъкоплатците, внедрени бяха онлайн каси, които фиксират печалбата в търговската точка и предават данните във ФНС. Появи се и приложение, с чиято помощ самонаетите могат да се регистрират и да платят данъците - 4 или 6% от доходите. Мишустин е равно отдалечен  от политическите и бизнес групировките, добре разбира положението в различните отрасли, тясно работи с правораздаването, умее да решава конкретни задачи, а също да изгражда отношения, характеризира го чиновник от президентската администрация.   Той е вицепрезидент в глобалния Форум на данъчната администрация, където отговаря за технологичните иновации в събирането на данъците.  ФНС дори консултира отделни държави в провеждането на данъчни реформи, разказва финансистът Алексей Артюх пред \"Ведомости\". Мишустин има стратегическо виждане, разсъждава друг чиновник, който посочва данъчния режим за самонаетите: техният дял на трудовия пазар ще се увеличава, това е резерв за бъдещето. Хвали го и бизнесът: \"Данъците се събират по-безкомпромисно, но и се засили предсказуемостта. ФНС започна да работи по-професионално, а относно внедряването на IT-технологиите службата изпреварва всички държавни органи\",  казва Олег Новиков, президент и основен собственик на издателската група \"Ексмо-АСТ\". Условията и организацията на работа на ФНС сега са прозрачни и разбираеми. Главната заслуга на Мишустин е  превръщането на ведомството в служба за услуги, смята Артюх. Реформирано бе администрирането на най-големите данъчни платци, бизнесът може по-отрано да съгласува сделките в замяна на достъпа на ФНС към счетоводните системи на компаниите.  Ако такива подходи бъдат разпространени и върху други служби, това ще бъде огромен прогрес, убеден е Артюх. Престараване в работата на ФНС има, но единните конкурентни правила за бизнеса и премахването на черните пазари са благо за икономиката. Положително говори за Мишустин и агенция Франс прес: \"Той има репутация на ефективен мениджър. Мишустин преструктурира и цифровизира данъчната служба, превръщайки преди това доста тромавата структура в ефективна система\". Медията определя новия руски премиер като \"активен поддръжник на цифровизацията на руската икономика\". В Украйна също са впечатлени от избора на Путин: \"Мишустин въведе дигитални технологии и контрол върху данъкоплатците. Той може да бъде наречен с популярната в Украйна дума \"дигитализатор\", пише \"Страна\". Според изданието, основното, което е впечатлило украинците, решили да правят бизнес в Русия, е, че там е нормално да си плащат данъците. Оказва се, че новият руски премиер има и други качества. Герман Греф например сподели, че се отнася с огромно уважение към неговите човешки качества: \"Това е рядък тип човек, талантлив, много разностранен. Не са много такива хора\".  на Михаил Мишустин блесна от съобщенията, че той е и композитор - писал е песни за култовия  руски певец Григорий Лепс. И някои от песните му са станали хитове. В официалната му биография пише, че свири и на пиано. Отделно той съчинява текстове за частушки (хумористични песни), пише и епиграми. Мишустин ще трябва да реализира националните проекти на Путин, които са за 26 трилиона рубли (351,6 млрд. евро). Тяхното бавно изпълнение и слабият икономически растеж бяха сред основните причини за критики към Медведев и правителството му. В края на годината чиновниците се опитваха панически да наваксат пропуснатото и, примерно, цели 20% от годишния бюджет на националния проект \"Цифрова икономика\", бяха похарчени от 28 до 31 декември.  А ето какви приоритети на правителството обяви Мишустин преди одобрението на кандидатурата му в Държавната дума: - старт на нов инвестиционен цикъл; - ефективно използване на възможностите и ресурсите, заложени в националните проекти, които правителството му ще форсира; - развитие на отбранително-промишления комплекс с акцент върху производството на гражданска иновативна продукция;  - стимулиране на технологическото развитие на икономиката; - растеж на аграрния сектор; - развитие транспорта и премахване на  инфраструктурните ограничения в регионите. Мишустин е готов да приема активна конструктивна критика и всички членове на правителството трябва да носят лична отговорност за реализирането на националните цели за развитие. Според него за съхранението на макроикономическата стабилност е необходимо да бъдат генерирани допълнителни доходи, включително за най-бедните семейства, а инфлацията да бъде задържана на ниво от 4 процента. В същото време той смята, че не трябва да се опрощават кредитите за населението, защото това крие риск от негативни последици. Новият руски премиер е убеден, че бизнесът трябва да се чувства защитен. Той ще работи за възстановяване на загубеното доверие между властта и бизнеса: да се подобри предприемаческият климат, да се отстранят излишните административни бариери, ефективно да се реформира контролно-надзорната дейност.  По образование Мишустин е инженер програмист. Бил е предимно на държавна служба, от 2010 г. е оглавявал данъчната агенция на Русия.  Несъмнено хората с големи доходи трябва да плащат повече, защото са на съвсем друго равнище като жилище, коли, някои летят с частни самолети. Това може да се облага с данък, който да се нарича \"данък разкош\". И масовата оценка за недвижимостта позволява на страната да има такъв данък, чийто привърженик съм аз. Що се отнася до прогресивния данък, не смятам, че в момента той е целесъобразен\". Пред в. \"Российская газета\", 2011 г.   \"Мнозина в света попадат в сложна ситуация. На всички е известно колко пари са загубили руските бизнесмени в Кипър. По този въпрос държавата не просто ви протяга ръка, тя е готова да ви стисне ръката, ако вие сте честни\". Пред в. \"Комерсант\", 2018  \"Днес имаме опита и инфраструктурата да застанем до данъкоплатеца и да останем незабелязани\". Из словото му на Гайдаровския форум, 2018", "date": "2020.01.21", "title": "Технократ и композитор ще   изпълнява проекти за E351,6 млрд. "}
{"url": "https://duma.bg/petar-mutafchiev--grazhdanite-shte-platyat-tsenata-na-tol-sistemata-n207352", "text": "- Неефективна система за събиране на средства за пътищата. Ние предупреждавахме експертно неведнъж правителството, че по този начин системата няма да заработи ефективно. Че тя няма да постигне нито една основна цел. Първоначално целта беше да се осигурят необходимите средства за ремонт и поддръжка на пътната мрежа, което да гарантира качествена пътна мрежа и да помогне за подобряване на безопасността на движението. Както и да има справедлива система за събиране на средствата - т.е. който руши пътищата и пътува повече, да плаща повече. Също да се обложат с нормална такса и транзитно преминаващите през България. С последното споразумение нито една от тези цели няма да бъде постигната. В момента от гражданите, които са на винетна система, държавата събира около 300 млн. лв., а от тежкотоварните моторни превозни средства - около 100 млн. лв. Със сега определената такса се очаква приходите да бъдат около 450 млн. лв., т.е. няма да се достигнат тези 1 млрд. лв. приходи, за които предварително се говореше. И средствата ще бъдат недостатъчни. Освен това всички транзитно преминаващи ще плащат най-ниската такса в Европа. Има и още един въпрос - колко ще плащат тежкотоварните превозни средства, които могат да товарят до 20 тона и пътуват по втори, трети и четвърти клас пътища. Явно те няма да плащат никаква такса.  - Има два договора със СБ. Първият - да се разработят варианти за тол система, като моделът й предварително беше подготвен от МРРБ. СБ направи ясни прогнози за три варианта. Единият за 1,2 млрд. лв., които да бъдат събрани, вторият - за 750 млн. лв., и третият - за около 450 млн. лв. годишно. Като за леките автомобили системата остава винетна, а тол системата да се въведе на 83% от пътната мрежа за превозните средства над 3,5 тона. Втори договор беше сключен, за да се обясни по какъв начин ще се събират средствата и какви да бъдат тарифите. След последното споразумение на Борисов с бизнеса излиза, че цялата тази експертиза на СБ не им е необходима. Че тя, според анализите на превозвачите, не е вярна. И че таксите могат да бъдат много по-ниски. Прогнозите на СБ бяха за такси от минимум 23-25 ст. на км до 39 ст., а имаше за определени случаи по 80-90 ст. на км. Става въпрос за огромна разлика. СБ каза една истина. И тя е, че такъв тип смесена система като нашата ще има разход от 20% от общия приход. Това излезе вярно. Лошото е, че държавата не поема своя ангажимент да събира данните чрез тол управлението, а го възложи на четири фирми. Те ще отчитат и контролират колко км е изминало всяко превозно средство и за това ще получават около 15% от приходите. Една голяма сума се хвърля за посредническа дейност. Това е абсурдна система. Тя пътища ли ще строи или ще създава комисиони? Да кажат какво целяха. - Хаосът става още по-голям, ако се зададе въпросът с какви средства ще се ремонтират втори, трети и четвърти клас пътна мрежа. - Логиката е такава, защото по-голямата част от тези пътища навремето са строени с по-малка товароемкост. Те могат да издържат на по-малко натоварване, на по-малък тонаж на камиона. - Това е проблем на контрола. Всяко превозно средство, което е претоварено, трябва да плаща допълнително, защото поврежда пътищата. Когато на границата се констатира претоварен камион, за това се заплаща по тарифа. Интересно е как това се контролира вътре в страната и колко са наложените глоби. Нека да се сравнят допълнителните средства, събрани на границата и вътре в страната. Контролът е занижен. Вероятно има и определени корупционни практики, които не дават възможност да се извършва този контрол и да се събират допълнителни средства. - По принцип това са средства, които се отпускат от бюджета на база събирания акциз от горивата. Как стоят нещата у нас. Досега се отпускаха средства от бюджета. В България акцизът е най-ниският в ЕС. Достигнахме това ниво през 2007 г. Оттогава акцизът не е вдиган. Същевременно цените на горивата у нас са същите както и в държави, където акцизът е много по-висок. Къде са тези около 15% разлика? Ако държавата си събира тези пари и има сериозен контрол върху ценообразуването и диалог с компаниите, които произвеждат и търгуват с горива, ще имаме още от 750 до 900 млн. лв. годишно. А тол системата е необходима за друго. Не само една справедлива система за изминати километри, но тя трябва да дава възможност за определени участъци, където искаме да има скоростни, първокласни и транзитни пътища, да може да се ползва и публично-частното партньорство. Т.е. средства на компании, които да построят и да поддържат тези пътища, но те да бъдат не за сметка на данъците на хората, а чрез таксите. И тогава тези такси няма да са големи, ще бъдат разходо ориентирани спрямо услугата.  - Хората с леките коли плащат за всички пътища от републиканската мрежа - около 20 хил. км. Винетка не се плаща за четвърти клас пътища. Те се издържат от общините и са в най-лошо състояние. Таксите, които ще плащат тежкотоварните превозни средства, извършващи услуги за превоз на товари и пътници, пак ще дойдат от крайния потребител. Тези пари ще дойдат авансово от фирмите, но в крайна сметка ще бъдат платени от всички нас, които ползваме услугите им. Дали чрез цената на превоза примерно от София до Пловдив, или чрез цената на хляба при превоза му от едно място до друго, това ще повлияе върху цената на услугата. И тези средства ще дойдат пак от нас. - Това е истината. Има и друг въпрос - липсата на справедливост. Когато говориш, че правиш една система справедлива, трябва да се предвидят всички тези елементи. Включително социалният, че в края от цялата тази система са натоварени гражданите. Трябваше да се прецени кое е допустимо. Колко средства ще са необходими. Как да се направи - дали през горивата или чрез подобни смесени системи. И максимално да се икономисат средства за поддръжката на тази система. Безотговорно е да се вземат милиони от джоба на данъкоплатците. Първо се правят анализи и баланси и после се тръгва към реализация. Трябваше тол системата да се наложи на една част от пътищата, но да се направи по най-приемливия начин, с най-малко средства. Да се тръгне от най-малките цени. И да се види докъде те могат да нараснат. Колко средства ще са ни необходими за поддръжка на магистралите и първокласните пътища. По какъв начин ще се регулират процесите между МПС, които се движат само в страната, и транзитно преминаващите. И тогава да се върви към надграждане на тази система. Да се реши какво се прави с горивата и каква част от бюджета ще бъде отделена на база прихода от акциза. По какъв начин се обръщаме към четвъртокласната пътна мрежа. Това е голямата грешка, която се допусна. Но тя вече е направена и трудно ще се поправи. - Първоначално от правителството, когато казахме, че изграждането на системата ще струва 200 млн. лв., заявяваха - ние няма да дадем тези пари от бюджета сега. Фирмата ще изгради системата със собствени средства и 4 г. от събраните пари от винетки и тол такси ще се изплаща на изпълнителя. Изведнъж излезе, че по системата въобще не се работи, докато не започнаха да плащат. Само през 2019 г. правителството отпусна 140 млн. лв. за изграждане на системата. Попитах защо се плаща, след като обещаха, че бюджетът няма да дава пари предварително. Отговорът от тол управлението бе, че никога не е имало такива условия в договора. Ако не е имало, кой излъга българските граждани. По-големият проблем е, че тази система ще гълта годишно пак толкова средства. ", "date": "2020.01.21", "title": " Петър Мутафчиев:      Гражданите ще платят цената на тол системата"}
{"url": "https://duma.bg/tokio-e-grad-shampion-po-zdraveopazvane-n207354", "text": "Токио е най-добрият болничен град в света за 2019 г., следван от Бостън, Лондон и Париж. Такава класация може би е необичайна, защото досега са представяни най-добрите болници в света, но не и градове. Например \"Нюзуик\" представи класацията си за 10-те най-добри болници в света, начело на която е Майо клиник в Рочестър (САЩ). Всъщност какво е необходимо, за да наречем здравеопазването качествено? Със сигурност експертите ще изредят куп научно обосновани критерии. Но какво търси пациентът и кога смята, че е получил адекватен отговор на изискванията си? Навярно всеки нуждаещ се от медицинска помощ и здравна грижа ще даде различен отговор. Може би мнозина биха поставили на първо място опита и уменията на лекаря и екипа му, професионализма и състрадателността на медицинските сестри, висококачествените грижи. За други е важно вниманието на медицинските служители, доброто им отношение, търпението да изслушват пациента за \"болежките\" му в миналото и в момента. За трети важен е достъпът до болницата, инфраструктурата й или съвременната медицинска техника и апаратура за диагностика и лечение. За четвърти - битовите условия, чистотата на банята и тоалетната в болничната стая и може би още хиляди, на пръв поглед дребни неща. Първата дигитална \"болница\" \"Медбел\" (Medbelle) в Лондон е провела свое проучване за 100-те най-качествени градове в света по здравеопазване. Всеки трябва да има достъп до добро здравеопазване, убедени са от \"Медбел\".  а не върху отделните лечебни заведения, поради което изследването анализира всички болници в рамките на даден град, обясняват от екипа, решил да създаде  нов тип класация. Според анализаторския екип един град може да се похвали с една или две болници от световна класа, но ако като цяло в него или региона не се предлага на гражданите лесен достъп до всички лечебни заведения, ако във всяко от тях всички граждани не могат да получат висококачествена грижа, тогава все още има място за подобрение, смятат от \"Медбел\". Целта на сравняването на най-добрите болнични градове е да бъде видяна по-голяма картина на медицинската помощ и да даде отговор на много важния въпрос: еднакво ли ще се погрижи градът за всичките си граждани и гости, а не само за богатите или привилегированите? \"Искахме това проучване да покаже важността на здравната инфраструктура, като се вземат под внимание медицинското образование, дефицитът на хирурзи и медицински сестри, достъпът до медицински услуги. Без тези основни градивни единици градът не може да предложи медицински грижи на всички свои граждани\", коментира Даниел Колб, съосновател и управляващ директор на \"Медбел\". Той дава пример със САЩ - това проучване показва, че страната има една от най-качествените болнични инфраструктури в света, много добри медицински услуги и здравна грижа, но по отношение на достъпа на всички граждани до медицинска помощ страната остава доста по-далеч от други развити страни. Хюстън е класически пример на тази пропаст - болниците в града са на световно ниво и имат резултат 94,92 от 100 точки, но в същото време градът се класира на едно от последните места по достъп с 48,83 от 100 точки.  По всички показатели 100 точки събира японската столица. Бостън е с общо 99,64 точки, а разликата между Лондон (98,96) и Париж (98,72) е незначителна. Още по-малка е разликата между Берлин (95,86) и Сидни в Австралия (95,76).   За да проведе проучването, екипът направил преглед на най-добрите болници и медицински училища в света. След това разделил факторите, които определят най-добрите болнични градове в три категории: В рамките на тези категории са включени изследвания, вариращи от качеството на медицинското образование (дали в града има висши медицински училища и какво е качеството на обучение) и броя на болничните легла, до степента на преживяемост на болни от рак и инфраструктурата по отношение на медицинската работна сила (брой на медицинските сестри и друг здравен персонал). Включени са и елементи като разпространението на хирурзи, специалистите по психично здраве, болнични легла на глава от населението в града и региона, цената на лекарствата, удовлетвореността на пациентите, ефективността на лечението, гражданска достъпност и др. Преценена е и степента на нежелани ефекти, дължащи се на медицинско лечение, като нараняване. Колкото по-малко на брой и в по-малка степен са нежеланите реакции при лечението (или неблагоприятния изход от лечението, както напоследък се наричат медицинските грешки), толкова по-висока оценка получава дадена болница и болниците в оценявания град.   Въз основа на всички данни е направена оценка на цялостната болнична инфраструктура на съответните градове, за да бъдат определени 100-те най-добри в света, които не само предлагат най-добра цялостна медицинска помощ, но и имат потенциала да се превърнат в еталон за останалия свят. В същото време авторите на класацията искат да покажат какво още не достига на различните градове и региони, за да дадат възможно най-качествена медицинска помощ на своите граждани. А градовете, включени в индекса, са известни от познати болнични класации и се знае, че в тях са разположени болници от най-висок ранг, в които работят учени, участвали в различни иновации в медицинската наука и фармацията.   в който са включени удовлетвореността на пациентите, нежеланите събития в болницата, както и ефективността на лечение на раковите заболявания. Достъпът включва и разходите за лекарства. За да може един град да се класира високо, взето е под внимание качеството на медицинска помощ и здравни грижи във всички лечебни заведения в него. Оценка се дава и на всеки медицински университет в града и региона.  Най-високата оценка е 100 точки. За класацията са използвани данни на СЗО, на Евростат, здравната статистика на отделни страни и други източници. Например индексът дава 100 точки на германския Хайделберг в класацията за болнични легла на глава на населението, следван от южнокорейския Пусан  (98,41) и японския Фукуока (95.18). Водещият град по показателя медицински сестри на глава от населението е Базел, Швейцария, следван от Ан Арбър, САЩ (67,76) и пак Хайделберг (66,94). Най-задоволителен по брой на хирурзи е Хамбург, също германски град (100,00), следван от Базел (96,95) и Виена (87,25). А по отношение на специалисти по психично здраве първенството е на американския град Ричмънд, следван от канадските градове Калгари и Ванкувър. Като медицински университети с най-висок ранг са определени градовете Бостън, Лондон и Лос Анджелис. Удовлетвореността на пациентите дава приоритет на южнокорейския Инчхон, (100,00), следван от американския Балтимор и отново  Пусан. С най-добър достъп обаче са Осло, Амстердам и Базел.  С най-малко нежелани ефекти от лечението могат да се похвалят градовете в Швейцария, Норвегия и Сингапур. Най-добър ефект от лечението на ракови заболявания показват  Токио и американските градове Бостън и Денвър. Първенството по разходи за здравеопазване се пада на Пекин, следван от Прага и Краков. Това e стартиращата компания в Лондон и Берлин. Тя предлага \"платформа от край до край\" за медицински процедури. Основана е през 2016 г. от Леандър дьо Лапорт и Даниел Колб с идеята да дигитализира \"пътуването\" на пациентите и да осигури лечение по по-модерен, удобен и ориентиран към потребителите начин. Подобно на \"дигитална болница\", компанията позволява на пациентите да резервират редица медицински процедури чрез уеб страницата и мобилното приложение на платформата. В момента предлаганите медицински услуги са в областта на козметиката, бариатрията (хирургия за лечение на затлъстяването) и офталмология. Платформата планира разширяването им с ортопедия и лечение на фертилитета. В момента \"Медбел\" обслужва само частни пациенти, но се кани да работи с Националната здравна служба на Великобритания и с частните и публичните здравно осигурителни фондове.   \"Нашата визия е да създадем свят, в който всички пациенти да могат да се ориентират в дигиталното си \"пътуване\" и да получават лични грижи само с едно натискане на бутона на компютъра си\", казва Леандър де Лапорт. Според него това ще доведе до прозрачност на качеството на услугата и на цената, подобряване на комуникацията и няма да кара пациентите да се чувстват оставени сами и пренебрегвани по време на лечението си. Според де Лапорт на изпълнителите на медицинска помощ и специалистите им липсват възможности и механизми, за да работят ефективно.  \"Медбел\" се опитва да предостави на регистрираните в платформата пациенти повече контрол върху медицинската помощ, която получават, дава им възможност за онлайн или видеоконсултация със специалист. \"Пациентите резервират процедурата си при нас, като имат възможност да избират сред водещи специалисти, но и да избират и цената, която ще платят\", казват експертите от дигиталната болница. През 2019 г. услугите й са ползвали над 30 хил. британци, а очакванията на екипа за 2020 г. да бъдат привлечени още 144 хил. души.  През пролетта на 2019 г. бе обявено, че \"Медбел\" прави вложение от около 6 млн. долара за изграждане на първата в света дигитална болница.", "date": "2020.01.21", "title": "Токио е град шампион  по здравеопазване "}
{"url": "https://duma.bg/spasete-nashite-dushi-n207359", "text": "Видео показва социален дом в Пловдив като концлагер: синини, наказания с глад и мъчения, минусови температури, унижения, удари, обиди, болни, приспани нарочно с лекарства... Управителката отрича ужаса на принципа щом някой не е видял, значи не се е случило. Да, но скрита камера на една внучка показва всичко, за което от персонала крият лицата си. Но все пак говорят, макар и под сурдинка. Иначе може да останат и без туй невисоките си заплати. Милост, бе, хора! Възрастните са нещо повече от децата даже, на които също се посяга с повод и без повод в детските заведения. Пак с видеокамери родители се принуждават да доказват това или онова издевателство. Възрастните са също беззащитни, когато живецът в очите им гасне, когато учудено гледат света наоколо и не знаят къде се намират. Тогава ли да ги удряме, когато самият живот ги е ударил безпощадно и даже много трудно са стигнали до заветния старчески пристан. Вярно е, че социалните работници не са най-платените, че от години им се обещават по-високи заплати и условия за работа, но има и нещо друго - не всеки става за работа в социални заведения. Трябва и доза смелост, разум и състрадание. Не всички са родени майки Терези, но когато има условия, много от положителните нагласи се култивират и у най-безсърдечните. За подобни социални институции - било за деца, било за възрастни, у нас вече се знае и по света. Но нито контролът се засилва, нито условията се подобряват, защото се пести от безпомощността на обитателите им. От хляба им се свиди и на държавата. В която няма милост ни за деца, ни за възрастни, а липсата на политики за тях говори за зрелостта на тази държава, в коята нещата не вървят може би заради климатичните промени... В същото време ученици от Търговище събирали средства за справяне с щетите от пожарите в Австралия. Младите хора обясняват, че правят това, защото е важно хората да са съпричастни. Онзи, който спаси и една единствена душа, спасява света, убедени са учениците. Два свята - единият е излишен.", "date": "2020.01.21", "title": "Спасете нашите души"}
{"url": "https://duma.bg/lobizam-n207360", "text": "Преди година Европейската комисия поиска България да поправи законодателството си така, че потребителите да бъдат защитени от т.нар. неравноправни клаузи в договорите с търговците. Това са клаузи, с които по-силната страна - търговецът, злоупотребява с клиентите си. Например банките да не могат автоматично да си вадят изпълнителен лист и така, без да е приключил съдебният процес, да разпродават имотите на длъжниците си. Еврокомисията всъщност атакува реда в България, по който клиентите на банките не могат да се защитят срещу неравноправни клаузи. Съдът, който издава осъдителната заповед и изпълнителния лист, според правото на съюза, е длъжен служебно, и без оспорване от клиента на банката, да провери дали има неравноправни клаузи. Това обаче не се случва. Или, ако се случи, е голямо изключение. Според експертите по тази схема на много свои клиенти банките са взели и разпродали имотите. Още през февруари тогавашният омбудсман Мая Манолова заедно с адвокатите Десислава Филипова и Веска Волева изготвиха промени в Гражданско-процесуалния кодекс и те бяха внесени в НС. Но явно колкото да се хвърли прах в очите на хората. Дълго време стояха на трупчета и бяха гласувани едва през ноември. Но не бе прието да се спира принудителното изпълнение върху имуществото на длъжника. Сега екипът на Манолова внася жалба. Иска ЕК да увеличи натиска върху българските институции, които на практика отказват да защитят гражданите на страната. Иначе комисията отдавна ни е подпукала. Върви наказателна процедура и, ако страната ни не оправи законодателството си, ще бъдем осъдени. Рано или късно. Колкото по-късно, толкова по-зле. Тогава отново гражданите ще платят цената за лобизма на властта в полза на банките. Колко ли още длъжници ще изгубят имотите си, без да могат да се защитят?", "date": "2020.01.21", "title": "Лобизъм"}
{"url": "https://duma.bg/putin-smenya-i-glavniya-prokuror-n207357", "text": "Руският президент Владимир Путин отстрани главния прокурор на Русия Юрий Чайка и обяви неговата замяна, съобщи Кремъл. 68-годишният Чайка, който е главен прокурор на страната от 2006 г., \"е освободен от длъжността си поради преместване на друга длъжност\", се казва в изявление на Кремъл, без да предоставя допълнителни подробности. Преди това Чайка беше министър на правосъдието между 1999 и 2006 г. Очаква се неговият наследник да бъде Игор Краснов, 43-годишен, понастоящем заместник-ръководител на Следствения комитет, държавна агенция за разследване на големи престъпления. Путин внесе кандидатурата на Краснов за разглеждане от горната камара на парламента, Съвета на федерацията, съобщиха от Кремъл.", "date": "2020.01.21", "title": " Путин сменя и главния прокурор"}
{"url": "https://duma.bg/sarbiya-kupi-ot-rusiya-pantsir-s1-n207356", "text": "Първите доставки на руските зенитно-ракетни системи \"Панцир-С1\" в Сърбия ще започнат в края на февруари. Това заяви източник в сферата на военнотехническото сътрудничество за ТАСС. \"Доставките ще започнат в края на февруари в съответствие с условията на договора\", каза източникът.  Комплексът \"Панцир-С\" е предназначен за близка защита на граждански и военни цели от въздушни атаки при всякакви метеорологични условия, климат и радиоелектронна обстановка, денем и нощем. Комплексът може също така да защити отбраняемия обект от земни и водни заплахи. Сърбия е сред най-големите вносители на руско оръжие и военна техника в Европа. По-рано републиката купи 7 вертолета Ми-17 и Ми-35 от Москва, а също така получи като подарък 6 изтребителя МиГ-29 и 10 бронетранспортьора БРДМ-2МС.", "date": "2020.01.21", "title": " Сърбия купи от Русия \"Панцир-С1\""}
{"url": "https://duma.bg/palnim-dzhobovete-na-bogatashite-n207358", "text": "Милиардерите в глобален мащаб са се удвоили през последното десетилетие и са по-богати от 60% от световното население, обяви благотворителната организация Оксфам, цитирана от АФП. Цифрите показват, че 2153 милиардери сега имат повече богатство отколкото 4,6 милиарда души от най-бедните хора на планетата. В доклада на организацията се казва, че бедните жени и момичета са на дъното на класацията по благосъстояние. Те влагат \"12,5 милиарда часа неплатен труд всеки ден\", който се изчислява на стойност най-малко 10,8 трилиона долара годишно. \"Нашите разбити икономики пълнят джобовете на милиардери и едрия бизнес за сметка на обикновените мъже и жени. Не е чудно, че хората започват да се питат дали милиардерите трябва да съществуват\", заяви ръководителят на организацията за Индия Амитаб Бехар. Жените и момичетата са обременени по-специално, защото най-често са онези, които поддържат \"колелата на нашите икономики, предприятия и общества\", заяви Бехар. \"По целия свят 42% от жените не могат да получат работа, защото са отговорни да се грижат за други хора, в сравнение с едва 6% от мъжете\", показват данните на Оксфам. \"Разликата между богати и бедни не може да бъде разрешена без умишлени политики за разрушаване на неравенството\", каза Бехар преди годишния Световен икономически форум в Давос, където той ще представлява Оксфам. \"22-мата най-богати мъже в света имат повече богатство от всички жени в Африка\", се казва в съобщението на Оксфам. Ако един от най-богатите в света просто плати 0,5% допълнителен данък върху богатството си за 10 години, това би било равно на инвестицията, необходима за създаването на 117 милиона нови работни места в грижи за възрастни хора и деца, образование и здравеопазване\", твърди Оксфам. В доклада си \"Време е да се погрижим\" от Оксфам отбелязват, че са изчислили, че жените, които работят без заплащане, са добавили най-малко 10,8 трилиона долара към световната икономика на година - три пъти повече от технологичния сектор. Междувременно проучване на \"Барометър за доверие на Еделман\" показва, че повечето хора по света вярват, че капитализмът в сегашната му форма \"нанася повече вреда, отколкото полза\". Анкетата включва 28 държави - от западните либерални демокрации като САЩ и Франция, до тези, базирани на различен модел като Китай и Русия. На национално равнище \"Барометърът за доверие на Еделман\" показва, че липсата на доверие в капитализма е най-високо в Тайланд и Индия, съответно 75% и 74%, следвани от Франция с 69%.", "date": "2020.01.21", "title": " Пълним джобовете на богаташите"}
{"url": "https://duma.bg/bar-za-samotnitsi-stana-hit-v-yaponiya-n207342", "text": "Заведение, достъпно само за хора, дошли  абсолютно сами да изпият по питие, без да чакат когото и да било, стана хит в Страната на изгряващото слънце. Бар \"Хитори\" (от яп. - един човек) отваря врати през 2018 г. Бизнесът с предлагането на единични маси върви добре, тъй като все повече хора приемат идеята да излязат соло. Някои от клиентите идват, за да останат насаме със себе си, а други - за да завържат ново приятелство. Според  Мики Татейши, която работи като барманка в Токио, хората са привлечени от бара заради политиката му: в него няма големи и шумни групи или редовни клиенти, излизащи за петъчното си питие, които биха изплашили самотниците. \"Мисля, че това е рядкост. Японците живеят живота си на групи. Те обичат да правят разни неща в компанията на други хора. Нямаме културата да се наслаждаваме на живота сами\", разкри пред Би Би Си 29-годишният Кай Сугияма. Този бар не е единственият пример как бизнесът в Япония се адаптира към подобна промяна. От срещи до нощен живот и туризъм, нови опции за хората, които искат да правят нещо сами, се появяват постоянно.", "date": "2020.01.21", "title": "Бар за самотници стана хит в Япония"}
{"url": "https://duma.bg/nay-populyarnite-paroli-sa-opasni-n207341", "text": "Най-популярните пароли в света през 2018-2019 г. се състоят от най-простите лесни съчетания от клавиатурата: \"123456\" и \"qwerty\", както и техните комбинации (например \"1q2w3e\"). Това съобщи компанията за киберсигурност DeviceLock, цитирана от ТАСС. Отбелязва се още, че \"password\" и \"111111\" също попадат в топ 10 на най-използваните пароли. Изследването се провежда за трети път. То включва около 5 милиарда уникални двойки потребителски имена и символи, станали публично достояние поради масирани течове на лични данни или хакерски атаки. Основната опасност е, че с помощта на общи пароли се улеснява достъпът до други услуги, които използват същата информация за вход, отбеляза техническият директор на изследователската компания Ашот Хованисян. След като е разбил паролата на пощата ви, измамникът анализира писмата с известия за регистрация и може да получи ключовете за много услуги, например за интернет банкиране. \"Информацията може да се използва за фишинг атаки. Друга опция са съобщенията в социалните мрежи към приятели, от които искат спешна помощ с пари. Освен това, все по-често след хакване на акаунт, от потребителя се изисква откуп, като заплахата е, ако не плати, от негово име да се публикуват екстремистки материали\", предупреждава още Хованисян.", "date": "2020.01.21", "title": "Най-популярните пароли са опасни"}
{"url": "https://duma.bg/rekordni-90-probi-se-sastezavat-za-nay-dobro-domashno-vino-v-asenovgrad-n207339", "text": "Рекордните 90 проби ще се състезават в 28-ото издание на конкурса \"Най-добро домашно вино\" в Асеновград. Участниците са представили на вниманието на журито различни сортове - мускат, шардоне, мискет, матилда и др. По брой проби не отстъпва и традиционният асеновградски мавруд. В надпреварата се включват и мерло, каберне, рубин, сира, както и евмолпия, купажни вина и розе. За първи път в историята на конкурса ще се проведе оценяване и за ароматизирани вина, като ще се връчи награда за \"Най-добър пелин\". За последните 10-15 години не е имало заявени такъв брой проби. Този път празникът набира популярност в цяла България, защото в конкурса се включиха и много жители на други градове. Това показва, че Асеновград започва да се утвърждава като винен център с огромен мащаб, коментират експерти. Интерес буди и вино, направено от кръстоска между малина и къпина. Вероятно то няма да участва в надпреварата, понеже се води плодово. Винарите, участващи в надпреварата, са от цяла България - Асеновград, Пловдив, Чирпан, Хасково, Бургас, Варна. Сред кандидатите за награда има и една жена. Събирането на пробите бе първият етап от конкурса. Следващата фаза е избор на 20-те най-добри, които ще бъдат селектирани от всички 90. Накрая специална дегустационна комисия ще определи победителя. Най-добрите винари тази година ще получат парични и предметни награди.", "date": "2020.01.21", "title": "Рекордни 90 проби се състезават за \"Най-добро домашно вино\" в Асеновград"}
{"url": "https://duma.bg/parazit-nadvi-imalo-edno-vreme-v-holivud-n207343", "text": "Корейска лента спечели наградата за най-добър актьорски състав на американската Гилдия на филмовите актьори, като измести за голямото отличие холивудски продукции със звезден състав като \"Ирландецът\" и \"Имало едно време в Холивуд\".  По този начин \"Паразит\" стана първата чуждоезична кинотворба с такъв приз. Смразяващото изпълнение на Хоакин Финикс в \"Жокера\" му донесе поредната награда най-добър актьор. Рене Зелуегър бе отличена в същата категория сред представителките на нежния пол за превъплъщението си в \"Джуди\". Брад Пит получи признание за поддържаща роля в \"Имало едно време в Холивуд\", а Лора Дърн бе избрана сред жените за изиграната от нея безскрупулна адвокатка в \"Брачна история\". Драмата \"Бомба със закъснител\" водеше с 4 номинации на Гилдията на филмовите актьори, но остана без награди. Церемонията беше разочароваща и за \"Ирландецът\". Робърт де Ниро, чието изпълнение в този филм досега бе пренебрегнато от \"Златен глобус\" и дори не се бори за \"Оскар\", бе отличен за цялостно творчество. Актьорът използва момента, за да отправи прикрита критика срещу президента Доналд Тръмп: \"Има неща, които са правилни. Има неща, които са погрешни. Има злоупотреба с власт. И като гражданин аз имам също толкова право, колкото всеки друг, да изразя мнението си.\" Де Ниро призна, че гласът му е по-силен заради конкретната ситуация, и обеща да го използва \"винаги, когато видя очевидна злоупотреба с власт\". Общо 76-годишният актьор е участвал в над 100 филма, припомня Ройтерс. В телевизионните категории наградите за най-добър актьорски състав спечелиха комедийният сериал \"Удивителната госпожа Мейзъл\" и драматичната сага \"Короната\". Статуетките на американската Гилдия на филмовите актьори (SAG Awards) бяха връчени за 24-ти път за изключителни постижения в областта на киното и телевизията. ", "date": "2020.01.21", "title": "\"Паразит\" надви \"Имало едно време в Холивуд\""}
{"url": "https://duma.bg/tsska-sf-prodava-pinto-v-germaniya-n207337", "text": "ЦСКА-Сф опитва да продаде Рубен Пинто в германския Нюрнберг, твърди в. \"Билд\". 27-годишният португалец, който е втори капитан на \"червените\", ще бъде гледан в днешната контрола между двата тима в Марбея от 17.00 часа. Според най-тиражния немски вестник именно интересът към Пинто е причината \"франките\" да уредят проверката. Спортният директор на Нюрнберг Роберт Паликуча на този етап отказва да коментира трансфера.  Ако германците харесат юношата на Бенфика, но не се споразумеят с ЦСКА-Сф за цената, е възможно да се опитат да го вземат като свободен агент през лятото, когато изтича договорът му с \"червените\". Пинто е на \"Армията\" от 2016 г., а преди това е играл за Беленензеш, Пасош Ферейра и втория отбор на Бенфика. Той е бивш юношески и младежки национал на Португалия. Ако остане в София и през следващия сезон, Пинто може да се превърне в чужденеца с най-много мачове за \"червените\". В Борисовата градина редят трансфер и на португалския защитник Нуно Томаш, който не замина на лагера с отбора за испанския курорт.", "date": "2020.01.21", "title": "ЦСКА-Сф продава Пинто в Германия"}
{"url": "https://duma.bg/pamet-za-badeshteto-v-natsionalniya-voennoistoricheski-muzey-n207344", "text": "Традиционната годишна изложба \"Памет за бъдещето\" ще бъде открита на 23 януари от 16 ч. в Националния военноисторически музей на ул. \"Черковна\" 92 в София. Тя представя част от артефактите, дарени през 2019 г. Ще бъдат връчени и дарителски грамоти на всички, благодарение на които създаваме разказа за нашето минало, съобщава Славея Сурчева от НВИМ. Изложбата включва част от близо 900 реликви на емблематични за българската история личности, дарени от техни наследници, както и техника и снаряжение, получени от военните формирования в страната. Съвременното битие на Българската армия е представено чрез вещи на главния сержант на 26-и военен контингент в Афганистан старшина Ивелин Инджов.", "date": "2020.01.21", "title": "\"Памет за бъдещето\" в Националния военноисторически музей"}
{"url": "https://duma.bg/obyaviha-rozata-za-nay-krasivo-tsvete-n207340", "text": "Розата бе обявена за най-красивото цвете в света. Смята се за символ на любовта, честта, вярата и страстта. Хората са започнали да отглеждат рози от 500 г. пр.н.е. Това цвете е изключително популярно както сред флористи, така и при обикновени ценители. Смята се, че в света има над 100 различни вида рози. Естествено отглежданите са само с пет венчелистчета и пет чашелистчета. Единственото изключение за него е Rosa Sericea - този вид има едва четири венчелистчета. Розите може да бъдат намерени в различни нюанси на червено, жълто, розово, бяло и оранжево. Черни и чисто сини цветни рози не съществуват.  На второ място в тази класация е орхидеята, следвана от лалето, лотоса, газанията (летния гербер), водните лилии, далията, кървящото сърце, райската птица и черешовия цвят.", "date": "2020.01.21", "title": "Обявиха розата за най-красиво цвете"}
{"url": "https://duma.bg/zhu-venzhun-s-dvoen-udar-v-macha-za-titlata-n207332", "text": "Световната шампионка по шахмат Жу Венжун (Кит) спечели поред 9-ата и 10-ата партия от мача за короната във Владивосток и поведе срещу Александра Горячкина (Рус) с 5,5:4,5. В 9-ата партия с белите фигури китайката принуди съперничката си да се предаде на 62-ия ход и изравни, а психологическото й предимство й донесе успех и с черните в 10-ата партия. В мача от 12 партии, първите 6 се играха в Шанхай и завършиха 3:3, а после битката се премести във Владивосток. При равенство 6:6, ще се играе тайбрек отново в Русия. Досега 21-годишната Горячкина не беше печелила срещу 28-годишната китайка, но успя да я победи в 5-ата и в 8-ата партия с белите. Шампионката пък я надигра в 4-ата и 9-ата също с белите и за първи път с черните в 10-ата партия, като е на победа от запазване на титлата.   ", "date": "2020.01.21", "title": "Жу Венжун с двоен удар  в мача за титлата"}
{"url": "https://duma.bg/ne-puskat-vezenkov-da-igrae-za-balgariya-n207333", "text": "Олимпиакос не пуска Александър Везенков да играе за националния отбор на България в квалификациите за Евробаскет 2021. Баскетболистите ни гостуват на Гърция на 21 февруари, а на 24-и посрещат Латвия в Ботевград. В група Н е и Босна и Херцеговина.  По това време Олимпиакос играе в Евролигата. Селекционерът Росен Барчовски и помощникът му Димитър Ангелов ще пътуват на 30 януари за Атина, за да преговарят за евентуалното присъединяване на Везенков към представителния ни тим. Като играч Ангелов е работил с треньора на гръцкия гранд Йоргос Барцокас и се надява това да помогне в случая. \"Везенков има желание да играе. Олимпиакос има лоши отношения с местната федерация. Гърците обаче имат някакъв проблем с Рик Питино, който е с договор да води националния им тим само за олимпийската квалификация, но не и за европейската. Ще направим всичко възможно, което зависи от нас. Целите са класиране, не ме интересува на кое място. Видях състава на Латвия, дори и без техните отсъстващи, пак имат доста неясноти. Панатинайкос има мач на 21 февруари, денят на нашия двубой с Гърция и не ми е ясно срещу какви отбори ще играем\", каза Барчовски и допълни, че американецът Дий Бост пак ще играе за България.", "date": "2020.01.21", "title": "Не пускат Везенков да играе за България"}
{"url": "https://duma.bg/makgregar-pribira-80-mln-za-40-sekundi-v-oktagona-n207334", "text": "Конър Макгрегър ще прибере $80 млн. за победата над Доналд Серони (САЩ). Ирландецът отказа съперника само за 40 сек., като ще вземе $3 млн. хонорар и още $50 000 бонус за добро представяне. Суперзвездата на свободните боеве обаче има договор с организаторите от UFC, който му осигурява процент от приходите от билети, както и от тв и рекламните права. Така приходите му ще нараснат до внушителната сума. За сравнение Каубоя ще получи само $200 000 за мача си срещу Макгрегър. ", "date": "2020.01.21", "title": "Макгрегър прибира $80 млн. за 40 секунди в октагона"}
{"url": "https://duma.bg/vrashtat-neshka-robeva-v-natsionalniya-otbor-n207338", "text": "Нешка Робева беше върната в националния отбор на България. Легендарната треньорка ще работи с индивидуалните състезателки на лагера в \"Спортпалас\". В базата край Варна генералният мениджър Бранимира Маркова заведе Боряна Калейн, Катрин Тасева, Невяна Владинова, Татяна Воложанина, Вая Драганова и Лъчезара Пекова. По желание на Робева в групата е включена и Леонор Божанова, която е част от разширения състав.  Треньорката, която преди дни получи приз за всеотдайност на церемонията \"Звездна синя класация\", ще се занимава главно с Пекова и Божанова. Тя е техен личен наставник в Левски. На грациите им предстои най-трудната подготовка - за Олимпиадата в Токио през лятото. За Игрите България има три квоти - на ансамбъла и 2 индивидуални, като  треньорките трябва да изберат коя да отпадне между Калейн, Тасева и Владинова. След Олимпиадата Катрин и Невяна прекратяват кариерите си. По време на тренировъчния лагер ще бъде проведено контролно състезание, което ще отчете моментното състояние на гимнастичките. Международният съдия Филипа Филипова ще направи анализ на участничките след проверката и ще даде своите препоръки за бъдещата работа на националния отбор. Татяна Воложанина и личният й треньор Силвия Стойнева ще се върнат в София по-рано, за да продължат подготовката си за първото участие за годината - Гран при на Москва (5-8 февруари). В съпътстващия турнир ще участва Вая Драганова. В Гран при Тарту отново ще участва Воложанина, а в Гран при Букурещ ще бъдем представени от Валерия Ватова и Лъчезара Пекова. В Корбей Есон ще играят Катрин Цонева и Ватова, обявиха още от федерацията.", "date": "2020.01.21", "title": "Връщат Нешка Робева в националния отбор"}
{"url": "https://duma.bg/haos-izsledva-choveka-v-modernoto-obshtestvo-n207348", "text": "Съчетание от актьорски умения, пластика, акробатика, танц и пантомима, изкуството освобождава неподозирани визуално-пластични образи, които международната публика споделя възторжено - невъзпрепятствана от езикови и смислови бариери. Това е направлението \"Танцов театър\", в което в България единствено в НАТФИЗ професионално се обучават творци. В самото начало на 2020 г. образованието по специалността подари още един великолепен спектакъл на софиянци - \"Хаос\", чиято втора премиера ще се състои днес, 21 януари, от 19.30 ч. на Сцена 47 в академията. Автор и постановчик е Елена Господинова, музика Wosh MC, сценография и костюми Катрин Красимирова и Никол Мечкарска, плакат Янина Петрова. Участват студенти от III курс театър на движението - танцов театър, клас доц. Ясен Вълчанов - Милена Младенова, Петя Гергинова, Ивана Пунчева, Евгени Георгиев, Мартин Спасов. \"Темите в спектакъла изследват човека в модерното общество и метаморфозите, които той преживява, начина, по който ги приема или им се противопоставя. Как може да бъдат променени начините на общуване в една ситуация, в която някой е бил променен, без това да зависи от него? Като сила, която пренаписва живота, карайки ни да се чувстваме като герои от книга, завихрена от своя писател. Какво се случва на такива хора тук и сега? Целта е да достигнем до нови състояния, за да опознаем по-добре собствения си механизъм на действие. Използва се художественият език на тялото чрез съвременен танц, релийз техники, контактна импровизация, основи на класическия танц, съчетано с мимика, жест и драматичен театър\", разказва Елена Господинова.", "date": "2020.01.21", "title": "\"Хаос\" изследва човека в модерното общество"}
{"url": "https://duma.bg/kontsert-v-muzikalnata-akademiya-n207345", "text": "Академичният симфоничен оркестър ще изнесе концерт на 22 януари от 18 ч. в зала НМА, бул. \"Евлоги и Христо Георгиеви\" 94. Диригентка ще бъде Луиза Станоева от класа на доц. д-р Григор Паликаров. Солист ще бъде Рафаел Коста - китара, от класа на доц. д-р Росен Балкански. В програмата - Увертюра \"Прометей\" от Бетовен, Концерт за китара и оркестър 1 от Марио Кастелнуово-Тедеско, Пета симфония от Шуберт. Входът е свободен.", "date": "2020.01.21", "title": "Концерт в Музикалната академия"}
{"url": "https://duma.bg/narodniyat-teatar-gostuva-vav-varna-n207346", "text": "Известни и любими актьори ще гостуват на 22 и 23 януари във Варна с четири постановки от богатия репертоар на НТ \"Иван Вазов\". На 22-ри от 19 ч. в зала 1 на Фестивалния и конгресен център ще се играе \"Neoдачници\" от М. Горки, с участието на Юлиан Вергов, Радена Вълканова, Стефания Колева, Христо Петков, Иван Юруков, Александра Василева, Владимир Карамазов, Теодора Духовникова, Николай Урумов, Дарин Ангелов, Рашко Младенов, Деян Ангелов. От 19.30 ч. в зала 2 започва \"Приятна жена в лоша компания\" от А. Русен, в ролите - Емануела Шкодрева, Кръстю Лафазанов, Васил Драганов и Павел Иванов. На 23 януари от 19 ч. в зала 1  може да се гледа \"Мнимият болен\" от Молиер, с участието на Георги Мамалев, Михаил Петров, Албена Колева, Ева Тепавичарова, София Бобчева, Владислава Николова, Павел Иванов, Христо Чешмеджиев, Христо Терзиев, Сава Драгунчев, Валентин Балабанов. На 24 януари от 19 ч. в зала 1 започва \"Любовникът\" от Х. Пинтър с Деян Донков и Радина Кърджилова.", "date": "2020.01.21", "title": "Народният театър гостува във Варна "}
{"url": "https://duma.bg/peta-zaguba-za-aoiyama-v-tokio-n207335", "text": "Даниел Иванов-Аоияма допусна пета загуба на супертурнира по сумо в Токио. В схватка от деветия кръг борецът от Елхово отстъпи на \"маегашира-10\" Ишиура с техниката \"окуридаши\". Той вече е с пасив (4-5) и е в долната част на класирането, а днес излиза срещу \"маегашира-14\" Тероцуйоши, който въпреки ниския си ранкинг, има актив 6-3. Лидери са Шодай и Токушорю с 8-1.", "date": "2020.01.21", "title": "Пета загуба за Аоияма в Токио"}
{"url": "https://duma.bg/ivana-eneva-predstavya-glinata-kato-valnuvashta-materiya-n207347", "text": "В своята самостоятелна изложба с мото \"Глината - вълнуваща материя\", подредена до 30 януари в галерия \"Академия\" на НХА, проф. Ивана Енева представя резултата от дългогодишните си творчески търсения в областта на най-иновативните съвременни керамични техники пейпърклей, инкрустации на цветни маси, съвременна терасигилата и др. Основната концепция, която авторката развива в своите творби, е търсенето на нова модерна образност, основана на изключителните интегрални свойства на глината да се свързва с други материи: стъкло, метал, хартия, в нови трайни пластични и естетически характеристики. Творбите й са създадени в широк диапазон от използвани материали и технологични програми. Образите в представените обемни и стенни пластики и керамично-стъклени мозайки притежават съвременна звучност на емоционално преживян и съзнателно търсен български национален подтекст.", "date": "2020.01.21", "title": "Ивана Енева представя глината като вълнуваща материя"}
{"url": "https://duma.bg/gledayte-n207336", "text": "по Диема спорт 17.00 ЦСКА-Сф - Нюрнберг 22.15 Челси - Арсенал по Диема спорт 21.30 Шефилд Ю - Ман Сити по Ринг 20.00 Сарагоса - Майорка 22.10 Лион - Лил по Макс спорт 4 19.30 Фенербахче - Кайзериспор по Нова спорт 18.30 ЦСКА Москва - СКА по Евроспорт 1 16.30, 19.00, 22.30, 23.30, 1.55 \"Аустрелиън оупън\" По Евроспорт 2 15.00, 17.00, 20.00, 1.55 \"Аустрелиън оупън\"", "date": "2020.01.21", "title": "Гледайте"}
