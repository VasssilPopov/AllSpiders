{"url": "https://duma.bg/grak-e-%E2%84%961-v-nba-n194609", "text": "Гръцкото крило на Милуоки Янис Адетокумбо бе избран за №1 на сезона в НБА. 24-годишният баскетболист с нигерийско потекло за първи път в кариерата си грабна отличието, като в гласуването пребори миналогодишния носител на приза \"Морис Подолоф\" - Джеймс Хардън-Брадата (Хюстън Рокетс) и Пол Джордж (Оклахома Тъндърс). 211-сантиметровият Адетокумбо стигна до индивидуалния приз след най-добрия сезон в кариерата си. В 72 мача той имаше средно по 27,7 т., 12,5 борби, 5,9 асистенции, 1,5 чадъра и 1,3 отнети топки при успеваемост от 57,8% в стрелбата от игра. Янис е едва вторият европеец с отличието след легендата Дирк Новицки (Гер, Далас). Само още двама други чужденци са печелили отличието - Хакийм Олайджуон (Нигерия) и Стив Неш (РЮА). Адетокумбо е роден в Атина, но родителите му са икономически емигранти от Нигерия. Той помогна на Бъкс да завършат с най-добри показатели в Лигата през редовния сезон (60 победи и 22 загуби) и да играят финали на Изток, загубени от бъдещия шампион Торонто. За последно играч на Милуоки беше печелил тази награда през 1973/1974 - тогава това стори великият Карийм Абдул-Джабар. За новобранец на годината в НБА беше избран 20-годишният словенец Лука Дончич (Далас Маверикс). Наградата за паметно постижение взеха легендите Меджик Джонсън и Лари Бърд.", "date": "2019.06.26", "title": "Грък е №1 в НБА"}
{"url": "https://duma.bg/migrantite-pak-tragnaha-kam-evropa-n194651", "text": "Гръцките власти отчитат рязко увеличение на наплива на бежанци към гръцките острови. Жителите там са недоволни, че туристите все по-рядко почиват на местата, където има бежански лагери. Само в рамките на един месец до гръцките острови в Егейско море са достигнали над 3800 мигранти, отпътували с лодки от турските брегове. Това е почти три пъти повече в сравнение със същия период на миналата година, съобщават граничните власти. В последните дни се забелязва видимо увеличение на бежанската вълна, което се обяснява с напрежението между Атина и Анкара за провокативните турски сондажи в Егейско море. \"Турците умишлено допускат свободно движение на трафиканти\", протестират жителите на островите. Междувременно Агенцията за бежанците на ООН отчете, че за пета поредна година Турция оглавява класацията на страните, приели най-много хора, които бягат от война или преследване. Според вътрешното министерство на Турция броят на бежанците на нейна територия е достигнал 4,9 милиона. Анкара изчислява, че досега са похарчили 40 милиарда щатски долара, за да се справят с кризата. От чужбина са получени само 6 милиарда под формата на помощи. В обществото нараства напрежението заради икономическата криза, която води до затруднения за гражданите на Турция, докато за бежанците се отделят големи средства. След Турция в списъка с държави с най-много бежанци се нареждат Пакистан, Уганда, Судан и Германия. Продължава и борбата с трафикантите на хора. Съвместна акция на полицията във Франция и Румъния доведе до редица арести на трафиканти на хора, пише АФП. Задържани са 17 души, които прекарвали мигранти през Ламанша, за да се установят във Великобритания. Арестите са извършени след 10-месечно разследване на група трафиканти, работещи в Северна Франция. Полицията получила сигнал през август 2018 г. за практиката румънски шофьори на ТИР-ове да превозват тайно мигранти през Ламанша срещу заплащане. Смята се, че бандата е прекарала във Великобритания поне 327 мигранти, а други 140 били спрени на границата. Проблем с мигранти има и от другата страна на Атлантика. Армията разположи почти 15 хиляди войници по границата със САЩ, за да спре мигранти, които искат да влязат в САЩ.", "date": "2019.06.26", "title": "Мигрантите пак  тръгнаха към Европа"}
{"url": "https://duma.bg/kuts-den-za-balgarite-v-minsk-n194610", "text": "Лош ден имаха българските състезатели на Европейските игри в Минск вчера. Истински крах претърпяха първите ни борци в свободния стил. Георги Вангелов (57), Мирослав Киров (74) и Светослав Димитров (86) загубиха първите си срещи. Само съперникът на актуалния носител на пояса на Дан Колов стигна до 1/2-финал и Вангелов таеше надежди да го изтеглят до репешажите. Той падна на старта от Махир Амирасланов с 5:6, а снощи азерът излезе за място на финала срещу руснака Завур Угуев и при успех Вангелов ще се бори днес в схемата за бронза. Христина и Мариела Пеневи отпаднаха в квалификациите на скоковете на батут. Христина е 18-а с 87,690 т., а по-голямата й сестра остана 23-та с 49,155. Двете ще участват и в синхронните скокове. Мирослав Кирчев не успя да стигне финала на 1000 м едноместен каяк. Русенецът остана 4-ти в 1/2-финала с време 3:27,245 минути, а в битката за медалите продължиха първите трима. Рене Холтен Поулсен (Дан) го изпревари за финала с по-малко от 0,5 секунди и Кирчев ще гребе във финал Б. Ангел Кодинов също не намери място във финала на 1000 м едноместно кану. Той остана седми в 1/2-финала с време 3:51,552 минути, а третият Тамаш Кис (Унг) завърши за 3:49,487. В стрелбата след първите квалификации на 25 м пистолет Антоанета Бонева е осма с 291 т. Българката запазва реални шансове за финала, ако удържи позицията си и след бързата стрелба днес. Всяка квалификация е с по 3 серии. Вчера в прецизната стрелба Бонева фиксира 94, 99 и 98 т. Другата българка Мария Гроздева е 20-а с 286 т. (94, 93 и 99). За финала се класират първите осем. Води Соня Франкет (Исп) с 297 т., пред Зорана Арунович (Сърб) 294, Селин Гобервил (Фр) 293 и др. В стрелбата с лък Добромира Данаилова отпадна в първия кръг в дисциплината \"рикърв\". Българката загуби от Ванеса Ланди (Ит) с 1:7 т. В аеробиката Ана-Мария Стоилова и Антонио Папазов останаха на 0,2 т. от бронзовия медал при смесените двойки. Българите завършиха с 21,100 т., а бронза грабнаха руснаците Татяна Конакова и Григорий Шихалеев с 21,300. Шефът на БОК Стефка Костадинова предизвика истински фурор при появата си на тържествената церемония по връчване отличията на най-добрите в скока на дължина от атлетическия турнир. \"Още при споменаване името на българката хилядите зрители във фенпарка изпаднаха във възторг от това, че на живо виждат настоящата световната рекордьорка в скока на височина и една от най-великите в историята на световната атлетика\", съобщиха от БОК. Костадинова награди призьорките в дисциплината. Тя поздрави и окуражи българските спортисти. \"Благодаря и поклон пред вашите треньори за работата, която са свършили, на президентите на федерациите за това, че осигуряват условия и средства, на екипа на БОК и колегите. Тук, в Минск, няма случайни неща. Всички стартирате от една линия и всеки може да стигне до успеха. Желая ви да сте здрави, да носите националните екипи с гордост и самочувствие и още много радостни дни в Минск\", каза Костадинова на срещата в селото на спортистите.", "date": "2019.06.26", "title": "Куц ден за българите в Минск"}
{"url": "https://duma.bg/valchev-sprya-uchebnitsite-po-istoriya-n194676", "text": "Образователният министър Красимир Вълчев съобщи, че е спрял новите учебници по история за Х клас и е разпоредил на издателствата авторите да коригират \"спорните похвални\" текстове за социализма. Причината е, че от няколко дни известните антикомунисти проф. Евелина Келбечева и журналистът Христо Христов шестват из всички телевизии и громят учебниците, както ДУМА писа завчера. В тях били пропуснати големи \"зверства на комунизма\", но пък пишело, че \"Тодор Живков полагал грижи за народа\". Двамата бяха подкрепени от Цветан Цветанов, а СДС, \"Демократична България\" на Радан Кънев и фондация \"История и памет\" повториха същите аргументи в декларации и подписки. В учебниците социализмът бил \"нормализиран\", а имало неприкрита носталгия по него, пишат от ДБ. Новата учебна програма по история на България за Х клас, утвърдена през 2018 г., ясно описа какво трябва да включват учебниците и още миналата година имаше дискусия, че сме изписали по-подробно елементите на режима при социализма - репресивен апарат, Народен съд, Държавна сигурност, Възродителен процес, каза Вълчев. Този режим сме го определили като тоталитарен и сме направили политически и цивилизационен избор, защото историята формира отношение у учениците към света, добави министърът. Петте предложени учебника обаче са минали с положителна оценка през оценяващата комисия и учителите по история. Но това, което \"аз и колегите ми видяхме, което са видели и реагиралите историци, е, че има минимизиране на някои факти, недостатъчен акцент върху характеристиките на режима и опити за положителен акцент върху несъществени елементи\", каза Вълчев. Затова той е дал препоръки на издателствата да коригират учебниците и чак след корекциите те ще бъдат одобрени.  На същия брифинг на Вълчев и на американския посланик у нас Ерик Рубин стана ясно, че САЩ увеличават с още 280 хил. долара за следващите 3 години парите за програмата за студентски обмен \"Фулбрайт\" и в нея ще се включат повече студенти. За 26 години досега са участвали 1300 души, 24 студенти са посетили САЩ в последните три години, а 30 млади американци в 26 града са изпратени у нас като помощник-учители по английски.", "date": "2019.06.26", "title": "Вълчев спря учебниците по история"}
{"url": "https://duma.bg/otlagat-s-mesets-reshenieto-za-partiynata-subsidiya-n194674", "text": "До края на юли ще стане ясно с колко ще се намали партийната субсидия. Дебатът ще продължи до лятната ваканция на депутатите. Това стана ясно след коалиционния съвет на ГЕРБ и \"Обединени патриоти\", който се проведе в Министерския съвет. Срещата при Бойко Борисов бе по искане на патриотите, които са недоволни от поредното му еднолично решение партийната субсидия да е 1 лев на глас. \"Обединихме се около позиция, че по този въпрос не трябва да се действа припряно. Всички сме на обща позиция, че субсидиите трябва да бъдат намалени. Още тази седмица \"Обединени патриоти\" ще инициираме консултации в НС с останалите политически сили, за да намерим разумния баланс и законите за политическите партии и за бюджета да бъдат обсъждани и разглеждани заедно\", каза след срещата Симеонов. Той подчерта, че очакванията на обществото са за намаляване на партийната субсидия, и изрази надежда, че политическите сили ще постигнат разумен компромис. \"Като сме поставили срок двата закона да минат през пленарна зала до ваканцията от 1 август, за да не бъдем упреквани, че умишлено отлагаме въпроса за субсидиите, за да не бъде разглеждан въобще\", коментира лидерът на НФСБ и допусна, че може и да не се стигне до разбирателство. Премиерът се извини на патриотите, че не е съгласувал с тях идеята за 1 лев субсидия, която за малко не стана закон в петък, но после добави, че държи на предложението си. \"Поканени сме на разговори от \"Обединени патриоти\" и сме готови да говорим за Закона за политическите партии, в който трябва да се направят необходимите промени. Сега Министерството на финансите и правителството се занимават с изплащането на субсидията, но това трябва да отиде в Закона за политическите партии\", каза Борисов.  В момента размерът на субсидията се определя от Министерството на финансите и се вписва ежегодно в Закона за държавния бюджет. Според източници от ГЕРБ се обмисля кое ведомство да поеме изплащането на субсидиите. Вариантите за размера на парите за партиите са: 11 лв. на глас, 1 лев, между 5 и 8 лв., предлагат БСП и ВМРО, за нулева субсидия с финансиране от бизнеса пък настоя ДПС, а после се изметна, че държи на 11 лв.  Коалиционните партньори се разбраха и да не се променят данъците по повод предложението на Делян Пеевски и ДПС за диференцирани ставки за лекарствата и някои храни.", "date": "2019.06.26", "title": "Отлагат с месец решението за партийната субсидия"}
{"url": "https://duma.bg/borisov-izklyuchi-tsvetanov-ot-gerb-n194675", "text": "Цветан Цветанов вече не е член на ГЕРБ. Това се разбра от гневния коментар на Бойко Борисов по повод атаките срещу властта заради новата сделка за \"ЧЕЗ България\" с \"Еврохолд\". \"Не знам кой стои зад \"Еврохолд\".   Той вече е извън ГЕРБ. Колкото БСП могат да питат за Жан Виденов или ДПС за Местан, толкова и нас за Цветанов\", отсече премиерът. В края на март заради \"Апартаментгейт\" Борисов накара Цветанов да напусне парламента, но го остави зам.-председател на партията и шеф на предизборния щаб. После ограничи достъпа му в парламента, след като Цветанов поиска да съветва групата на ГЕРБ. В кампанията за евровота бяха спрени публичните му изяви. В края на май пресцентърът на ГЕРБ обяви, че Цветанов се оттегля от ръководството, но остава редови член.", "date": "2019.06.26", "title": "Борисов изключи Цветанов от ГЕРБ"}
{"url": "https://duma.bg/korneliya-ninova-dramata-s-parite-e-otklonyavane-na-obshtestvenoto-vnimanie-n194673", "text": "\"Оценявам случилото се с партийните субсидии като загуба на време и отклоняване на общественото внимание от съществени въпроси. Крайно време е да разсъждаваме по същество и да решим въпроса.\" Така коментира в Ямбол лидерът на БСП Корнелия Нинова коалиционния съвет на ГЕРБ и ОП. Тя е учудена, че коалиционните партньори тепърва искат да започнат диалог с парламентарните партии за намиране на разумно решение.  \"Преди десетина дни от БСП предложихме точно това. Нашият НС упълномощи ПГ \"БСП за България\" да поканим другите парламентарни партии на разговори и много спокойно, аргументирано и без излишни емоции да решим проблема с финансирането на партиите\", припомни Нинова. Позицията на БСП е за намаляване на субсидията, но не на 1 лев и не за отваряне на финансирането към олигарси, подчерта отново тя. За съжаление, ГЕРБ и патриотите не откликнаха на поканата ни, заяви Нинова. \"БСП е направила разчети за различна сума. В диалог ще търсим разбирателство. Не искаме да налагаме нещо конкретно. Ще им покажем абсолютно аргументирано финансово какво е необходимо, за да може една партия да работи спокойно и независимо от частни и външни интереси\", категорична е Нинова.", "date": "2019.06.26", "title": "Корнелия Нинова:    Драмата с парите е отклоняване на общественото внимание"}
{"url": "https://duma.bg/anton-popov-antifashist-zhurnalist-poet-i-publitsist-n194668", "text": "Разстрелян заедно с Никола Вапцаров, Атанас Романов, Георги Минчев и Петър Богданов на 23.7.1942 г. В срещата ще вземе участие Антония Смилянова, племенница на Антон Попов. Събитието ще се състои на 27 юни (четвъртък), от 18 часа в салона на ул. \"Леге\" №10, ет. 1.", "date": "2019.06.26", "title": "   Антон Попов - антифашист, журналист, поет и публицист."}
{"url": "https://duma.bg/smilyana-nitova-i-anna-slavova-stavat-deputati-ot-pg-bsp-za-balgariya-n194669", "text": "Смиляна Нитова-Кръстева И Анна Славова са избрани за народни представители от ПГ \"БСП за България\" съответно от 29 Хасковски избирателен район и от 25 МИР в София. Те заемат местата на Елена Йончева и Петър Витанов, който бяха избрани за евродепутати. Това обявиха от ЦИК вчера. В анализ на резултатите на евровота от Обществения съвет към комисията настояват да бъдат обявени достъпните на ЦИК данни и доклади от участници в последното машинно гласуване. Като основни проблеми са посочени ниската - средно около 25%, \"използваемост\" на специализираните устройства в оборудваните с машини секции, стотици сгрешени протоколи и хиляди неотчетени преференции от машинното гласуване. Това е станало дори след повторното въвеждане на данните в ЦИК и извършените от ЦИК хиляди корекции. Според обществения съвет има дефицити в прозрачността на работата на ЦИК и в частност при подготовката и късното обявяване на обществената поръчка за доставка на машините, както и на одита и сертифицирането им. Препоръчва се да има контролно броене на хартиените \"разписки\" от машинното гласуване. От съвета предлагат да има отпечатване от машините в случайна извадка от местата за гласуване, да отпадне ръчното пренасяне на данни от флаш-паметите в хартиения протокол на СИК, който е доказан източник на грешки.", "date": "2019.06.26", "title": "Смиляна Нитова и Анна Славова стават депутати от ПГ \"БСП за България\""}
{"url": "https://duma.bg/leten-lager-sabira-mladi-evropeyski-sotsialisti-u-nas-n194670", "text": "МО в БСП е домакин на летен лагер в Албена. В него ще участват над 1000 младежи от над 30 различни държави в Европа. \"Заедно ще защитим равенството на всеки един млад човек в България, Европа и света. Вероятно не всички сме равни, но на всеки един от нас трябва да бъде даден равен шанс и възможност за развитие в живота. Няма значение дали си беден, или богат, млад или стар, жена или мъж, всеки от нас трябва да има равен достъп до образование, здравеопазване и социални грижи, осигурени от държавата, в която живее. Нека всички заедно - като млади хора, се обединим, за да застанем рамо до рамо в каузата за една по-справедлива, по-солидарна и с по-добро качество на живот Европа\", заяви Габриел Вълков, член на НС на МО, на заседание на ръководството на Младите европейски социалисти в Париж.  На форума беше обсъдена организацията на летния лагер. Неговото мото тази година ще бъде \"Ние се борим за всяко социално право\".", "date": "2019.06.26", "title": " Летен лагер събира млади европейски социалисти у нас"}
{"url": "https://duma.bg/bsp-pravi-viziya-pasport-za-vsyaka-obshtina-n194671", "text": "\"Визия за България\" ще прерасне във визия паспорт за всяка община. БСП е първа сила на евровота в над 60 общини, което е много добър старт за местната власт. Това обяви лидерът на БСП Корнелия Нинова след заседанието на Изпълнителното бюро в Ямбол. По думите й местните избори са специфични, всяко населено място има свои проблеми, които трябва да се решават на място и конкретно. \"В Ямбол най-наболели са проблемите, свързани с депото, болницата, обезлюдяването и заема, който взе кметът на общината. Моделът на ГЕРБ на управление на върха се пренася и по места\", подчерта Нинова. Поставихме си приоритети, които са и национални, но и местни, да сложим в центъра на нашата политика икономическото развитие на общините и социалната политика, в частност задържането на младите хора по места, отбеляза Нинова. Тя посочи, че в Ямболската област БСП има много добри практики като безплатни детски градини, безплатен транспорт за учениците и по-евтини дърва за домакинствата. \"Ще стъпим на тях, за да развиваме политиката си за местна власт в подготовката на местните избори. Граничните райони искат специфични грижи и БСП има своята визия за развитието на Странджа-Сакар\", припомни Нинова. БСП има програма за развитие на Ямбол. В нея се стъпва на доброто, постигнато дотук от всички кметове, но ще се търси още по-добро развитие за жителите на общините. Социалистите търсят съюзи и партньорства с хора, които споделят техните идеи и които искат местната власт да се развива самостоятелно, да е силна, да е близо до хората и споделят програмата \"Визия за България\". БСП си поставя за цел да има в Ямболско най-много кметове, поясни Нинова. \"Искаме по-бързо отпадане на санкциите в засегнатите от уж чумата по дребните преживни животни райони. Хората там трябва да могат да търгуват свободно млякото и месото си. До днес няма неоспорими доказателства за заболяването. Стадото на Анна е все още живо и здраво и жената се бори по съдебен ред да си докаже правата, това е показателно\", категорична е Нинова.  \"Взехме решение Изпълнителното бюро да заседава извън София, да правим срещите си в страната. Амбицията ни е до септември да посетим всички области и да обсъдим с всички общински организации проблемите на всяка община и да начертаем възможните решения. Започнахме с Ямбол символно, защото искаме да поздравим всички, които тук работиха така усърдно на европейските избори и имаме този прекрасен резултат\", допълни Нинова. ", "date": "2019.06.26", "title": "БСП прави визия паспорт за всяка община"}
{"url": "https://duma.bg/gerb-varna-56-mln-lv-n194672", "text": "По разпореждане Бойко Борисов ГЕРБ преведе по сметка на МФ дължимите 5,6 млн. лв. от надвнесени субсидии, съобщи пресцентърът на партията. 39 партии дължат на държавата 14,463 млн. лв. от надвзети субсидии за 3 години назад. Финансовото министерство е преизчислило държавната субсидия, получена от политическите сили от 2016 до март 2019 г., и е изпратило писма до тях, в които е описан механизмът за възстановяване на сумите. Всички формации ще могат доброволно да върнат разликата, ако не го направят, парите ще им бъдат удържани от следващия транш от субсидията с приспадане на 70%. Ако с това задължението не се изчерпи, на третия транш и всеки следващ ще им се удържат по 50% и така до средата на 2020 г. При недостиг на пари или липса на следващи части от субсидията невърнатата разлика следва да бъде възстановена доброволно към бюджета до 31 декември 2020 г. Същият срок важи и за партиите от коалиции, които вече не получават държавна помощ. След изтичането му събирането на дълговете ще продължи по общия ред и с лихва. По данни на МФ БСП дължи близо 4,3 млн. лв., ДПС - 1,625 млн. лв., \"Воля\" - 656 000 лв., НФСБ - 542 000 лв., \"Атака\" - 539 000 лв., ВМРО - 509 000 лв., \"Възраждане\" - 170 000, а останалите формации - под 50 000 лв. ", "date": "2019.06.26", "title": "ГЕРБ върна 5,6 млн. лв."}
{"url": "https://duma.bg/troen-skok-na-rakovite-zabolyavaniya-za-40-godini-n194662", "text": "За последните близо 40 години у нас три пъти повече българи се разболяват от злокачествени болести. Това сочат тревожните данни на Националния център по обществено здраве и анализи. Ако през 1980 г. хората, заболели от различни форми на рак, са били 113 336, то през 2017 г. броят на онкоболните в България достига 292 721 души. Най-рязък ръст има при заболелите в периода от 1990 до 1995 г., като в началото на демократичните промени броят на болните е бил малко над 153 000 души, а през 1995 г. той нараства до 178 000. Пет години по-късно разболелите се от рак достигат 200 000 българи. Според статистиката най-честата форма на рак в България е на млечната жлеза при жените, като през 2016 г. заболяването е установено при 1420  на 100 хиляди жени, а през 2017 г. броят на заболелите вече скача на 1457 случая на 100 хиляди. Втората най-честа диагноза за рак е на женската полова система, при която близо 1181 жени на всеки сто хиляди са заболели, а новооткритите случаи са съответно 96 на 100 хиляди. Впечатление правят и данните за онкоболести при мъжките полови органи - близо 600 мъже на всеки 100 хиляди са с тежката диагноза. Злокачествените образувания на храносмилателните органи също са често срещани, както и злокачествените меланоми и образувания на кожата. Статистиката сочи още, че най-малко са заболелите от рак на костите и ставните хрущяли, на меките тъкани, както и на очите, главния мозък и централната нервна система.  В световен мащаб болните от рак също се увеличават заради нарастването на населението като цяло, както и на хората в по-напреднала възраст. Ръстът зависи и от социално-икономическото развитие на дадена страна. 80% от рисковите фактори за онкозаболяванията се дължат на околната среда.", "date": "2019.06.26", "title": "Троен скок на раковите   заболявания за 40 години "}
{"url": "https://duma.bg/ochakva-se-rekoltata-ot-pshenitsa-da-e-54-mln-tona-n194656", "text": "Очаква се реколтата от пшеница през тази година да бъде около 5,4 млн. тона, стана ясно вчера от думите на земеделския министър Десислава Танева, която беше в Сливен за началото на жътвата. Ако тази прогноза се реализира, това означава, че резултатите през тази година ще са както миналогодишните, когато земеделците прибраха 5,401 тона зърно. Министърът припомни, че изкупната цена на пшеницата зависи изцяло от международните пазари. Десислава Танева уточни, че в България близо 70% от всички зърнени култури се изнасят, така че това е факторът, който определя цената. Танева обясни, че според обследванията на областните дирекции \"Земеделие\" посевите са в добро състояние, а на реколтиране в цялата страна подлежат 11 340 000 дка. За сравнение миналата година площите бяха с 1% повече - около 11,4 млн. дка.  Според Танева предстои важен период за сектора. Очакванията са до края на годината да се приеме Многогодишната финансова рамка (МФР) на ЕС и да се финализират регламентите, които ще определят законодателството за следващия програмен период на Общата селскостопанска политика (ОСП). Независимо от предложените намаления в България директните плащания почти запазват нивата си, каза тя.", "date": "2019.06.26", "title": "Очаква се реколтата от пшеница да е 5,4 млн. тона"}
{"url": "https://duma.bg/terasata-na-plamen-georgiev-skara-rayonen-kmet-i-stolichnata-obshtina-n194663", "text": "Законността на терасата на шефа на антикорупционната комисия доведе до спор Столичната община в лицето на арх. Влади Калинов, шеф на общинския строителен контрол, и районния кмет на \"Слатина\" Наталия Стоянова.  Според Калинов именно районната администрация е узаконила терасата, като проверка показала, че има строителни книжа от 2007 г. както за терасата, така и за изградените конструкции. Не били открити документи само за покрива. \"Това обаче не е основание за събарянето на постройката\", обясни арх. Влади Калинов. Затова според него актът за премахването, издаден наскоро от район \"Слатина\", не бил основателен. В същото време Стоянова е категорична, че стои зад издадения акт за събаряне на навесите с барбекю на антикорупционния шеф. Общинският строителен контрол обаче е отказал да издаде заповед за премахването на двата навеса. Мотивите са, че навесите от 50 кв. метра са направени по време на строежа на сградата и са съществували при въвеждането й в експлоатация. ", "date": "2019.06.26", "title": "Терасата на Пламен Георгиев скара районен кмет и Столичната община"}
{"url": "https://duma.bg/feldsherite-se-vazmutiha-ot-ananiev-plashat-s-protest-n194661", "text": "Сдружението на фелдшерите/лекарски асистенти в България изрази възмущението си от изказването на здравния министър Кирил Ананиев във връзка с формирането на заплатите на заетите в здравеопазването и поиска публично извинение. В понеделник Ананиев предложи основните заплати на санитар, сестра и лекар да бъдат в съотношение 1:1,7:2, 2. Според фелдшерите в изказването си министърът е объркал наименованията на медицински професии като фелдшер/лекарски асистент със санитар или парамедик, като също така е обявил несъществуващата професия \"Професионалист по здравни грижи\". Това е недопустимо, абсурдно и едва ли е в плюс за министър Ананиев, който  неглижира и омаловажава важната и значима за българското здравеопазване медицинска професия фелдшер/лекарски асистент\", пише в отвореното писмо на сдружението. То настоява за незабавно извинение до 1 юли, в противен случай ще организира протест в цялата страна.  По-късно Мая Илиева, която е една от организаторките на протестите на медсестрите, заяви, че няма информация къде са отишли отпуснатите от правителството 50 милиона лева за заплати на медицинските сестри.", "date": "2019.06.26", "title": "Фелдшерите се възмутиха  от Ананиев, плашат с протест"}
{"url": "https://duma.bg/stolichani-skochiha-sreshtu-nov-opit-za-stroezh-mezhdu-blokove-n194667", "text": "Срещу поредното намерение за застрояване на междублоково пространство, този път в столичния квартал \"Гоце Делчев\", се обявиха жители на района. Преди седмица хората от бл. 253 получили съобщение от община \"Триадица\", че имат две седмици да направят предложения или да възразят срещу строежа на пететажен блок, който трябва да бъде издигнат непосредствено пред кооперацията им в зелено пространство с много дървета. Към новата жилищна сграда се предвижда прилежащ магазин, подземни гаражи на три нива и разширяване на улицата, която води до новия обект в близост до ул. \"Луи Айер\". За предстоящия строеж са уведомени само собствениците на вход \"Ж\" на блок 253 и на още две малки съседни кооперации в качеството им на заинтересовани лица. Те веднага са започнали да уведомяват и други жители на района и само за няколко дни са се обединили за общи действия. Хората имат намерение да започнат подписка, както и да напишат колективна жалба след консултация с адвокат.  В понеделник вечерта жителите на квартала се събраха да обсъдят бъдещите си действия и получиха конкретни съвети от общинския съветник от БСП Борис Цветков, който също живее в района. Вчера сутрин пък активистите бяха в районната администрация, за да се запознаят с документацията по случая. Те не успяха обаче да научат кой е инвеститорът. Стана ясно, че ако жителите на района пуснат жалба срещу строежа, тя отива направо в съда, а общината в момента няма ход, обясни за ДУМА Борис Цветков.  Официалният протест ще бъде днес от 19 ч. при трафопоста на бл. 253, съобщиха организаторите. Те ще получат подкрепата и на хора от съседни кооперации. \"Въздух не остана в квартала, от нас зависи да опазим и малкото зелена площ и светлина, за която има интереси да бъде изтъргувана\", заявяват столичаните. ДУМА припомня, че в четвъртък преди сесията на Столичния общински съвет хора от няколко инициативни комитета, събрани в организация \"Обединена София\", ще бъдат на ул. \"Московска\" 33, за да изразят недоволството си от презастрояването на града.", "date": "2019.06.26", "title": "Столичани скочиха срещу нов  опит за строеж между блокове"}
{"url": "https://duma.bg/ombudsmanat-predlaga-zakon-za-lichniya-falit-n194657", "text": "Липсата на закон за фалит на физически лица формира двата основни потока - към сивата икономика и към Терминал 2 на летище \"София\". Това заяви вчера омбудсманът Мая Манолова, която представи законопроект за несъстоятелност на физическите лица. Според резултатите от първото национално проучване по въпросите на личния фалит 82,3% от българите очакват приемането на такъв закон.  Българските граждани нямат възможност да обслужват своите кредити, сметки за ток, за парно и да посрещат най-необходимите разходи за своите семейства. Това води до необходимостта от закон за частния фалит, каза омбудсманът. Това е проект, който ще бъде в интерес и на длъжниците, и на кредиторите, които ще могат да удовлетворят своите вземания, и за държавата, и за фиска, защото сивата икономика в момента се запълва сериозно и от хората, които са изпаднали в неплатежоспособност, каза Манолова. За да се преодолее състоянието на свръхзадлъжнялост, се налага частично или пълно опрощаване на задълженията. Текстовете на проектозакона предвиждат бърза, прозрачна и достъпна процедура пред съд, която дава възможност всички замесени да се включат в производството. Публичността може да бъде осигурена чрез електронен общодостъпен регистър, в който да се внася информация за всички лица, за които започва процедура по несъстоятелност. Първата процедура е погасителен план, следва ликвидация на имуществото и в третия вариант - и действия на решението за обявяване на несъстоятелност при липса на доходи и имущество. В напреднала фаза е изработването на европейска директива, която ще стимулира въвеждането на законодателство, което да се отнася до несъстоятелността на физическите лица. Според омбудсмана и разбирането на ЕК е подобно - че не трябва да се стига до фалити, а трябва да се засили културата на оздравяване. Вместо да чакаме ЕК за пореден път да ни призовава да приемаме законодателство, да го направим в интерес на българското гражданско общество, призова Манолова. Законопроектът е разработен заедно с представители на академичната общност и магистрати. Манолова предложи да се сформира екип от представители на различни институции и организации с цел подобряване на текстовете. Предвижда се новият закон да влезе в сила от 1 януари 2020 г. По време на представянето на законопроекта проф. Огнян Герджиков призова да не се бърза с въвеждането на нормите. Според него е пълен абсурд този закон за влезе в сила от 1 януари 2020 г. Това мнение изрази и председателят на АИКБ Васил Велев. Безспорно има потребност от такъв закон, но като вземем предвид българската изобретателност и предприемчивост, ако не се вземат предвид всички последствия, рискуваме да влошим бизнес средата, обясни Велев. Когато тарикатите не си плащат сметките и използват пролуки, техните сметки ги плащат изрядните чрез по-високи тарифи и такси, изтъкна той. За да се компенсират банките, се увеличават таксите, което не е добре за изрядните кредити. По думите му след приемането на новия закон до влизането му в сила новите кредити трябва да са съобразени с новите уредби на тези отношения.", "date": "2019.06.26", "title": "Омбудсманът предлага закон за личния фалит"}
{"url": "https://duma.bg/vapreki-poevtinyavaneto-na-gaza-parnoto-shte-poskapne-n194659", "text": "Цената на топлинната енергия може да се повиши с по-малко от 4% към момента на правените от енергийния регулатор разчети заради предвиденото с повече поевтиняване на природния газ от юли, стана ясно от думите на председателя на КЕВР Иван Иванов пред журналисти. Въпреки поевтиняването на природния газ обаче парното ще поскъпне. Вчера регулаторът обсъди свалянето на цената на природния газ с 0,6 на сто, докато разчетите за поскъпването на парното и топлата вода в страната средно с 4,5 на сто са правени при сегашната по-висока стойност на синьото гориво. Най-голямо увеличение на цените се очаква в Разград - 17,53%, в Габрово - 12,53%, в София увеличението ще бъде 4,3%. Намаление на цената се планира единствено за сливенската топлофикация. Какво ще е финалното решение за цените на електроенергията, природния газ и топлоенергията, КЕВР ще обяви на 1 юли.  Докладът на държавния газов доставчик \"Булгаргаз\" показва, че съвсем точно е изчислено понижението на газа с 0,6 на сто, каза Иванов. \"Цената не се формира по текущите цени било на втечнения газ или на световния пазар, а по формула, отчитаща деветмесечните изменения на петролните деривати\", отбеляза той в отговор на въпрос дали поевтиняването не е можело да е по-голямо заради спада на цените на втечнения природен газ на световните пазара в последните месеци. Иванов допълни, че макар промяната в цената на природния газ да е твърде малка, тя ще бъде отразена в решението на 1 юли за цените на топлинната енергия и това ще продължава и следващите периоди, особено в началото на отоплителния сезон. От думите му стана ясно, че регулаторът смята да разреши на \"Булгаргаз\" понижението с 0,6 на сто, или с 27 стотинки на мегаватчас. Предложената цена за третото тримесечие на 2019 г. е 44,90 лв./MВтч (без цени за достъп, пренос, акциз и ДДС). Намалената продажна цена на природния газ за периода се дължи на договорените алтернативни доставки на по-ниски цени в сравнение с тази по дългосрочния договор с \"Газпром\". Омбудсманът Мая Манолова пък вече поиска информация от КЕВР по Закона за достъп до обществена информация във връзка с предстоящото увеличение на цените на електрическата енергия. Манолова изиска от регулатора заявленията за утвърждаване на нови цени от 1 юли 2019 г. до 30 юни 2020 г. и приложените към тях годишни финансови отчети и доклади за дейността за 2018 г. на ЧЕЗ, ЕВН и Енерго-Про. Повод за това са заличените данни във въпросните заявления на тези дружества, публикувани на интернет страницата на КЕВР, които засягат финансовата обосновка на цените.", "date": "2019.06.26", "title": "Въпреки поевтиняването на газа парното ще поскъпне"}
{"url": "https://duma.bg/kevr-ne-e-gotova-za-sdelkata-s-chez-n194658", "text": "Със заповед на председателя на КЕВР Иван Иванов била създадена междуведомствена група, която да направи критерии по сделката с покупката на ЧЕЗ. Тези регламенти, които КЕВР трябва да изготви, щели да се използват и за в бъдеще при големи сделки в областта на енергетиката. Това обяви вчера председателят на комисията Иван Иванов. Очаква се критериите да бъдат изготвени до 2-3 седмици. На въпрос дали ще се разглежда финансовото състояние на \"Еврохолд\" Иванов обясни, че това ще бъде заявено след изготвянето на критериите. Той обаче подчерта, че КФН е специализираният регулатор, който вече работи по този въпрос. Миналата седмица \"Еврохолд\" и ЧЕЗ подписаха договор за придобиването на шестте дружества на чешката компания в България за 335 млн. евро. До сделката се стигна, след като предишният определен купувач - пазарджишката \"Инерком\" на Гинка Върбакова, срещна проблеми с одобрението си от КЗК.  Дружеството \"Еврохолд\" се надява до края на годината да получи всички регулаторни разрешения, за да придобие българските активи на ЧЕЗ, съобщи късно в понеделник пред журналисти председателят на надзорния съвет Асен Христов. Той каза, че до месец и половина най-късно документите за одобрението на сделката с ЧЕЗ ще бъдат внесени в КЗК. \"Еврохолд\" няма да фалира без тази сделка, 80% от бизнеса ни е в чужбина, но се надяваме тя да се случи\", отбеляза той. \"Както и предишния път, трябва да проявим отговорност и независимите регулатори да се произнесат по сделката за ЧЕЗ.\" Това заяви вчера премиерът Бойко Борисов в отговор на въпрос кои стои зад \"Еврохолд България\". \"Този, който стои сутринта, беше по БТВ и говори ясно. Вие не знаете ли кой е?\", каза той по повод интервюта но Христов вчера пред телевизията. \"Сделката е извършена в Чехия от частна компания. Така че ако визирате написаното, че Цветанов стои зад сделката - Цветанов е извън ГЕРБ\", посочи Борисов. Той добави, че \"като премиер няма право да коментира такава сделка, защото подобно изказване може да нанесе тежки последици. Да бъдем осъдени като държава и да платим огромни пари\".  Попитан, ако има съмнения около сделката, би ли се намесил, Борисов изтъкна: \"Не се меся в работата на независимите регулатори. Както не се намесихме, когато имаше предишен купувач, така и днес. И предишния път се направи политическа атака, впоследствие се оказа, че не е основателна.\" \"След като бъде приключена сделката за българските активи на ЧЕЗ, от \"Еврохолд\" ще се концентрират върху намаляването на загубите по преносната мрежа, с което няма да се наложи сериозно увеличение на цената на тока, заяви Асен Христов, цитиран от БНР. \"Мисля, че нито един от моите колеги няма да бъде против да предложим място в Борда на директорите на \"Разпределение енерго\" в бъдеще на един държавен представител\", каза още той. От \"Еврохолд\" смятат да останат в енергийния бизнес поне десет години и не скриват амбициите си да придобият и други активи на ЧЕЗ извън страната. \"Само акционерите стоят зад компанията, не съм Гинка, холдингът не е Гинка, а с Цветан Цветанов се познаваме от времето, когато студенти се събирахме да тичаме заедно, само на \"здравей\" сме\", заяви по повод публикации Христов. Той каза, че бил много по-близък с министъра на спорта Красен Кралев. Христов допълни, че познава и председателя на парламента Цвета Караянчева, която е била служител на \"Еврохолд\" навремето, но това не означавало, че тя е негов човек. По думите му основните акционери в \"Еврохолд\" - неговата компания \"Старком\", притежаваща 54 на сто, и люксембургският фонд \"Кей Джей Кей\", държащ 12 процента, поне отпреди две години са се заинтересували от придобиване на енергийни активи и дори съжалили, че изпуснали участието в процедурата за продажбата на активите на ЧЕЗ в България. След обрата с \"Инерком\" не се поколебали да се включат и дори по думите на Христов са предложили по-добра оферта от пазарджишката. Сделката ще бъде финансирана със заем от германската \"Дойче банк\" и японската \"Номура\", които ще отпуснат общо 300 млн. евро синдикиран кредит. Тези банки дори са потвърдили готовността си да предоставят допълнителни средства на \"Еврохолд\" и придобиваните от него енергийни дружества за погасяване на техни заеми и финансиране на инвестиционните им програми. Холдингът чака също така одобрение от КФН на проспекта за увеличение на капитала му на Българската фондова борса с 80 млн. евро. От \"Кей Джей Кей\" вече са заявили интерес да запишат нови акции, както и пенсионни фондове и чуждестранни компании и дори се очаква презаписване на увеличението на капитала, коментира Христов. Отделно на разположение са 120 млн. евро от листната преди три години на фондовата борса в Дъблин облигационна емисия за 200 млн. евро, от която към момента са записани 80 млн. евро, но останалият финансов ресурс е налице, обясни той. За осигуряване на финансирането на сделката с ЧЕЗ няма да се залагат застрахователни активи, каквито публикации имаше в последните дни. По закон няма как да се ползва за обезпечение и електроразпределителната мрежа, уточни Христов.", "date": "2019.06.26", "title": "КЕВР не е готова за сделката с ЧЕЗ"}
{"url": "https://duma.bg/spirat-pomoshtite-za-otglezhdane-na-dete-pri-otsastviya-ot-uchilishte-n194660", "text": "Месечните помощи за отглеждане на дете до завършване на средното му образование ще се прекратяват при отсъствия от часовете. Санкцията ще се прилага, ако в рамките на един месец от учебната година са допуснати отсъствия повече от три дни от дете, посещаващо група за задължително предучилищно образование, и от пет учебни часа от ученик. Това предвижда проект на правителствено постановление за промени в Правилника за прилагане на Закона за семейни помощи за деца. Той е качен за обществено обсъждане.  Предлаганите промени са във връзка със синхронизирането на правилника с измененията в Закона за семейни помощи за деца, които влизат в сила на 1 август. Освен прекратяването на детските надбавки, за отсъствия от учебните занятия в проекта се предвижда еднократната помощ за първокласници вече да се предоставя на два пъти, а не накуп. Сумата е 250 лв. и 50% от нея ще се дават при записването на детето в първи клас, а остатъкът - в началото на втория учебен срок, ако то продължава да посещава училище. ", "date": "2019.06.26", "title": " Спират помощите за отглеждане на дете при отсъствия от училище"}
{"url": "https://duma.bg/sofiyska-voda-prie-harta-na-klienta-n194655", "text": "Харта на клиента на \"Софийска вода\" влезе в сила, съобщи на специална пресконференция търговският директор на дружеството Габриела Меркоре. Нашата цел е да отговорим в максимална степен на очакванията на хората в две направления - качеството на услугите, които предлагаме, и сроковете на реакцията ни. Вече поемаме ангажимент да реагираме на сигналите до два часа. Ако те са свързани с качеството на водата, срокът за отстраняване на проблема е 48 часа. На писмата на клиентите вече ще отговаряме за 8, а не за 14 дни, допълни Меркоре. \"Знаем, че работата ни понякога създава неудобство за потребителите, защото работим по инфраструктура и понякога се налага прекъсване на водата, за да се извършват ремонти или подмяна на тръбите. Още от миналата година направихме една крачка напред в информирането на нашите клиенти чрез безплатен смс. Телефонният ни център връща обаждания на оставени гласови съобщения до два часа\", обясни тя. Меркоре каза още, че в хартата са включени и достъпни клиентски центрове, в които ще откриете отлично обслужване, разбиране на проблемите ви и обслужването им. \"Затова записахме в нашата харта, която е първата във ВиК сектора в България, че работим с удължено работно време, и също така, че обикаляме отдалечените от София селища с нашия мобилен център за обслужване\", подчерта тя. За периода 2010-2018 г. са изградени или рехабилитирани 590 км водопроводи, както и 84 км канали с включени рехабилитирани и нови връзки към тях, с което общата дължина на ВиК мрежата в София вече надминава 5500 км, съобщи изпълнителният директор на \"Софийска вода\" Васил Тренев, отчитайки досегашното изпълнение на бизнесплана на дружеството от 2017 до 2021 г. Досега течовете са намалени с 12 %., а до края на периода загубите на вода трябва да спаднат от 47% до 38%, а инвестициите да достигнат 209 млн. лв. Само за тази година те са 46.3 млн. лв., допълни Тренев. Според него досега не са засечени никакви отклонения в качеството на водата, доставяна по домовете.", "date": "2019.06.26", "title": "\"Софийска вода\" прие Харта на клиента"}
{"url": "https://duma.bg/nikoy-ne-iska-da-vazstanovi-pametnika-na-kodzhakafaliyata-n194664", "text": "Нито една оферта не е била подадена в общината в Бургас за изграждането на реплика на съществуващия през първата половина на XX век паметник на Александър Георгиев-Коджакафалията. Крайният срок за участие бе до 24 юни. Тепърва ще се преценява дали да бъде удължен срокът на процедурата, обявиха от общината. Местната администрация неколкократно обявяваше процедури за изработка на светски паметник на филантропа, а след решение на Общинския съвет от 2015 г. и на реплика на оригиналния паметник на Коджакафалията, но до избор на изпълнител и по двата конкурса така и не се стигна. Преди да се пристъпи към тяхното стартиране и за да изготви документацията, общината се обърна към местното Дружество на художниците, за да може гилдията да представи своето становище по работния вариант на критериите, които ще бъдат заложени в двете технически задания.", "date": "2019.06.26", "title": "Никой не иска да възстанови паметника на Коджакафалията"}
{"url": "https://duma.bg/varnentsi-se-oplakvat-ot-nedostig-na-avtobusi-n194665", "text": "Жителите на \"Цветния квартал\" във Варна се оплакват от недостиг на автобуси в района. Според хората линиите, по които в момента се движат автобусите, не са удобни и затова често няма пътници. Кварталът е лишен от достъп до Летния театър, Фестивалния и конгресен център и Морската градина. До Окръжната болница пък се стигало само пеша.  Автобусите, които преминават близо до варненския квартал, се движат по линиите номер 12, 10 и 7, като последните две не са достатъчно редовни и обикалят много, докато достигнат по-централните части на града. Именно поради тази причина жителите на квартала се принуждават да използват таксита или лични автомобили за придвижване. Хората подчертават още, че това е и квартал без тротоари. Те предлагат да се ограничи паркирането на автомобили по улица \"Роза\", за да може оттам да минава автобусна линия, която да стига до гимназиите в района, до Окръжната болница и до Морската градина.", "date": "2019.06.26", "title": "Варненци се оплакват от  недостиг на автобуси"}
{"url": "https://duma.bg/kaloyan-pargov-gerb-potopi-sofiya-n194666", "text": "Гневни коментари на недоволни столичани предизвикаха за пореден път последствията от поройния дъжд в понеделник. Много подлези бяха наводнени, а наскоро ремонтираната част от ул. \"Солунска\" в близост до ул. \"Граф Игнатиев\" за минути се превърна в река заради невъзможността водите да изтекат през новите тесни шахти.  \"Абдикацията на кмета на София от всички задължения по поддържането и качественото изграждане на инфраструктурни обекти и съоръжения вече дава своите трагични резултати\", коментира лидерът на столичните социалисти и председател на групата на БСП в СОС Калоян Паргов. Според него оправданието, че вината е само на изпълнителите на ремонтите, е несъстоятелно и е време възложителят в лицето на Столичната община да носи отговорност за случващото се в града.  \"ГЕРБ потопи София, а ръководството на общината от години нехае за здравето и сигурността на софиянци, вглъбена единствено в усвояването на европейски средства, които отиват в незнайно чий джоб\", констатира Паргов.", "date": "2019.06.26", "title": "Калоян Паргов: ГЕРБ потопи София"}
{"url": "https://duma.bg/nesashtestveno-n194643", "text": "Такъв политически погром над училището не помним. Министър Красимир Вълчев разпореди в учебниците по история на България за Х клас да се допишат още \"зверства\" на комунизма и да се махнат хвалбите за несъществени неща като  . Учебниците вече са одобрени от оценителите и от учителите, но министърът ги спря. Еднолично. Акцията се подготвя откровено от няколко дни - по всички телевизии бяха пуснати двама знаменити антикомунисти да плюят с пяна на уста, хулите - подпечатани с подкрепата на Цветанов. Сетне декларации и петиции от политическите останки СДС и ДБ на Радан. Чисто и изцяло политическа акция за безусловен диктат на познатата идеология \"на черепите\" над образованието.  Целта? Ами, да не могат децата да питат: щом при соца този народ е прескачал трупове по улиците и е живял в тирания, как тъй се размножи до 9 милиона, как си построи къщи и си накупи апартаменти? Как излезе 24-ти в света по развитие и 19-ти по дълголетие, пък сега е съответно на 52-ро и на 115-то място? Как се изучи до крак и не плащаше нито стотинка, когато му оперираха джигерите, а детските му хорове покоряваха света? Как ли? Просто думата \"просвета\" не спадаше към \"несъществените неща\".               ", "date": "2019.06.26", "title": "Несъществено "}
{"url": "https://duma.bg/kratki-novini-n194644", "text": "Ръководството на Германската социалдемократическа партия (ГСДП) реши да се допита до своите 440 000 членове тази есен кой да бъде новият или евентуално новите лидери на партията. Генералният секретар Ларс Клингбайл по-рано заяви, че партийните членове искат да се произнесат по въпроса. Тримата зам.-председатели, които заедно временно поеха ръководството, изключват възможността да оглавят партията. Синдикатът на медиците в Гърция предупреди за остър недостиг на екипи на Бърза помощ в курортите в страната. На остров Миконос има шестима служители на Бърза помощ при необходимост от 10. На остров Парос работят 9 души, те не ползват почивни дни и разполагат само с една линейка. На популярния и многолюден остров Кос, където са настанени и стотици мигранти, има едва петима лекари.  Борис Джонсън заяви по Би Би Си, че Великобритания ще излезе от ЕС на 31 октомври, независимо дали има или не споразумение за напускане. Той обаче е изпреварен последните дни от Джеръми Хънт в надпреварата за лидерския пост на Консервативната партия, който автоматично гарантира и премиерския пост. Причина е скандалът с приятелката му, с която живее, след като напусна съпругата си. В четвъртък вечерта пламнал скандал между двамата, тя крещяла \"не ме докосвай\" и \"махай се от дома ми\", а съседите извикали полиция. Хънт призовава Джонсън да даде обяснения. Руски военни пристигнаха във Венецуела, за да продължат работата по обслужване на военната техника, заяви зам. външният министър Сергей Рябков. Той уточни, че става дума за доставена вече техника в рамките на договорите за военнотехническо сътрудничество\". \"Това сътрудничество е прозрачно и не носи никакви елементи на дестабилизация на регионалната или която и да е обстановка\", потвърди Рябков.  В страната за около 4 часа бяха спрени всички телефонни линии, включително мобилните. Не работеха номерата на спешните служби, включително и телефон 112, служби като полиция, пожарна и \"Спешна помощ\". За властите сривът не е кибератака. Наложи се полицаите да излязат по улиците на страната, за да бъдат по-близо до хората при нужда. Военни полицаи бяха съсредоточени на жизненоважни места като летища.", "date": "2019.06.26", "title": "Кратки новини"}
{"url": "https://duma.bg/antiruskata-isteriya-v-gruziya-se-nadahva-ot-sasht-n194645", "text": "Случващото се в Грузия е \"антируска истерия\" и \"еднозначно се надъхват от американските спецслужби\", заяви бившата лидерка на грузинския парламент Нино Бурджанадзе, оглавяваща опозиционната партия \"Единна Грузия\". Според нея бившият президент Михаил Саакашвили \"се опитва да изстиска максимума\" от протестите в страната и \"ще прави всичко, за да стане антируската истерия главното направление на грузинската политика\". За него това е единствената възможност да разиграва своята карта\", каза тя пред в. \"Известия\".  Антируската истерия в Тбилиси пламна, след като на международен форум руският представител Сергей Гаврилов водил заседание в стола на лидера на парламента. В отговор на пламналата истерия Москва спря въздушните съобщения с Тбилиси и призова руските туристи да напуснат Грузия. \"Гаврилов седна там, където му посочиха. Русия и господин Гаврилов няма никаква вина\", каза Бурджанадзе. \"Грузия ще загуби твърде, твърде много\", добави тя по повод мерките на Москва.  Междувременно властите изпълниха някои от исканията на продължаващите протести - те освободиха 57 от арестуваните и върнаха пропорционалната система на изборите. ", "date": "2019.06.26", "title": "Антируската истерия   в Грузия се надъхва от САЩ"}
{"url": "https://duma.bg/novite-sanktsii-na-tramp-zasyagat-visshi-irantsi-n194646", "text": "Доналд Тръмп подписа указ за нови санкции срещу Иран, засягащи върховния ирански лидер Али Хаменей. Те са са отговор на агресивните действия на Иран, включително и за свалянето на американски дрон от иранската страна, докато апаратът се е намирал над международни води. По думите му, новите мерки трябва да лишат режима от достъп до важни източници на финансиране. Финансовият министър Стивън Мнучин уточни, че ще бъдат блокирани \"милиарди долари\" ирански активи. По думите му подготвят се санкции и срещу външния министър Мохамад Зариф. Новите санкции означават край на дипломацията между Техеран и Вашингтон, стана ясно от съобщение в туитър на говорителя на иранското външно министерство Абас Мусави. Според него това  \"унищожава установените международни механизми за поддържане на световния мир и сигурност\".", "date": "2019.06.26", "title": "Новите санкции на Тръмп  засягат висши иранци"}
{"url": "https://duma.bg/miliarderi-ot-sasht-iskat-po-visoki-danatsi-za-tyah-n194647", "text": "Голяма група от най-богатите американци призова за по-високи данъци на хората с много пари. Те се подписаха под призив към кандидат-президентите на САЩ за предстоящите избори през 2020 г., съобщиха медиите. Сред привържениците на по-високи данъци за богаташите са милиардерът Джордж Сорос, мултимилионерът и съосновател на \"Фейсбук\" Крис Хюз, както и наследници на богатството на Уолт Дисни и собствениците на веригата луксозни хотели \"Хаят\". \"Висок данък върху богатството може да помогне за борбата с климатичните промени, да подсили икономиката, да подобри здравеопазването, да създаде повече възможности за реализация и да разшири демократичните ни свободи\", пише в декларацията на богаташите. Милиардерите припомниха изказването на един от най-богатите хора в света Уорън Бъфет, който беше изчислил, че секретарката му плаща по-високи данъци от него. Те са привърженици на кандидат-президенти от Демократическата партия, но твърдят, че и сред Републиканската партия има привърженици на по-високи данъци за заможните хора, защото \"някои въпроси са толкова важни за Америка, че не може да са идея само на един или двама кандидати\".", "date": "2019.06.26", "title": "Милиардери от САЩ  искат по-високи   данъци за тях"}
{"url": "https://duma.bg/strahotni-zhegi-obhvashtat-polovin-evropa-n194650", "text": "Голяма вълна от продължителни горещини обхваща Западна Европа. Властите предупредиха деца, пенсионери и хора с хронични заболявания да се подготвят за непосилни жеги, пише британският в. \"Гардиън\". Температурите ще достигат или надминат 40 градуса в голям район от Испания до Швейцария, като горещият въздух се \"засмуква\" от Сахара заради комбинация от неподвижен циклон над Атлантическия океан и високо атмосферно налягане в Централна Европа. В комбинация с висока влажност на места усещането ще е като за 47 градуса, предупреждават синоптици. В Испания прогнозират 42 градуса на сянка в четвъртък в поне 4 провинции. Обявена е тревога заради повишен риск от горски пожари. Във Франция отсега общините подготвят помещения за охлаждане и отварят общинските басейни дори през нощта, за да могат хората да се спасят от жегите. В понеделник в Париж беше 34 градуса, като прогнозите са температурата да се покачи и да остане толкова горещо през по-голямата част от седмицата. Еманюел Демел от Meteo-France твърди, че горещата вълна е много необичайна, защото идва рано. Според данните на синоптиците, такова явление във Франция не е имало от 1947 година. Франция отложи някои изпити в училищата за следващата седмица, а благотворителни организации започват да разнасят бутилки с минерална вода на бездомните. Обстановката наподобява голямата гореща вълна във Франция от август 2003 г., когато на жегите се приписва смъртта на 15 000 души, а болниците не успяха да приемат всички нуждаещи се. В Италия също ще бъдат засегнати от жегата. Синоптиците по телевизиите говорят за \"най-интензивната гореща вълна от десетилетие\". Максимални температури между 37 и 40 градуса бяха прогнозирани за Рим, Флоренция, Болоня, Милано и Торино. Няколко италиански града очакват да регистрират рекорди за всички времена за месец юни. Властите в Рим предупредиха за заплаха за здравето от купчините боклуци, които се трупат по улиците, заради проблемите с извозването на отпадъците. Осем туристи бяха глобени по 450 евро за къпане във фонтаните на града. Германия също ще изпита горещата вълна. Синоптиците прогнозираха, че рекордът за юни във Франкфурт от 38,2 градуса, поставен през 1947 г., ще бъде подобрен. Най-вероятно това ще стане в средата на седмицата, като прогнозата сочи 100 слънчеви часа преди петък. Не е изключено във Франкфурт да регистрират 40 градуса, а прогнозата за Берлин е за температури до 37 градуса. Светът е изправен пред \"климатичен апартейд\", в който богатите са по-способни да се приспособят към по-гореща планета, докато бедните страдат от най-тежките последици от климатичните промени, обяви експерт на ООН, цитиран от Франс прес. В нов доклад специалният докладчик на ООН за крайната бедност и правата на човека Филип Алстън предупреди, че климатичните промени може да оставят 140 млн. души в развиващия се свят без дом до 2050 година. \"Извратено, докато бедните хора са отговорни само за една малка частица от глобалните емисии, те ще понесат по-голямата част от тежестта на климатичните промени и имат най-малък капацитет да се защитят\", изтъква Алстън.", "date": "2019.06.26", "title": "Страхотни жеги обхващат половин Европа"}
{"url": "https://duma.bg/pase-varna-rusiya-v-svoite-reditsi-n194649", "text": "Парламентарната асамблея на Съвета на Европа (ПАСЕ) гласува да позволи на представителите на Русия да се върнат в състава й пет години след анексирането на Крим от Украйна. Въпреки силната съпротива на Киев 118 парламентаристи от държави членки на Съвета на Европа гласуваха \"за\" връщането на руските представители. \"Против\" бяха 62-ма, а въздържалите се бяха 10. Представителите на Москва бяха лишени от правата си в ПАСЕ, след като Русия си върна Крим от Украйна през 2014 г. и започна да подкрепя сепаратистите в Донбас. Русия отговори с бойкот на асамблеята и от 2017 г. спря да плаща своя дял от 33 милиона евро в годишния бюджет на институцията, следяща за спазването на човешките права. Украйна беше твърдо против и обяви, че ще напусне ПАСЕ.", "date": "2019.06.26", "title": "ПАСЕ върна Русия  в своите редици"}
{"url": "https://duma.bg/horata-nastoyavat-za-poveche-demokratsiya-n194648", "text": "Едва половината от населението на света смята, че страната им е демократична. Изследване показва още, че много западноевропейци смятат банките и социалните медии за заплаха за демокрацията. Проучването сред над 150 000 души от 57 държави от германската фирма \"Далиа рисърч\" и фондация \"Алианс за демокрациите\" разкрива, че дори при демокрациите 38% от хората не са доволни от текущото състояние на нещата. В САЩ 40% казват, че страната им не е достатъчно демократична. В Европа 52% смятат, че ЕС не действа в интерес на мнозинството европейци, като най-много критики идват от Италия, Франция и Гърция.", "date": "2019.06.26", "title": "Хората настояват за  повече демокрация"}
{"url": "https://duma.bg/imamoglu-specheli-s-imidzha-na-naroden-politik*-n194652", "text": "  Турският президент Реджеп Ердоган искаше на всяка цена да задържи властта в Истанбул, защото знаеше колко важен е 15-милионният град на Босфора за собственото му политическо оцеляване. Затова той изпрати в битката за Истанбул \"най-добрия си човек\" - родения в Източен Анадол Бинали Йълдъръм, който е ветеран в турската политика и може би най-важният съратник на турския президент, редом със зет му Берат Албайрак, който е и финансов министър. Дълги години Бинали Йълдъръм беше почти без прекъсване министър на транспорта, а през 2016-а Ердоган го направи и премиер на Турция. Управляващата Партия на справедливостта и развитието (ПСР) беше дотолкова сигурна в неговия успех на изборите през март, че започна да разпространява плакати, на които Йълдъръм вече благодареше на избирателите за изборната си победа, макар преброяването на гласовете изобщо да не бе приключило. Но очевидно радостта е била прибързана: един подценяван кандидат развали празника на Ердоган. Социалдемократът Екрем Имамоглу беше напълно непознат на турските избиратели - освен на тези в Истанбул. Дори и най-смелите прогнози не предричаха шансове на 49-годишния кандидат на опозицията. Той обаче успя да изпревари с малко Йълдъръм и дори встъпи в кметската длъжност. След това обаче Ердоган внесе жалба в Избирателната комисия, която анулира изборния резултат, след което се наложи повторение на изборите.  Имамоглу беше 5 години кмет на истанбулския район Бейликдюзю. Той има три деца, роден е в Трабзон, край бреговете на Черно море, където е израснал в семейство на предприемачи - фамилията му притежава средноголяма строителна фирма. Имамоглу е убеден кемалист и е смятан за либерален и прогресивен политик. По време на предизборната си кампания той обичаше да повтаря, че е последовател на Кемал Ататюрк и смята за особено важни неговите идеи за демокрацията, светското начало и равните шансове. Имамоглу предизвика истински фурор с това, че през краткото време, в което беше кмет на Истанбул, постави над бюрото си портрет на Ататюрк. Талантът на Имамоглу да демонстрира своята близост с народа безспорно му помогна за изборната победа в края на март. Докато повечето представители на социалдемократическата Републиканска народна партия (РНП) са възприемани като прекалено елитарни, Имамоглу говори на езика на народа. В Истанбул той често може да бъде видян да разговаря с минувачи по улиците и да проявява загриженост и интерес към техните проблеми. Независимо от прогресивната му ориентация Имамоглу е избираем и за повечето консервативно-религиозни турски граждани: в предизборната кампания през март, по време на Рамазана, той спазваше мюсюлманския ритуал и дори можеше да бъде видян да цитира Корана. За мнозина турци Имамоглу е личността, която може да допринесе за помирение в турското общество. По време на телевизионния дуел с Йълдъръм той увери, че иска да прекрати поляризацията и да стимулира единството на турското общество. За много негови сънародници това подейства като балсам. БГНЕС", "date": "2019.06.26", "title": "Имамоглу спечели с имиджа на народен политик*"}
{"url": "https://duma.bg/ot-istanbul-zapochva-nova-era-v-turskata-politika-n194653", "text": "\"Хюриет\" Резултатът от повторните избори в Истанбул беше почти сигурен още на 6 май, когато Върховният съд отмени резултатите от изборите на 31 март, а оттам и победата на опозиционния кандидат Екрем Имамоглу. Тук могат да се посочат няколко причини: първо и най-важно, решението на съда за анулирането на победата на Имамоглу по настояване на управляващата Партия на справедливостта и развитието (ПСР) далеч не беше убедително за турското обществено мнение. Това беше голям удар върху чувството за справедливост и съвестта и роди още по-голямо съчувствие към Имамоглу като страдащ от това противоречиво съдебно решение. Увеличилата се разлика в гласовете между Имамоглу и Бинали Йълдъръм от ПСР доказа, че дори онези, които са гласували за последния на мартенските избори, са променили своята позиция. Така Имамоглу увеличи гласовете си с над половин милион за по-малко от шест седмици. Вторият въпрос, който си заслужава да се спомене, е задълбочаващата се непохватност на Партията на справедливостта и развитието, когато става въпрос за генериране на нови политики и стратегии за промяна на перспективите на хората. Последният кюрдски ход например бе оценен като много разрушителен. Писмото, подписано от лидера на терористите Абдула Йоджалан дни преди изборите, призоваващо кюрдските избиратели да останат неутрални, просто не проработи. Точно обратното, това допълнително доведе до отнемане на някои националистически гласове, като накара членовете на (прокюрдската) Демократична народна партия (ДНП) да застанат на страната на Имамоглу. Придружено от влошените икономически условия, влиянието на ПСР почти е загубило ефективността си в контролирането и оформянето на общественото мнение. Президентът и председател на ПСР Реджеп Ердоган със сигурност ще трябва да обмисли основните причини за това поражение в Истанбул, второ за по-малко от три месеца. Истанбул, с повече от 10 млн. избиратели, представлява една пета от цяла Турция и всяка нарастваща политическа тенденция в този град рефлектира в останалата част на страната. Плюс това Ердоган ще трябва да вземе по-насериозно новия истанбулски кмет Екрем Имамоглу. Победата на Имамоглу в Истанбул през 2019 г. наподобява в много отношения възхода на Ердоган като млад и динамичен политик през 1994 г., когато бе избран за кмет на Истанбул. През последните шест месеца Имамоглу се прояви като умерен, но силен, мъдър, динамичен и спокоен социалдемократ, който през цялото време е отворен да достигне до всички различни политически и социални групи. Първото изявление на Имамоглу в неделя вечер беше важно в това отношение. Той отправи призив към президента Ердоган, че е готов да си сътрудничат за разрешаването на спешните проблеми на Истанбул. Националният алианс (съперник на ПСР) видя резултатите от това партньорство и вероятно ще го продължи през следващите президентски и парламентарни избори през 2023 г., ако не и преди това. Друг сериозен проблем за Ердоган ще се появи, ако дисиденти като Абдула Гюл, Али Бабаджан и Ахмет Давутоглу решат да сформират политическа партия и да привлекат редица парламентаристи от ПСР. Смята се, че резултатът в Истанбул допълнително насърчава Гюл и Бабаджан да ускорят работата си за институционализиране на тяхното движение. Като се има предвид, че турската икономика ще бъде изправена пред санкции от САЩ заради разполагането на руските ракети С-400, всички тези алтернативни политически движения ще намерят много по-добра възможност да бъдат чути от обществеността. В светлината на всичко това Ердоган трябва да бъде доста радикален в мерките си, за да избегне по-нататъшно отслабване. Промяната в правителството и дейността на ПСР, както и преосмислянето на външната политика и икономиката изглеждат неизбежни. Този процес помогна на ръководителя на РНП Кемал Калъчдароглу и Мерал Акшенер от Добрата партия да укрепят позициите си. Като автор на фразата \"Този, който спечели Истанбул, печели Турция\", Ердоган е обект на едно от най-болезнените поражения в дългата си политическа кариера. Този сигнал е нова, но много по-различна ера за турската политика. Възходът на Имамоглу като политик от ново поколение получи своето доказателство в неделя с перспективи той със сигурност да изгради репутация на кмет на Истанбул. ", "date": "2019.06.26", "title": " От Истанбул започва нова   ера в турската политика"}
{"url": "https://duma.bg/tol-sistemata-shte-zaraboti-realno-sled-sredata-na-avgust-n194654", "text": "Обхватът и тарифите на тол системата ще станат ясни след средата на август. Тогава ще има и реална готовност системата да заработи. Това обяви вчера зам.-министърът на регионалното развитие и благоустройството Николай Нанков, който говори за готовността за пускане на новата система заедно с директора на Националното тол управление Олег Асенов. На 5 юли в Министерството на регионалното развитие и благоустройството ще се проведе първото заседание на Националния съвет по въвеждане и експлоатиране на тол системата. Преди това - на 3 юли, ще се състои среща с транспортния бранш, на която ще се обсъждат тарифите. Нанков посочи, че тол тарифите, препоръчани от Световната банка, която консултираше проекта за тол система, са били представени на бизнеса преди два месеца. Оттогава текат разговори с цел намиране на \"необходимия баланс и компромис\". Зам.-министърът посочи, че баланс ще бъде намерен. По думите на Николай Нанков, първоначално тол системата ще обхване около 6 кил. км пътища в страната, т.е. магистралите и пътищата първи и втори клас. Нанков увери още, че реалната търговска експлоатация на тол системата няма да започне, преди да бъдат изчистени всички проблеми. Той посочи, че вече са готови и оборудвани стаята за контрол, диспечерският пункт, кол центровете и други звена за управлението на системата.", "date": "2019.06.26", "title": "Тол системата ще заработи реално след средата на август"}
{"url": "https://duma.bg/prozreniya-ot-danoto-na-evropa-n194629", "text": "Яркият и разностранен талант на Лазар Мурджев е познат на интелектуалната публика преди всичко с острата публицистика, дълбоките социално-политически анализи, метафоричната есеистика, умни фрагменти, безпощадни филипики, мъдри прозрения и дръзки неочаквани прогнози. Познаваме го от списание \"Сигурност\", на чиито страници разкрива непримиримия си характер и бързите си публицистични рефлекси. Неговото творчество, за разлика от разхвърляните писания на много от пишещите братя, скачащи от тема на тема като по неравен калдъръм, е концептуално. Ще ми се името му да става все по-известно, текстовете му - все повече търсени, защото Лазар Мурджев, автор с всестранни познания и богато въображение, със свой творчески стил, не само пише остро, умно и убедително, но той е един от малцината, които търсят Брод за България. Дори само заради това си заслужава да се срещнете с него в книгата му \"Прозрения от дъното\", издание на \"Захарий Стоянов\". Ето как го оценяват първите читатели: Чл.-кор. на БАН Иван Гранитски: \"Словото на Лазар Мурджев е наситено с дъх за България, със справедлив патос и преклонение, когато говори за великите отечествени предци, заложили брод към бъдещето - създатели на държавата на духа, отдадени на вярата през времена на тежки потресения и изпитания. И в същото време словото му е изпълнено с презрение и отвращение срещу съвременните погубители на благородните национални исторически традиции, срещу днешните пишманполитици, недостойни марионетки на новата политическа несъстоятелност.\" Анна Заркова: \"Прозрения от дъното\" - не е така. Да, Лазар Мурджев пише от държава, която е на дъното на класациите - тя е първа по бедност, по смъртност, по неефективност на съдебната система, по корупция и безнаказаност на престъпленията. Обаче вярното заглавие на тия записки би било \"Прозрения от дъното на душата\". Защото тия прозрения на Лазар са направени по духовния път, който той изминава в търсенето на онзи Брод за България, който вече почти е намерил - ако не тялом, то поне духом - и то с другари. Такъв брод има. Не знам за вас, но аз му повярвах на Лазар.\" Проф. Орлин Загоров: \"Книгата \"Прозрения от дъното\" представлява четиво, което не само боде гузните съвести със своите остри прозрения за реалността на повърхността, където царството на несигурността и безвластието на законите се окопават в дълбоката пропаст между богатството и бедността, а посланията от недрата на народното недоволство разбиват всяко бездушие и го трансформират в непокорство на духа. Основното съдържание на \"Прозрения от дъното\" е призивът за промяна на съзнанието, т.е. пробуждането, насочено към проницателна духовност и постоянно себеусъвършенстване.\"  Проф. Радослав Радев: \"Лазар Мурджев има своите политически пристрастия, но те не му пречат да бъде добър публицист, той влага в крайността на метафорите, за да не потъне в безизходността на цинизма, уморен е от клишета, затова предпочита остротата на думите. Творбите му могат да се назоват и репортажи, но вместо с географска - с нравствена определеност - \"от дъното на Европа\".\"   Подчертах концептуалността в творчеството на Лазар Мурджев. Тя е подкрепена убедително от художественото оформление на книгата, осъществено от сина му Димитър Мурджев, от полиграфическото изпълнение и от структурирането на книгата, която има няколко раздела: I. Раздел за оцеляване - БРОД; II. Само дъх надежда; III. Фрагменти/ Пристрастия/ Апострофи; IV. Убий българина. Заглавията, естествено, не казват всичко, но подсказват, че тъкмо такива книги са потребни днес на читателите и на обществото.                                                                     ", "date": "2019.06.26", "title": "Прозрения от дъното на Европа"}
{"url": "https://duma.bg/datata-n194630", "text": "МЕЖДУНАРОДЕН ДЕН ЗА БОРБА С УПОТРЕБАТА И НЕЛЕГАЛНИЯ ТРАФИК НА НАРКОТИЦИ. Отбелязва се от 1988 г. На този ден от 1998 г. по инициатива на ООН и във връзка с приемането на Международната конвенция против изтезанията (1984) се отбелязва и Международният ден за подкрепа на жертвите на изтезания. 1878 - В ХАСКОВО СЕ РАЖДА АНА МАЙМУНКОВА, ПОЛИТИК (УМИРА 1925 Г.). Активист на БКП (т.с.). Тя е сред учредителите на Учителската социалдемократическа организация (1906). По време на Първата световна война организира антивоенни демонстрации в родния си град. Участва в издаването на вестниците \"Учителска искра\", \"Работнически вестник\", \"Равенство\" и \"Работничка\", публикува под името Ана Май. През лятото на 1923 г. е арестувана от новата деветоюнска власт. По време на априлските събития през 1925 г. отново е арестувана и е убита в Софийския затвор. 1941 - СФОРМИРАНА Е ПЪРВАТА ПАРТИЗАНСКА ЧЕТА В БЪЛГАРИЯ. Поставено е началото на организираната въоръжена антифашистка съпротива у нас. Отрядът действа в Разложко с командир Никола Парапунов (р. 1909 г.). За него е написана известната песен \"Имала майка едно ми чедо\". Никола Парапунов (на снимката - негов паметник в Разлог) загива в засада на 9 декември 1943 г. край с. Бараково, по пътя за Горна Джумая (дн. Благоевград). 1945 - В САН ФРАНЦИСКО ПРЕДСТАВИТЕЛИ НА 50 ДЪРЖАВИ ПОДПИСВАТ ХАРТА ЗА СЪЗДАВАНЕ НА ООН. Тя влиза в сила на 24 октомври с.г. Само девет европейски континентални страни западно от СССР взимат участие в нея, а желанието е да бъдат представени всички части от света наравно със Стария континент. 1996 - В СОФИЯ УМИРА ЕДУАРД ЗАХАРИЕВ, РЕЖИСЬОР (Р. 1938 Г.). Роден е в Москва, завършва кинорежисура в класа на Феликс Мариаши и Карой Мак в Академията за филмово и театрално изкуство \"Бела Балаш\", Будапеща. Автор е на филмите \"Преброяване на дивите зайци\", \"Вилна зона\", \"Закъсняло пълнолуние\", \"Мъжки времена\", \"Ако не иде влак\", \"Резерват\" и др. През 1976 г. печели специалната награда на журито на Международния кинофестивал в Карлови Вари за филма \"Вилна зона\", а през 1986 г. е номиниран за \"Златна мечка\" на Международния кинофестивал в Берлин за филма \"Скъпа моя, скъпи мой\". 2000 - КОЛЕКТИВ ОТ УЧЕНИ ДЕШИФРИРА 97% ОТ ЧОВЕШКИЯ ДНК КОД. В екипа участват изследователи от САЩ, Англия, Франция, Германия, Япония и Китай. Дезоксирибонуклеиновата киселина (ДНК) е нуклеинова киселина, която носи генетичните инструкции за биологическото развитие на всички клетъчни форми на живот и много от вирусите. ДНК понякога се нарича молекула на наследствеността, тъй като тя се наследява и се използва за разпространение на белези. При възпроизводството тя се копира и се предава на потомството.", "date": "2019.06.26", "title": "Датата"}
{"url": "https://duma.bg/krim-podarakat-na-hrushchov-n194631", "text": "Лондон Чета статията на Боян Бойчев \"Кой иска да избяга от Крим\" в ДУМА и в отделни пасажи просто не ми се ще да вярвам на очите си. Автор на книга, използвайки съдействието на Съюза на българските писатели за премиерата, вкарал Съюза в политически скандал. Посланик на чужда държава дал политически напътствия на българските творци какво могат да пишат и какво не. Посланик Москаленко изпращал протестни писма и декларации до сума ти български комитети и министерства, в които обвинявал българските писатели в непослушание. И най-учудващото - български медии, вместо да искат отзоваване на нахалния посланик, са се впрегнали във война срещу един от най-старите творчески съюзи в Европа - Съюза на българските писатели.  Българските писатели не сме малоумни послушници на каквито и да са политически настроения и внушения. Но специално на г-н Москаленко искам да му напомня един важен документ от украинската история. Документ, старателно укриван от обществеността и у нас, и в Украйна. По време на събитията през 2014 г. всекидневно следях в Лондон статиите в английските вестници. След като описваха определено събитие, под статията винаги публикуваха такава забележка: \"До 1954 г. Кримският полуостров е част от Руската федерация. През 1954 г. - без каквото и да е допитване, Хрушчов го откъсва от Русия и го подарява на Украйна.\" Даже в един от вестниците бе публикуван и документ, който прилагам тук като илюстрация. Няма да гадая причините, но ми се иска да попитам българските журналисти и медии: \"Защо, когато препечатвахте статии от \"Таймс\" или \"Ивнинг стандарт\" през 2014 г., винаги пропускахте да покажете на българския читател тази изключително важна забележка? За да ги заблудите, че Крим е изконно украинска земя ли? До 2014 г. никой не признаваше Крим като украинска територия. И руснаци, и украинци са споделяли с мен, че Хрушчов незаконно го е прехвърлил от Русия на Украйна и вероятно един ден кримчаните отново ще се присъединят към Русия. Даже моят по-възрастен приятел Володимир си спомни разпространяван по онова време слух, че на осмомартенски запой в Украйна Хрушчов обещал на жените, че ще ходят на море в украински Крим и в следващите дни наистина изпълнил обещанието си (В. \"Ведомости\" обнародва \"дарението\" на 9 март 1954 г.). В ръководена от мен група екскурзианти през 1986 г., когато наближавахме Кримския полуостров, екскурзоводът ни украинец се изправи в автобуса отпред и заяви със силен глас: \"Кримският полуостров днес е административно към Украйна, защото Хрушчов ни го е подарил през 1954 година!\" Е, административно към кое е не е толкова важно, нали всичко е Съветски съюз! - мислихме си тогава ние. Официално Украйна няма международно признати граници. Нито ООН, нито която и да е друга международна организация е подписвала документ с очертанията им. Украйна има само вътрешносъюзни граници, определени от Сталин, към които Хрушчов добавя Кримския полуостров. Така че и от тази гледна точка приказките за териториална цялост, за сепаратизъм или окупация логически са си пропаганда. След 2014 г., за целите на антируската истерия и българското русофобство, описаните дотук неща се обърнаха на 180 градуса. Незаконното дотогава откъсване на Крим от Русия и подаряването му на Украйна изведнъж се прие за законно (!?). А връщането на Крим към Русия - дори и с референдум, някои господа започнаха да наричат \"окупация\".  Авторът на въпросната пародия Светослав Нахум бил ли е някога в Крим, или както сам си признава, само слушал и записвал разкази на бежанци? Защото аз знам какви \"бежански\" истории си измислят украинците, само и само да останат и евентуално да получат гражданство като емигранти!  Пред мен в Лондон двама решиха да заявят, че поради опасност за живота им в Украйна успели да се качат нелегално с багажа на някакъв гръцки кораб. По някое време матросите усетили, че на кораба има нелегални и който нямал валута да се откупи - направо го хвърляли за храна на рибите в морето. Сетне като следваща част от патилата си измислиха, че се вързали с въжета под някакъв ТИР във Франция и така по тунела с риск за живота си се докопали до Лондон. А истината бе, че имаха изтекли студентски визи, но дори не знаеха къде е трябвало да бъдат студенти.  Аз попрегледах този прословут разказ \"Бягство от Крим\". И ми се изясни картината веднага, щом разбрах, че героинята е от Лвов. Та аз в Лондон ежедневно контактувам с хора именно от град Лвов! Те твърдят и ми доказват, че всичко онова, което са слушали или чели за жестокостите и безчовечните отношения на някогашните помощници на хитлеристите, днешната младеж е подкована да го приписва на Русия и руснаците! Тукашните бежанци от Лвовска област пишат в обясненията за себе си пред емиграционните власти абсолютно същото, каквото е описвала Таня - уж че го преживяла в Крим. Така че разказът няма нищо общо с героинята и с Крим - това е просто един добре написан пропаганден пасквил от рода на ивоинджевщината и шизофренната русофобия! Та, ако беше отишъл този Светослав Нахум в Крим, щеше да разбере, че за основното население там през 2014 г. е имало не окупация, а освобождение. Освобождение, което празнуват тържествено вече пета година и за което празнуване прилагам тук снимка не от някакъв кремълски фотограф, а от \"Ройтерс\". И... защо Нахум не опише патилата на рускоговорящите в Украйна? Именно оттам избягаха вече няколко милиона такива. През нощта им чупели стъклата на прозорците, сутринта вратите им били облепвани с надписи \"Тук живеят москали\", в магазина не им давали хляб, ако не говорят добре украински. Точно както постъпвали хитлеристите някога с евреите. Плачейки, една сутрин квартирантката ми показваше по скайпа входната им врата в Одеса, където останала да живее майка й. Ами живи изгорените в Одеса заради общуването им на руски език! По случай 220 години от рождението на А.С. Пушкин Интернационалният съюз на писателите организира от 6 до 9 юни именно в Крим Международния литературен фестивал. На откриването присъстваха 485 поети и писатели от десетки държави от различни континенти, включително и от САЩ. Сред наградените има творци не само от Русия и Украйна, но и от Полша, Гърция, Германия, Великобритания, Македония, САЩ и др. Награди получиха и двама български творци - Генка Богданова за принос в развитието на детската литература, и Елка Няголова - за високохудожествена поезия. Не всички българи сме послушни роби, г-н Москаленко, а и не съм разбрал България да е станала украинска колония, та да се разпореждате в нея като стопанин! Ако не знаехте - вече знаете и може да си запазите документа, с който Никита Хрушчов е откъснал Крим от Русия, за да го дари на украинските жени. Е, няма що - заветът на Бисмарк, наследниците му успяха да осъществят докрай. С решаваща външна помощ вече не само отцепиха Украйна (руската Окраина) от Руската федерация, но и я насъскаха против Русия.  А истинската история на Украйна може да се узнае само от независими източници, съхранявани в световните библиотеки. Тя няма нищо общо с разпространяваната сега история, която сътвориха дейците на Коминтерна и техните наследници. За тази коминтерновска история има голяма заслуга и един българин - първи ръководител на новоучредената Украинска република, внукът на Георги Раковски - Кръстю, по-известен като Християн Раковский. Квартирантът ми Дмитрий Ивченко ми разказваше спомените на своя дядо, че той бил Ивченков, ама по разпореждане на Раковски трябвало да махне последната буквичка \"в\" във фамилията си и да стане Ивченко. Така Порошенкови станали Порошенко, Тимошенкова станала Тимошенко и т.н. Който не искал да маха буквичката и от руснак да се превърне в украинец - направо го запращали в Сибир! Та аз ги знам тези неща и по разказите на родителите ми - преселници от Македония. През Втората световна война е учредена македонската нация по начин, по който през Първата световна война е учредена украинската. Иначе защо плеядата български възрожденци, живели и творили през ХтХ век в Одеса, Киев, Кишинев и Лвов, никъде и никога нито в писмата си, нито в произведенията си не споменават за съществуването на някакви украинци или за говоренето на някакъв си украински език по тези земи? Ако някой от читателите на тази моя статия попадне на подобна находка, на документ, утвърждаващ противното на моите писания, то най-горещо го моля да ми я покаже... Включително и Москаленко, чиито предци са били Москаленкови. Не само аз ще му се отплатя, а ще му съдействам пред Британската библиотека в Лондон, където откупуват такива находки срещу огромни възнаграждения.  И съм изпълнен с чувство на гордост, че творческият Съюз на българските писатели се е разграничил от политическите интриги, в които се опитали да го вкарат някои нечестни негови членове! Хвала на ръководството му! Творците трябва да работят за обединяване, а не за разединение, към каквото ги тикат някои политици и творци, отдали се на лъжата и пропагандата!                                                                        ", "date": "2019.06.26", "title": "Крим - подаръкът на Хрушчов"}
{"url": "https://duma.bg/sazdatelyat-na-parviya-balgarski-personalen-kompyutar-n194632", "text": "Днес, когато сме неразделни с компютъра, малцина си спомнят за ИМКО-1 - първия български индивидуален микрокомпютър, създаден в далечната 1980 г. Година по-късно в Лондон, на международния симпозиум по роботика, ИМКО получи световно признание като високоефективна и много перспективна разработка, изпреварила най-големите конструктори и внедрители на компютърни системи в света - фирмите IBM, ДEK и др.! Българските компютри се родиха в заводите на ДСО \"Изот\" на базата на кооперирането в рамките на СИВ по производство на периферни устройства. За раждането им решаващо бе научното осигуряване от Института за техническа кибернетика и роботика (ИТКР) при БАН. В този академичен институт колектив от електрончици под ръководството на ст. н. с. инж. Иван Марангозов (1925-1998) създаде индивидуален микрокомпютър - ИМКО-1, после ИМКО-2, известни под популярното име \"Правец-82\". Ръководителят на колектива инж. Иван Василев Марангозов е завършил Втора мъжка гимназия \"Г. С. Раковски\" в столицата, възпитаник е на Държавната политехника (Техническия университет в София). С диплома на електроинженер по слаби токове постъпва през 1952 г. на работа в Слаботоковия завод - бил е монтьор, контрольор по качеството в цех, отговорен конструктор в лабораторията за радиоприемници \"Родина\" и \"Балкан\". Бил е и хоноруван асистент и преподавател в МЕИ и в Минно-геоложкия институт. Работи във Физическия институт на БАН, в завод \"Електроника\", създава първата в страната цифрова модулна система НОРЕЛ, по-късно е назначен за изпълнителен директор на първия завод за изчислителна техника (ЗИТ) в София.  Стратегическа задача пред заводския колектив е да произведе електронната изчислителна машина модел ЗИТ-151 (по лиценз на японската Fakom-230-30 на фирмата Fujitsu). Под ръководството на инж. Марангозов са произведени първите 30 машини ЗИТ-151 - огромен успех за България по пътя към собствено производство на електронноизчислителна техника и нейното внедряване в стопанството и управлението на държавата. Първата значителна крачка в автоматизацията на административния и инженерния труд у нас стават териториалните изчислителни центрове (ТИЦ).   Инж. Иван Марангозов поема ръководството на комплексната програма за приложение на микропроцесорната техника. Назначен е в БАН, където в Института по техническа кибернетика и роботика се утвърждава като безспорен експерт с решаващо мнение по въпросите на електрониката и управлението на промишлени роботи.   Прелиствайки журналистическия си бележник, мога да свидетелствам, че заместник-председателят на Държавния комитет за наука и технически прогрес тогава инж. Ангел Ангелов - учен с влияние и власт, даде \"зелена светлина\" по пътя на Иван Марангозов към конструирането на българския персонален компютър. С помощта на инж. Кънчо Досев ученият създаде първия в България индивидуален микрокомпютър, който кръсти ИМКО-1. В опитната база на института бяха произведени 50 броя, които в академични и университетски лаборатории показаха отлични възможности. Инж. Марангозов сам е подбирал членовете на колектива:  - Подбирах ги по умението им колективно да работят, да мислят и да творят. Но и те са ме избирали... Ст. н. с. инж. Петър Ангелов Петров бе заместник-директор и ръководител на секция в ИТКР, автори и съавтори на високоефективни изобретения в областта на техническата кибернетика бяха и инженерите Кънчо Досев, Георги Желязков, Борис Вачков и др. \"Четата на Марангозов\" за година време сътвори значително по-съвършения ИМКО-2, той бе на нивото на най-модерните за момента персонални компютри в света, като при това работеше безпроблемно и с кирилица. Прототипът бе толкова успешен, че Министерството на просветата незабавно поръча 200 броя за училищата.  Серийното производство на ИМКО-2 бе поверено на завод \"Аналитик\" в Правец, съоръжен с модерна производствена техника. Последваха компютрите \"Правец-8М\" и \"Правец-8А\".     С бързото навлизане на 16-битовите персонални компютри на IBM (модела PC-5150) на световния пазар четата на Иван Марангозов енергично се включи в надпреварата и през лятото на 1984 г. разработи ИМКО-4 - първия български 16-битов персонален компютър, напълно съвместим с IBM PC-XT. И започна серийното му производство под името \"Правец-16\". Ще повярва ли някой, че комбинатът в Правец бе проектиран за производство на 100 000 персонални компютъра на година, че България се превърна в най-големия производител на персонални компютри в рамките на СИВ! С български и чужди градивни елементи през 1985 г. тук започна производството на \"Правец-16\". Към 1989 г. комбинатът достигна две трети от проектните си възможности, а българският компютър се наложи на международния пазар.  Втори път ще попитам вярвате ли: заводи, за чието построяване бяха дадени 25-30 млн. щатски долара, се изплащаха само... за 8 месеца (!) от пускането им в действие и след това даваха много голяма печалба. Производството на някои изделия на изчислителната техника, например електронните ни калкулатори \"ЕЛКА\", поставиха България на 4-то място в света - след Англия, Италия и САЩ... Още няколко думи за Иван Марангозов: разностранно надарена личност, той владееше четири езика - английски, френски, немски и руски. Беше отличен музикант и като изпълнител на флейта е свирил заедно със световноизвестния ни цигулар Емил Камиларов. Още като студент имаше славата на най-добрия математик в курса - смайвал е често и известния професор Брадистилов с невероятната бързина при решаване и на най-сложни задачи. Известен бе и като отличен астроном теоретик. Но от всички пътища, за които съдбата го бе подготвила, Иван Марангозов избра електрониката и записа името си сред най-талантливите, най-заслужилите строители на съвременните информационни технологии в България. За изключителния му принос е отличен с Народен орден на труда - златен (1971), удостоен е със званията Лауреат на Димитровска награда (1982) и Заслужил деятел на техниката (1985).", "date": "2019.06.26", "title": "Създателят на първия български персонален компютър"}
{"url": "https://duma.bg/diagnozata-na-edin-narod-n194634", "text": "Бях много малка, когато България тържествено празнуваше 1300-годишнината си. Чакахме деветмилионното българче. Бяхме горди, че сме българи, въпреки че банани имаше само по Коледа. Но магазините бяха пълни с евтини и качествени стоки, достъпни за всеки. Бедни нямаше. Нито веднъж тогава не видях просещи хора или ровещи по боклука. Бяхме горди българи... Днес с овче примирение чакаме да се стопим до два милиона, от които не се знае дали изобщо ще има българи. Приемаме с тихо безразличие евакуацията на три милиона българи в чужбина - да работят там, за да оцелеят и да живеят в нормални държави.  Плащаме си здравни осигуровки, за да има нови джипове за началниците в Здравната каса, а когато трябва да се лекуваме, слагаме касички по магазините и близките ни се молят като просяци за пари, за да живеем. Някои не успяват - в просперираща България бедните умират. А те са много... Работим много, работим от сутрин до мрак. А получаваме подаяния, които позволяват само да оцелеем на ръба. И то невинаги. Системата е такава, че не позволява нормален живот. Правителството коментира, че просперираме, а не коментира просперитетът на фирмите за бързи кредити, от които вземат заеми работещите при непосилна лихва. Не коментират ръста на необслужваните кредити и най-вече защо се налага работещи хора да вземат кредити, за да си платят сметките - за ток, за вода, за наеми, за да подготвят детето си за училище. Това ли е просперитетът? Вестниците са пълни със случаи на самоубийства, много от тях са заради мизерия, бедност и невъзможност за лечение. И забравяме много бързо, защото ни е срам да се замислим в какво превърнахме родината си. В която вместо да чакаме деветмилионния българин, четем за умрели от глад и студ старци, за бащи, които са се запалили от отчаяние от мизерията и неможещи да нахранят децата си, за самоубийства заради отнети от банки и други кредитори домове, изхвърлени на улицата семейства, тормоз от кредиторите.  Не мога да позная българите. От горд и разумен народ се превърнахме в стадо. В хора, при които само лоботомията би могла да обясни мисленето и реакциите им. Беззъби, бедни, облечени в дрехи втора употреба се хилят малоумно и се снимат с палача си. Броят си мизерните заплати и още по-мизерни пенсии, но се радват, че Той щял да даде 24 милиона лева за някакъв суперкомпютър и да се заеме - лично Той, с климатичните промени. Това не е нормално. Не мога да го приема за нормално. Възхваляваме и гласуваме за тези, които ни убиват. Дори Стокхолмският синдром не може да го обясни. Възхваляваме палачите си. С тихо примирение и апатия приемаме, че България няма бъдеще и сме последните българи. Допускаме да ни бият и ограбват недосегаемите - и вместо да ги пометем, ревем като вдовици по медиите. Радваме се, че безработицата намалявала, а не виждаме, че не останаха работоспособни хора в България. Възмущаваме се от корупцията, кражбите и алчната наглост на шайката, а след това тичаме като селски идиоти да ги приветстваме и да им махаме с ръка, докато те се правят на наши господари. Краят на един горд, велик народ. Оцеляхме по турско, оцеляхме по византийско робство, оцеляхме 1300 години, а сега се унищожаваме сами заради малоумието си и психическите си отклонения. Защото това, което се случва, НЕ Е НОРМАЛНО. Не е нормално да гледаме една крадла по телевизията как ни поучава и освен мърморене да не предприемаме нищо друго. Не е нормално хора с психически отклонения, наследници на убийци на деца, вместо да ги лекуваме, да ги пращаме за евродепутати, не е нормално най-корумпираните да са тези, които уж трябва да се борят с престъпността. Не е нормално да ни управлява психично болен престъпник, а ние да му се радваме - все едно яйце ни бели и да го възхваляваме, докато ни убива. Какво ни става, българи? Защо се предаваме? Защо допускаме да сме последните българи? ЗАЩО, ПО ДЯВОЛИТЕ, НЕ ПРАВИМ НИЩО???", "date": "2019.06.26", "title": "Диагнозата на един народ"}
{"url": "https://duma.bg/nyu-york-tayms-publikuva-nov-komunisticheski-manifest-n194635", "text": "Наскоро \"Ню Йорк Таймс\" - един от най-авторитетните световни вестници, чиито издания (печатно и електронно) имат милиони читатели всеки ден, публикува нов \"Комунистически манифест\", озаглавен \"Светът е хаос. Нуждаем се от напълно автоматизиран луксозен комунизъм\". Става дума за виждане как ще изглежда светът и накъде ще върви той от сега нататък. Това виждане е провъзгласено 170 години след предходния манифест - период, в който настъпи невиждан скок на технологиите и науката. Текстът, публикуван в \"Ню Йорк Таймс\", е откъс от по-голямата работа на Арон Бастани \"Автоматизиран луксозен комунизъм: Манифест\". Според новия манифест това, че светът днес е в криза, вече се е превърнало в клише, но, както се казва още в първия Манифест от 1848 г., именно кризата на определен етап от развитието на капитализма трябва да доведе света до ново общество. Кризата днес има много проявления - намаляващ икономически растеж, ниска производителност, падащо заплащане на труда на големи групи от хора, екологична криза, колапс на либералната демокрация. Това е свят, в който има стотици милиони бедни, а  неравенството расте по-ускорено от всякога преди това в историята. Но най-потискащото в сегашната криза, пише \"Ню Йорк Таймс\", е липсата на колективно въображение за това, че светът може да бъде радикално променен и да се създаде нещо съвсем ново. Това ново става възможно благодарение на намаляващите разходи за информацията и напредъка в технологиите. В момента те вече създават основите на колективно бъдеще на свобода и луксозен живот за всички. Маркс смята, че комунизмът ще стане възможен на много високо равнище от развитието на това, което той нарича производителни сили, свързани преди всичко със средствата за производство. На първо място тук са технологиите, които могат да произвеждат огромно количество продукти, достатъчни да удовлетворят всички потребности на всички хора. Затова и светът в публикацията на \"Ню Йорк Таймс\" е видян именно през призмата на очакванията от тези технологии. Те вече навлизат в стадий, който може да доведе не просто до удовлетворяване на потребностите на всички хора, но и до най-луксозен живот за всички - живот, характерен преди това само за висшите класи в обществото. Автоматизацията, роботиката, машинното обучение, както предвиждат множество консултантски компании, Английската банка и дори Белият дом, съществено ще намалят потребността от работна сила, създавайки нарастваща технологична безработица. Но това изглежда проблем и опасност, ако работата се разглежда като нещо важно, а всъщност за голяма част от хората тя е бреме. Технологичният напредък ще намалява стойността на стоките - на храните, здравеопазването, жилищата - към нищожни или нулеви стойности. Става възможно удовлетворяването на потребностите на всички в един свят, в който автоматизацията ще поема все по-голяма част от досегашния труд. Новите технологии могат да осигурят потребностите на всеки, а техните възможности са свързани с явления като редактиране на гените, синтетично месо, минно дело на астероиди. Дава се за пример холандският професор Марк Пост, който в лабораторни условия вече е създал от животински клетки изкуствено месо, чрез което може в перспектива да се изхранва човечеството. След десетина години за всеки човек на планетата то вероятно ще бъде по-достъпно от най-евтиния продукт, правен на барбекю. Така ще могат да се произвеждат човешки храни с много по-малко ресурси, без убийства на животни и с много по-малко вредни газове в атмосферата. В манифеста се говори още за клетъчно земеделие и дори за това, че е произведено вече първото \"молекулярно уиски\", което може да бъде общодостъпно. Редактирането на гените ще революционизира медицинската практика, преобразувайки я от реактивна в прогнозна. Наследствените болести ще бъдат елиминирани. Технологиите ще позволят да се справим със здравните предизвикателства, свързани с нарастващото възрастно поколение на планетата, тъй като още през следващата 2020 г. в света ще има повече хора на възраст над 60 години, отколкото под 5 години. Възобновяемата енергия, която благодарение на подобряваните технологии с огромна скорост намалява цената си, ще ни позволи да решим екологичната криза, отказвайки се от въглеводородните и замърсяващи природата горива. В момента вече е възможно да се развива минно дело на астероиди, което ще ни осигури не само повече енергия, но и повече желязо, злато, платина, никел и различни редки метали, избавяйки ни от недостига на ресурси. Сегашното развитие на производителните сили дава възможност да се преодолеят засилващите се кризисни процеси на днешния капитализъм - технологична безработица, глобална бедност, климатични промени, увеличаващо се възрастно население, липса на ресурси. Капитализмът, както показва Маркс още в своя Манифест, създава нарастващо изобилие, но е неспособен да разпредели както трябва благата на това изобилие, тъй като в него всичко се произвежда само заради печалбата, заради възвръщаемостта на вложените средства. За да преодолеем това състояние, се казва в статията в \"Ню Йорк Таймс\", За много хора това може да изглежда неприемливо. За тях някой да каже, че капитализмът си отива или трябва да си отиде, е равнозначно на твърдение, че триъгълникът няма три страни или че законът за гравитацията вече не работи, макар ябълката да пада от дървото. За да имаме обаче един по-добър свят, това е нужно. А в момента живеем във все по-хаотична и кризисна капиталистическа реалност. В нея развитието на технологиите и противоречията става с огромна скорост, подкопаваща реалностите, които довчера са изглеждали като естествено състояние на нещата. \"За да го разберем обаче, ще е необходима нова политика - пише \"Ню Йорк Таймс\" - политика, при която технологичната промяна служи на хората, не на печалбата. При която имаме осезаеми следствия - бързо намаляване на водородните емисии, пълна автоматизация и обществено здравеопазване, които са предпочитани за всички и не може да се представят за фантазии. Тази политика, която изглежда утопична на хоризонта и всекидневна по приложението си, се нарича изцяло автоматизиран луксозен комунизъм.\"  казва \"Ню Йорк Таймс\", вестникът със спечелени най-много награди \"Пулицър\" в света - 127 досега. В необичаен свят живеем. Нищо не е това, което е. У нас бившата комунистическа партия се отказа от идеята за комунизма, прие неолиберализирана версия на социалдемокрацията и не знам дали лидерите й, дори с пистолет на слепоочието, биха се осмелили да кажат, че са за комунизъм. В същото време в най-богатата страна в света, в която капитализмът е развит в най-висока степен, най-авторитетният вестник публикува част от нов Комунистически манифест на ХХI век. А миналата година по случай 200-годишнината от рождението на Маркс, чието име лидерите на нашите системни леви партии също не посмяват да споменат, същият \"Ню Йорк Таймс\" публикува статия под заглавие \"Честит рожден ден, Карл Маркс. Ти беше прав\". според \"Ню Йорк Таймс\"? Според статията във вестника - за това, за което българските политици мълчат, а именно: че \"капитализмът е движен от дълбоко разделяща класова борба, в която управляващото класово малцинство присвоява принадения труд на класовото мнозинство от работническата класа като печалба\". Основната част от неговото интелектуално наследство е критиката на капитализма, безпощадната критика, без която не е възможна неговата промяна. Какво става? В какъв свят живеем? Самият \"Ню Йорк Таймс\" пише, че Карл Маркс \"беше прав\" и \"комунизъм\" \"звучи добре\". А нашите антикомунисти още не са организирали протест пред американското посолство с искане вестникът да бъде закрит за \"комунистическа пропаганда\". Не е късно да го направят. Но може би ще е добре, вместо да се борят с \"комунизма\" у нас, където вече подпомогнаха създаването на периферен клептократски и компрадорски капитализъм, да отидат да правят това в Америка. Още повече че Карл Маркс, за когото \"Ню Йорк Таймс\" пише, че \"беше прав\" в идеите си, смята,  че комунизмът ще се появи най-напред именно в най-развитата страна. Тогава случайно ли е, че водещият вестник днес в най-развитата страна публикува нова версия на \"Комунистически манифест\"? Не значи ли това, че комунизмът в Америка е много по-вероятен, отколкото в България, където и никога не е идвал?", "date": "2019.06.26", "title": "\"Ню Йорк Таймс\" публикува нов Комунистически манифест "}
{"url": "https://duma.bg/kak-mirishe-boklukat-na-sofiya-n194637", "text": "Около боклука винаги мирише. Особено около столичния. И това не е случайно, защото той е най-голям и затова носи най-много пари. Буквално милиони плащат софиянци на избрани фирми, които да ги отърват от вонящите купчини. Зловонието обаче не изчезва с извозването. То се пренася върху посредника и затова около него все се усеща дъх на гнило. Така беше и по времето на Вълка от 90-те години до 2007, г., така е и сега... пак при Вълка. Защото той уж бе изгонен преди повече от 10 години от София, но всъщност се е завърнал тихомълком през задния вход, за да продължи да точи общински, сиреч обществени пари. Само преди дни общинският съветник от БСП Милка Христова сигнализира, че общинското дружество \"Чистота-Искър\", което би трябвало да обслужва 3 големи столични района, реално превъзлага дейността си на външна фирма. Това е \"Грийн Партнърс\", която се свързва с името на Румен Гайтански-Вълка. Над 10 млн. лева от парите, които всяка година Столичната община дава на почистващото си дружество, за да работи, всъщност отиват при Вълка, под формата на отдаване на техника под наем. Това става без конкурс и без ясни правила.  Естествено,  и изгодна. Никой не му търси отговорност, защото малко хора знаят за скришното му присъствие на боклучарския пазар. Анонимно той печели пари, но не носи отговорност. Защо му е тогава да излиза на светло?  Присъствието му обаче е най-малкото в противоречие с обещанията на двама последователни столични кметове. Още през 2006 г. Бойко Борисов, който бе начело на общината, заяви:\"Правим всичко възможно да се освободим от Вълка в София.\" Точно 10 години по-късно наследничката му Йорданка Фандъкова обяви плана си до четири години (тоест до 2020 г.) да изземе от частните фирми печелившия бизнес с почистването на столицата. И двата обета обаче не са изпълнени. Е, вярно е, че до 2020 г. има още половин година, но както вървят нещата досега, нито Вълкът ще бъде изгонен, нито общината ще поеме цялото сметосъбиране на града.  Присъствието на Вълка в общата картина обаче съвсем не е единственото тъмно петно в управлението на отпадъците в града. Набутано в глухия коловоз, между мастити концесионери, които вземат основния дял в почистването, общинско дружество \"Чистота-Искър\" има сериозни проблеми с управлението си през последните години. Докато през 2010 г. то завърши с печалба от 3,7 млн. лв., чистейки \"Люлин\", \"Триадица\", \"Овча купел\", 8 години по-късно - отново, обслужвайки три района, то драстично смъкна печалбата си и излезе почти на нула. През целия този период то се тресеше от скандали, като сменяше ръководство след ръководство. Още през 2013 г. директорът Павел Граматиков си \"спечели\" проверка от отдел \"Вътрешен контрол\" на общината. Тя установи, че в периода от 2005 до 2012 г. в управлението на дружеството са направени множество нарушения при провеждането на обществени поръчки. Освен това са наемани фирми подизпълнители, сключвани са и договори с фирми, близки до Граматиков. Сигналът, който доведе до общинската проверка, отново бе на съветници на БСП, както и в настоящата ситуация. Изобщо историята е много близка до сегашната и показва, че  в работата и управлението на важната общинска фирма.  Дружеството все пак си пое глътка въздух през 2014 и 2015 г., когато бе поето от Илко Чанков. По време на неговото управление скандали липсваха, а годишните печалби достигнаха над 2 млн. лева на година. Той се оттегли, принуден да подаде оставка, за да бъде наследен от бивша шефка на НКЖИ - Джоанна Димитрова. Тя пък оцеля само година, след като стана ясно, че също е пренебрегвала Закона за обществените поръчки. През 2017 г. изпълнителен директор стана Юлиян Михайлов, който обаче загуби поста си през февруари тази година. Именно по негово време Вълкът се настани отново на общинската хранилка. \"Приносът\" му за дружеството е и падащата крива на печалбите на \"Чистота-Искър\", която за 2018 г. стигна критичните нива от 18 000 лева. Дейността му все пак привлече вниманието на кмета Фандъкова и след сигнал за нередности тя нареди отдел \"Вътрешен контрол\" отново да се заеме с щателна проверка на общинската фирма. Какво обаче е установила тя още не се знае. Само се предполага - нарушаване на Закона за обществените поръчки чрез сключване на договори с подизпълнители без правно основание, назначения в дружеството на роднини на хора от управляващия персонал, конфликт на интереси, сключване на граждански договори в нарушение на закона, злоупотреби от длъжностни лица, неправилно водено счетоводство на дружеството и манипулирани данни. Съветничката Милка Христова вече внесе официално питане до Фандъкова с настояване резултатите от проверката да станат незабавно обществено достояние.  Не по-малко драматично е положението с останалия пазар на боклука, на който продължават да се ширят частни фирми. На практика най-големият играч са дружества и обединения около групата \"Титан\", свързваща се с името на Кирил Домусчиев. Сега той е завладял по-голямата част от територията на града. Фирмите му са спечелили обществените поръчки през 2016 г. за петгодишен период. По прогнозни данни \"Консорциум Титан София Изток 1\" ДЗЗД ще спечели общо 75 млн. лева за почистването на районите \"Искър\", \"Кремиковци\" и \"Панчарево\" (2 зона) и влизащите в 5-та зона \"Банкя\", \"Връбница\" и \"Нови Искър\". \"Титан София Център 1\" ДЗЗД пък обхваща 7-ма зона с централните райони \"Оборище\", \"Възраждане\" и \"Триадица-център\", за които ще получи 26,6 млн. лева. Фирмата спечели и конкурса за 1 зона с районите \"Студентски\", \"Средец\" и \"Лозенец\", за които общината ще й даде 40 млн. лева.  \"Консорциум АЕС-Х груп\" ДЗЗД е другият играч, който е поел 4-та зона - \"Илинден\", \"Надежда\" и \"Сердика\", за които трябва да получи общо 32 млн. лева. Фирмата е свързана с бившия общински съветник и ексшеф на общинското дружество \"Чистота\" Красимир Арсов.  Единственият международен участник в  е австрийската фирма \"А.С.А. България\". Тя спечели 3-та зона, но реално чисти само един район в нея - \"Подуяне\". Останалите две - \"Изгрев\" и \"Слатина\" са взети от двама подизпълнители - съответно \"Астон сервиз\" и \"БАКС-99\". Трите фирми ще си разделят над 45 млн. лева.  Останалите пет района бяха разпределени през следващата - 2017 г., когато изтече договорът на \"Заубермахер-България\". След конкурс \"Витоша\" и \"Овча купел\" бяха поети от \"Консорциум София Юг\" ДЗЗД, а \"Триадица\" и \"Младост\" - от ЗМБГ, като и двете фирми свързват с името на Домусчиев.  Именно по това време Румен Гайтански се опита отново да влезе през парадния ход в чистенето на София. Свързаната с него \"Грийн партнърс БКС\" бе класирана на първо място в конкурс за районите \"Красно село\" и \"Красна поляна\", но процедурата бе обжалвана и не се стигна до сключване на договор. Както е известно, двата района, заедно в \"Люлин\", бяха дадени на общинското дружество \"Чистота-Искър\".  Така през следващите две години определено ще бъдат интересни в надмогванията кой да отхапе по-голяма част от баницата на чистотата. В парчетата й се крият късметчетата от милиони левове и надали общината и този път ще изпълни обещанието си да хариже всичко на залинялото си общинско дружество. Пък ако случайно посмее, може би ще е с цената на още повече бъдещи подизпълнители, външни фирми, наем на техника и всякакви врътки, за да се подхвърлят парчета на обикалящите гладни вълци. ", "date": "2019.06.26", "title": "Как мирише боклукът на София?"}
{"url": "https://duma.bg/baykalsko-izgubeno-vav-vremeto-n194636", "text": "Пътят за радомирското село Байкалско се вие сред кипналата зеленина на гората. Погледите ни се реят сред стръмни, отвесни склонове, причудливи скални пирамиди, зъбери, отвесни каменни стени. Лятната горещина се е сгушила в прохладните прегръдки на Конявската планина, сред която през красиви каньони лъкатуши река Шагава. Малкото радомирско селце сякаш се е изгубило във времето. И в преносен, и в истински смисъл. С постоянен адрес тук живеят около 60 души. Повечето от тях са пенсионери, работили в заводите в региона. Има и столичани, намерили спокойствие след шумните делници в големия град. Лятно време тесните улички са огласят от глъч и смях от децата и внуците на местните, които прекарват ваканцията при бабите и дядовците си. Не познаваме никого и никой не ни чака. Спираме на мегдана, където е сградата на кметството. Тя изглежда внушителна, но се населява само от кметския наместник Илинка Стефанова. Навремето тук е имало поща и училище. Днес обитателите на Байкалско се събират на раздумка пред единственото магазинче, което се държи от семейство от близкото село Извор и отваря врати три пъти в седмицата. Хората бистрят голямата политика, споделят неволи и радости, коментират проблемите на селото. А те не са един-два.  Разказват ни за протеста си заради липсата на вода. Оплакват се, че чешмите им пресъхвали с месеци. В махала \"Царопадалище\" пък живителната течност отдавна била лукс. Всъщност в селото има три водопровода, но водата по тях тече рядко. Тръбите били стари, изгнили, пък и направени от етернит, който е отровен, разказва ни кметският наместник. Стефанова се възмущава, че селото им още фигурира като абонат в документите на ВиК в Перник, но още преди 18 години дружеството се е отказало да обслужва Байкалско. \"Нужна е подмяна на тръбите. Ремонтът обаче е скъп и от водната фирма обясняват, че не си заслужава да го правят заради толкова малко хора\", обяснява тя. И на принципа \"неволята учи\" всеки се спасява от безводието, както може. Повечето от местните са си купили помпи. Но с тях може само да поливат градините. За питейна вода ходят в близките по-големи села или в Радомир. Пари за нов проект няма, а общински средства за ремонти могат да се отпуснат само на сдружение, каквото в Байкалско няма как да бъде сформирано.  Забравени сме от всички, жалва се бай Иван. Услугите на лекар и училище могат да се ползват в най-близкото с. Извор. Специализирана медицинска помощ може да се получи и в Радомир, където има и детска градина. Хората казват, че дори няма как да си платят данъците в селото, а трябва да пътуват до общинския център. Писмата и пенсиите им се карат с кола.  Парадоксално е, че в Байкалско по вода ходят, а стоят жадни. В близост до селото се намира природният феномен \"Чокльово блато\", който е защитена територия. Езерото е най-голямото торфено находище у нас. Тук растат торфен мъх, блатно пропадниче, розмаринова върба и др. Населява се от редките птици: бяла потапница, диви кокошки и патици. Във водата живеят едри щуки, червеноперки и шарани, а преди да се появи щуката имало и лин. Риболовът тук е забранен, защото според специалистите и най-дребното оловце за тежест на въдиците може да окаже негативно въздействие на околната среда и реално да замърси водата. Торфът е особена кал, която се образува от бавното гниене на блатни растения и водорасли, като разлагането се катализира от особени бактерии. Освен че служи за облагородяване на почвата, торфът има и лечебни качества, а калта от \"Чокльово блато\" била по-полезна и от тази в Поморие, разказват жителите на Байкалско. От природната даденост сега се ползвал само санаториум в Кюстендил, който взимал незначителни количества от торфа и там го ползвали за лечение на различни заболявания.  По време на соца, когато жителите на Байкалско наброявали около 200 души, имало идея край блатото да се прави лечебен център, но проектът така и не тръгнал. А за лечебните свойства на езерото се е знаело още от древността. Най-вероятно затова край него е имало тракийско, а после и римско светилище. През периода I-V век край него е имало и крайпътна станция и сателитно тракийско селище. Почитани са били античните божества Зевс и Хера, Аполон и Артемида, Хигия и Хеката - всичките представени на мраморни оброчни плочки. Те са били дарявани като оброчни дарове в храмовете на съответните божества. Към оброчището е имало незначителен интерес от археолози. Сега то е изцяло \"проучено\" от иманярите. Известно време промишлен добив на торф е извършвала фирма към общината в Радомир. Докато тя работела, находището се експлоатирало контролирано. Сега има инвестиционно намерение и е обявена обществена поръчка добивът на торф да бъде възстановен. Местните обаче се питат дали селото ще получи някаква облага от печалбата. Би трябвало да има някакви приходи за кметството, все пак езерото се намира на наша територия, вълнуват се жителите на Байкалско.  Някога селото се казвало Каленица, вероятно заради ценната кал в блатото. За името Байкал има версия, че това е турска дума със значение за море и див кон. Предполага се, че името Байкал е заимствано и от голямото руско езеро, но понеже по поречието на Дунав има село със същото име, радомирското било прекръстено на Байкалско. В малкото радомирско селце времето сякаш е спряло. Местните обаче се надяват, че където е текло, пак ще тече. Живеят с надеждата, че млади хора ще си закупят имоти и ще възродят целунатото от Бога и природата място. Нужна е само малко грижа от местната власт и Байкалско ще заживее нов живот...    ", "date": "2019.06.26", "title": "Байкалско - изгубено във времето"}
{"url": "https://duma.bg/v-stranata-na-valtsite-n194639", "text": "Вълчи събития стават в \"Страната на вълците\". Има такава - в превод от арабско-персийското \"Гурджистан\". Така се е наричала една държава в древни времена. В някои славянски езици името се е превърнало в Грузия. Днес тя има реномето на цивилизована, възприела евроатлантическите ценности страна, подредена на опашката за членство в ЕС и НАТО. А щом е така, за нея в Европа е прието да се говори само със суперлативи или в краен случай - политкоректно, ако там стане нещо нередно. Така се получи и сега. Разярени тълпи по улиците на Тбилиси, стрелба с гумени куршуми, сълзотворен газ, масово меле, стотици ранени, трима души с извадени очи. С две думи - вълчи нрави. Но това са \"подробности\". Няма защо европейските и имитиращите ги български \"обективни\" медии да се занимават с тях. Защото в \"Страната на вълците\" всичко е наред с демокрацията. Не може да не е, след като вълчият дух не им пречи да се поставят изцяло в услуга на НАТО. А може би именно затова. За причината на уличния гняв бе съобщено лаконично: \"присъствието на руски депутат в сградата на грузинския парламент и това, че е седнал на стола на председателя на парламента\". Не се споменава фактът, че той е официално поканен от властите в Тбилиси, че на ротационен принцип председателства Интерпарламентарната асамблея по православие, че домакините му посочват къде да седне. В Грузия от години се натискаха една от сесиите на асамблеята да бъде в Тбилиси. В навечерието на нейното откриване проявиха чудеса от гостоприемство и кавказка гордост. Известна е грузинската поговорка \"Гостът е божи посланик\". Дотук беше обаче. Откакто се повлякоха подир \"европейските ценности\", грузинците забравиха своите. Взривът на недоволството на тълпата било спонтанно, предизвикано от присъствието на руската делегация. Пита се в тази скалъпена фалшива информационна картинка защо предварително не са отказали да приемат руснаците, защо напъваха да домакинстват на депутатите от православните страни, или като първи евроатлантисти грузинците вече не се броят от това семейство. И още, как при тази \"спонтанност\" \"будното гражданство\" така бързо се сдоби с красиво изписани на английски антируски плакати, откъде се взеха толкова английскоговорящи сред протестърите? Отговорът идва, откъдето трябва. Броени дни преди спонтанно пробудилия се грузински патриотизъм в Тбилиси бе Майкъл Карпънтър - съветник на бившия вицепрезидент на САЩ Джо Байдън. \"Не съм сигурен, че правителството на Грузия разбира последиците от политиката си на отворени врати с Русия\", заяви той. Човекът с дърводелска фамилия останал недоволен от многото руски туристи и бизнесмени в кавказката държавица. Това, че от Русия в грузинския бюджет влизат 10 процента, че той се попълва главно от туризма, две трети от чиито клиенти са именно руснаците, че грузинските вина пак само Русия купува, това \"дърводелеца\" не го интересува. Нямаше как и президентката на \"Страната на вълците\" Саломе Зурабишвили да не прояви планирания за случая нрав. Кой, ако не тя?! \"Русия е наш враг и окупант. Управляваната от нея пета колона днес може да бъде по-опасна от открита агресия\", изрече тя, забравила, че сама е поканила асамблеята и членуващите в нея делегации. Госпожата, родена във Франция и неин дългогодишен висш дипломатически служител, може би бързо е пресметнала, че Грузия е прародина, но истинската е далеч на запад, а затова и интересите, които следва, са там. Остана да мисли, къде е родината на истинските вълчи нрави. После се успокои, че те не противоречат на \"евроатлантическите ценности\".", "date": "2019.06.26", "title": "В Страната на вълците"}
{"url": "https://duma.bg/ami-sega-bogatashi-n194640", "text": "Голяма група американски милиардери и милионери призова родните си политици да ги обложат с по-високи данъци. \"Висок данък върху богатството може да помогне за борбата с климатичните промени, да подсили икономиката, да подобри здравеопазването, да създаде повече възможности за реализация и да разшири демократичните ни свободи\", пише в обръщение на групата към кандидат-президентите. След 10 ноември родните бизнесмени папагалстваха американските богаташи, най-вече екранните им образи - гелосани прически, луксозни яхти, лъскави коли, нови младички жени и по-нататък по веригата. Затова и сме на последно място по всички възможни европоказатели на развитието, затова и индексът Джини у нас (на социалното неравенство) е сред най-високите в ЕС. И понеже американските мултимилионери са им като икони, да вземат най-после светъл техен пример и да го пренесат у нас. Може и като копипейст - сами да предложат по-висок данък върху богатството си. А може и така, по-творчески - да настояват плоският данък на крещящото неравенство да бъде сменен с данък общ доход. И с въвеждането на необлагаем минимум. И с мерки срещу използването на офшорките. Щото у нас бедните издържат богатите, както пишат редица икономисти. Подозирам обаче, че родните богаташи ще се скатаят от челния опит на класовия си образец. И от дълбоката торба на манипулациите ще извадят какви ли не доводи. Примерно, че това не ги засяга, защото не са богати като магнатите в САЩ. Че един такъв опит не може да се приложи на друг континент, в съвсем друг етап от развитие или пък в една парламентарна република. Нищо чудно, ако открият, че милиардерите в САЩ не са никакви капиталисти, щом сами се прецакват. Ако перифразирам една чужда мисъл, излиза, че с такива капиталисти на България изобщо не й трябват врагове.", "date": "2019.06.26", "title": "Ами сега, богаташи"}
{"url": "https://duma.bg/grizha-vav-falit-n194641", "text": "Властта у нас се отнася към приемането на закон за фалита на физическите лица като към нещо гнусно. И всички опити през годините да се повдигне дори дискусия по въпроса бяха пращани своевременно в канализацията. Което показва отношението и грижата към тези, които изпадат в неплатежоспособност. А те не са малко. Сред \"първенците\" сме в ЕС по лоши кредити. Непосилните борчове тласкат много хора да съществуват единствено в черната икономика. И да не могат да стъпят на краката си - дълговете им постоянно нарастват, а те няма как да ги покрият. У нас всяка компания - малка или голяма, може да обяви несъстоятелност, но не и гражданите. Срамно е, че България е единствената държава в ЕС без закон за фалит на физическите лица. Първият подобен бил приет в САЩ по-миналия век. Миналата седмица пък министрите ни решиха да въвеждат система за ранно предупреждение за бизнеси, заплашени от фалит. Как точно ще става това при тия мудни и заспали институции - един дявол знае (пример КТБ). Грижата за обикновения човек, който все повече задлъжнява, обаче е в пълен фалит. Явно волята да се даде възможност на един неплатежоспособен гражданин да \"рестартира\" живота си не е на дневен ред за властта. Вчера омбудсманът Мая Манолова представи такъв законопроект, изготвен съвместно с представители на академичната общност и магистрати. С уговорката, че е отворена за дискусия и за предложения, с които текстовете да се подобрят. Предлага се законът да влезе в сила още догодина. Идеята е добра. Но си представям каква ще бъде съпротивата. Вероятно същата, каквато наблюдаваме от няколко месеца срещу предложенията за промяна в ГПК заради т.нар. неравноправни клаузи в договорите с търговците, чрез които хора губят жилищата си, без да могат да се защитят. От това какво ще се случи с тези два законопроекта, ще разберем чии интереси се обслужват.", "date": "2019.06.26", "title": "Грижа във фалит"}
{"url": "https://duma.bg/izlozhbata-dimitar-dimov-v-pisma-i-spomeni-se-otkriva-utre-v-nbkm-n194628", "text": "110 години от рождението на видния писател Димитър Димов се навършиха на 25 юни. Въпреки своята последователност и професионален опит в медицината името му и до днес се свързва главно с литературата. Още в последните години в университета той учи испански език и започва работа по първия си роман - \"Поручик Бенц\", който вижда бял свят в края на 1938 г. Автор е на повече от 20 научноизследователски трудове, както и на разкази, пиеси и пътеписи. Антивоенният му роман \"Осъдени души\", повлиян изцяло от престоя на писателя в Испания, е преведен на сърбохърватски, унгарски и полски език, екранизиран е и му носи държавна награда. Най-известното му произведение - романът \"Тютюн\", се радва на цялостен превод на 18 езика, сред които немски, унгарски, испански, френски, японски, монголски и китайски, а части от него са преведени на английски, италиански, есперанто и арабски. Във връзка с годишнината на Димов Националният литературен музей организира изложба, посветена на живота му. Откриването на \"Димитър Димов в писма и спомени\" е на 27 юни от 11.30 ч. в Националната библиотека \"Св. св. Кирил и Методий\". През май тази година в Градската художествена галерия \"Борис Георгиев\" във Варна бе връчена и първата Европейска литературна награда за роман \"Димитър Димов\", учредена под патронажа на кмета на община Варна по повод 110 години от рождението на писателя. Приза получи французинът Жером Ферари за романа \"Проповед за падането на Рим\", отличен и с \"Гонкур\" през 2012 г.", "date": "2019.06.26", "title": "Изложбата \"Димитър Димов в писма и спомени\" се открива утре в НБКМ"}
{"url": "https://duma.bg/balgarski-zvezdi-zasneha-klip-na-izkustven-ostrov-n194618", "text": "Павел и Венци Венц заснеха клипа на новия си сингъл \"Само да поискаш\" на брега на най-големия изкуствен остров в света Palm Jumeirah. Достъп до златистите плажове там имат само собствениците на имоти, сред които са холивудските знаменитости Анджелина Джоли и Брад Пит, Ким Кардашиян, Робърт де Ниро и световният шампион по голф Тайгър Уудс. В свежото парче българските звезди споделят философията си за любовта на висока скорост. Видеото към песента е заснето за три дни в Дубай и носи филмовото усещане за безкраен купон в Меката на лукса. Спиращи дъха нощни кадри, камили, 100-каратов сексапил като комплимент в хотелската стая на изпълнителите и коли, достойни за реквизита на \"Бързи и яростни\", заковават вниманието още в първите секунди. По време на престоя си в перлата на Арабския свят идолите на тийнейджърите сформират спонтанно агитка от фенове, която впоследствие се решава да застане пред камера с тях в пустинята. \"Само да поискаш\" ще бъде включена във втория албум на изпълнителите, който предстои да излезе тази есен. http://www.facebook.com/PavellVenciVenc/  http://www.instagram.com/pavizzll/  http://www.instagram.com/venztagram/  @ YouTube http://goo.gl/Vdxk0N  @ Website http://virginiarecords.com/ http://www.facebook.com/virginiarecordsbulgaria/ http://www.instagram.com/virginiarecords/", "date": "2019.06.26", "title": "Български звезди заснеха клип на изкуствен остров"}
{"url": "https://duma.bg/razbarzvane-n194642", "text": "Всички се разбързаха. Представители на всякакъв вид регулатори - енергийни, финансови, антимонополни, се надпреварват да дават обещания, че ще си свършат работата. Явно този път интифата е сделка за активите на ЧЕЗ в България да има. Едва ли има нормален човек в държавата, който да вярва на вчерашните думи на премиера, че той не се меси в продажбата. През последните десет години устройството на държавата така бе повредено, че без Неговата благословия нищо не можеше да се случи, да не говорим за сделка, свързана с електроснабдяването на два милиона българи. Конкретният казус поставя и друг въпрос - за качеството на държавните институции, които по правило трябва да са независими и надпартийни, поне на книга. Да вземем например КЕВР. Нейният шеф Иван Иванов чак сега се сети, че трябва да се изготвят критерии, по които ще се оценява дали сделките с енергийни активи могат да бъдат одобрени или не. Подготовката на тези критерии продължава да се точи повече от година, след като през април 2018 г. парламентът вмени на КЕВР задължението да се произнася при придобиването на повече от 20% при промяна на собствеността на електроразпределителни и газоразпределителни мрежи и снабдителни дружества. Това се случи именно заради скандала със сделката на \"Инерком\" с ЧЕЗ. Стигна се дотам, че левицата внесе сигнал в прокуратурата срещу Иван Иванов и поиска неговата оставка. Повече от месец той не намери време да разгледа и да даде някакво смислено решение на внесената от БСП подписка, подкрепена от 200 хил. души, с искане да се спре сделката. Сега обаче Иванов се разбърза. Странна е позицията и на новия кандидат-купувач, според която всякакви писания около предстоящата сделка могат да се приемат за пазарна манипулация. По закон за нея се носи съдебна отговорност. Явно при подобни крупни продажби е необходима тишина. Стига да не е \"корупционна\", както каза Йордан Цонев.", "date": "2019.06.26", "title": "Разбързване"}
{"url": "https://duma.bg/nay-dobrata-rabotna-sedmitsa-e-8-chasovata-n194619", "text": "Британски експерти установиха, че оптималното работно време за психичното здраве е 8 часа седмично, съобщи \"Индипендънт\". При такава заетост психичните проблеми намаляват с 30% в сравнение с липсата на трудови правоотношения или гледането на деца.  Изследването е извършено от социолози от университетите в Кеймбридж и Солфорд заради опасенията, че автоматизираните технологии могат да наложат масово съкращаване на работното време. Специалистите са използвали данни за повече от 70 хил. британци, събирани от 2009 до 2018 г., за да анализират как промяната в работното време се отразява на психичното здраве и задоволството от живота. \"Имаме насоки как да дозираме всичко - от витамин С до продължителността на съня, за да се чувстваме по-добре. Но за първи път се поставя въпросът за платената работа\", уточни един от авторите на изследването д-р Брендън Бърчел от Кеймбридж. И добави: \"Знаем, че безработицата често е пагубна за благоденствието и се отразява зле не само на общественото положение, но и на самочувствието, използването на времето и чувството за обща цел. Сега вече имаме идея колко платена работа е необходима, за да бъдат постигнати психосоциалните ефекти - и тя въобще не е много.\" Развиването на изкуствения интелект и роботиката предизвикват много опасения, че безработицата ще се увеличи. Според социолозите решението е да бъдат преосмислени сегашните норми за пълно работно време и часовете да бъдат преразпределени така, че всеки да се облагодетелства от заетостта, дори и това да означава много по-кратък трудов ден. Специалистите предлагат и други опции, като петдневни уикенди, да се работи само по два часа дневно или годишният отпуск да бъде увеличен на няколко месеца. Данни психичното здраве да се подобрява при повече часове работа седмично няма.", "date": "2019.06.26", "title": "Най-добрата работна седмица е 8-часовата"}
{"url": "https://duma.bg/puskat-dzhuliya-robarts-na-aleyata-na-slavata-n194616", "text": "След дългогодишна и суперуспешна кариера и Джулия Робъртс ще се сдобие със своя звезда на Алеята на славата в Холивуд, информира \"Билд\". Решението е взето от специалния комитет, който отговаря за прочутия тротоар, разположен по протежение на булевард \"Холивуд\" в Лос Анджелис. Все още няма насрочена дата за официалната церемония, но е ясно, че ще е през следващата година. Известна със своята естественост и усмивка, Робъртс печели симпатиите на милиони още с появата си през 1990 г. във филма \"Хубава жена\", който реализира приходи от 464 млн. долара. Дълги години бе начело на класацията за най-високоплатена актриса в Холивуд. През 2000 г. печели \"Оскар\" за ролята си във филма \"Ерин Брокович\". Пет пъти Робъртс е избирана за най-красивата жена в света от списание People. Оглавявала е класацията през 1991, 2000, 2005, 2010 и 2017 г.", "date": "2019.06.26", "title": "Пускат Джулия Робъртс на Алеята на славата"}
{"url": "https://duma.bg/andzhelina-dzholi-stava-zhurnalistka-n194617", "text": "Анджелина Джоли, която постепенно изостави актьорската си кариера в полза на хуманитарната си ангажираност с ООН, реши да стане журналистка. Звездата ще пуска материали в американското списание \"Тайм\". Удостоената с \"Оскар\" за филма \"Луди години\" ще пише по различни теми, като се фокусира предимно върху миграцията, конфликти и правата на човека. Нейните статии ще се появяват ежемесечно на всички платформи на \"Тайм\", уточни главният редактор на изданието Едуард Фелсентал. Статия, която ще бъде публикувана в списанието от 1 юли, вече е качена на уебсайта му. Озаглавена е \"Какво дължим на бежанците\". Авторката пише: \"Според международното право подпомагането на бежанците не е опция, а задължение. Напълно е възможно да се гарантира безопасен и справедлив граничен контрол и политика за имиграция на хора, като се поемат отговорностите ни за подпомагане на бежанците.\" Първата публикация на Джоли излезе през април със заглавие \"Защо жените са ключът към мира в Афганистан\". На какво ли ще бъде посветен следващият й материал?", "date": "2019.06.26", "title": "Анджелина Джоли става журналистка"}
{"url": "https://duma.bg/vrachvat-nagradite-na-konkursa-v-polite-na-vitosha-n194621", "text": "Церемония за връчване на наградите в 12-ото издание на Националния конкурс за поезия \"В полите на Витоша\" ще се състои днес, 26 юни, от 16 ч. в Софийската градска художествена галерия. Тази година 158 автори с над 500 стихотворения се включиха в надпреварата. Журито в състав: Димитър Христов, Надя Попова, Атанас Капралов и Петя Йотова, присъди първа награда на Красимира Макавеева. Втората се разпределя между Петя Иванова и Георги Ганев, а третата си поделят трима автори - Албена Фурнаджиева, Татяна Йотова и Петя Цолова. Дилян Димитров получава отличието за млад автор. Националният конкурс за поезия \"В полите на Витоша\" е част от Календара на културните събития на Столичната община.", "date": "2019.06.26", "title": "Връчват наградите на конкурса \"В полите на Витоша\""}
{"url": "https://duma.bg/nikolay-milchev-e-poet-na-yuni-v-stolichnata-biblioteka-n194622", "text": "Един от най-интересните и самобитни съвременни български поети, майстор на метафората и неочакваните образи, ще гостува в Литературния клуб на Столичната библиотека на 27 юни от 18.30 ч. В представянето ще участва Цветана Милчева, ще чуем рецитал на автора, който освен това ще отговаря на въпроси от публиката и ще раздава автографи. Входът е свободен, а книгите на Николай Милчев ще бъдат изложени във витрина на втория етаж в направление \"Обслужване на читатели\" през целия юни. Николай Милчев е роден в Плевен. Завършил е Великотърновския университет \"Св. св. Кирил и Методий\", специалност българска филология. 30 години работи като учител по български език и литература в София. Автор е на поетични книги, последната засега е \"Ти и котките следобед. 26 стихотворения от любов\". Носител е на национални литературни награди. Негови стихове са превеждани на английски, руски, украински, френски, румънски, турски, унгарски език.", "date": "2019.06.26", "title": "Николай Милчев е поет на юни в Столичната библиотека"}
{"url": "https://duma.bg/sedmitsa-na-zanayatite-v-plovdiv-n194620", "text": "Седмицата на традиционните занаяти в Пловдив се провежда за 13-и пореден път. Тази година инициативата е подкрепена от Регионалния център на ЮНЕСКО в София. Ще бъде поставен акцент върху 5 основни занаята. \"За първи път младите хора ще имат възможност не просто да видят различните занаяти, ами да вкусят от тях чрез работилници и демонстрации, които сме подготвили\", казва за БНР д-р Ирена Тодорова - изпълнителен директор на Регионалния център на ЮНЕСКО в София.", "date": "2019.06.26", "title": "Седмица на занаятите в Пловдив"}
{"url": "https://duma.bg/letni-kinovecheri-na-ploshtada-v-pirdop-n194624", "text": "Град Пирдоп отново е сред дестинациите #КИНО, обединени от идеята \"София филм фест\" на път\", която екипът на \"Арт фест/СФФ\" реализира вече повече от 10 години. В самия край на юни киноманите в подбалканския град ще гледат три специално подбрани филма. Прожекциите ще се състоят на градския площад, а aко дните се окажат дъждовни - в залата на читалище \"Напредък\". Инициативата се осъществява съвместно с Община Пирдоп, с подкрепата на НФЦ и със съдействието на веригата киносалони Europa Cinemas. Входът е свободен. Програмата започва на 27 юни в 21 ч. с едно от най-новите български заглавия \"Ирина\" - пълнометражен режисьорски дебют на Надежда Косева. Специален гост ще бъде главната актриса във филма Мартина Апостолова, която вече получи многобройни награди от престижни международни фестивали за своето изпълнение. Тя ще представи филма пред публиката. \"Шоково състояние\" на Андрей Кошак, на който България е една от страните копродуценти, а музиката е дело на Стефан Вълдобрев, ще бъде излъчен на 28 юни.   Последната прожекция в Пирдоп за 2019 г. е с начален час 22.30 - за петъчната вечер организаторите са подготвили филм, който по уникален начин съчетава мъдрост, хумор и режисьорско майсторство - \"Ангелският дял\" на британската легенда Кен Лоуч, получил Наградата на журито в Кан преди няколко години.", "date": "2019.06.26", "title": "Летни киновечери на площада в Пирдоп"}
{"url": "https://duma.bg/muzikalno-pateshestvie-v-siti-mark-art-tsentar-n194623", "text": "Доказаният темперамент на една от най-популярните личности в българския шоубизнес - Цветан Недялков, и харизмата на другите двама солисти - Красимира Султанова (цигулка) и Петър Койчев (китара), ще представят заедно с Камерния оркестър \"Дианополис\" (Ямбол) под палката на Маестро Константин Илиевски един изискан концерт в Сити Марк арт център в столицата на 28 юни от 19 ч.  Предстои ни музикално пътешествие от шедьоври на класическата музика до авторски пиеси на Цветан Недялков. Една вечер на темперамент и стил, концерт, в чиято програма има по нещо за всеки любител на музиката. Ще звучат антични арии и танци, сюита III от Оторино Респиги, \"Севдана\" от Георги Златев-Черкин със солистка Красимира Султанова, \"Фантазия за един благородник\" от Хоакин Родриго със солист Цветан Недялков, \"Испания\" на Чик Къриа със солисти Петър Койчев и Цветан Недялков, \"Бетовен и Банишора форевър\" от Цветан Недялков.", "date": "2019.06.26", "title": "Музикално пътешествие в Сити Марк арт център"}
{"url": "https://duma.bg/arte-pokazva-zhivopis-ot-lyudmil-lazarov-n194626", "text": "Столичната галерия \"Арте\" (ул. \"Бузлуджа\" 31)  представя за трети път самостоятелна изложба на Людмил Лазаров (2006, 2012 и настоящата 2019-а). Тя се открива на 27 юни от 18 до 20 ч. Най-новите 10 картини са от серия произведения, върху които художникът работи през последните няколко години. Те може да се видят в арт салона до 12 юли. \"Картините на Людмил Лазаров притежават самопонятността на нещата и смислите, които не трябва да обясняват защо са там. Те просто са там. Те запълват окръжаващия ни свят подобно на други неща и същества. Не трябва да питаме откъде и как, не трябва да търсим някакво предназначение или право на съществуване; ние просто констатираме тяхното присъствие и това е.  За разлика от предметния мотив на една картина, който се намира в някакво повече или по-малко комплексно, повече или по-малко осмислено отношение към реалния контекст, конкретната живопис на Людмил Лазаров е очевидна. Тя излъчва толкова необорима правдоподобност, че дори не ни и хрумва да я поставяме под въпрос. Въпреки изключително пастьозното нанасяне на боята, което превръща основата на картината в триизмерен обект, би могло да се говори дори за прозрачност. И по-точно не във физически, а в онтологичен смисъл: прозрачността на един обект, който показва всичко от себе си и е напълно уловим\", посочва д-р Емануел Мир. Людмил Лазаров завършва НХА (1985), специалност \"Живопис\" в класа на проф. Иван Кирков. След промените през 1989-а заминава за Париж, където живее и твори до 2004 г. Там работи с галериста Бернард Фили, който излага български и руски художници в галерията си близо до Монмартър. През 2006 г. Людмил Лазаров провокира почитателите на съвременната живопис с изложбата си в галерия \"Арте\", където показва серия картини на голо мъжко тяло. Последователните кадри на събуваща и обуваща се мъжка фигура са стъписващо реалистични. От същата изложба публиката помни и знаковата серия \"Минувачи\" - освен нестандартния вертикален формат на картините, изобразяващи силуети, авторът използва и оригинална техника - многократно наслагване на маслени бои върху платно. Тази е техниката и в новата експозиция, пояснява галеристката Гергана Борисова.", "date": "2019.06.26", "title": "\"Арте\" показва живопис от Людмил Лазаров"}
{"url": "https://duma.bg/pevtsi-i-tantsori-ot-4-darzhavi-se-sabirat-v-s-gaganitsa-n194627", "text": "Международният фолклорен фестивал \"Да запеем край река Златица\" ще се състои на 29 юни в берковското село Гаганица. Началото е в 9.30 ч. на площада. Ще участват певчески и танцови състави от България, Румъния, Сърбия и Северна Македония. \"Фолклорна група \"Златица\" е съорганизатор на събитието. Фестивалът е начин да се отпразнува 60-годишният юбилей на състава. Групата има тесни контакти със състави от държавите гости, с които са участвали на различни форуми\", казва за радио Видин един от организаторите Антоанета Лазарова.  Събитието, организирано от община Берковица и ПК \"Златица\" - с. Гаганица, е за всички любители на българския фолклор. Участниците във фестивала, както и хора, подкрепяли групата през последните години, ще получат грамоти и плакети. За всички са приготвени и екземпляри от издадената песнопойка с песните, изпълнявани от фолклорната група \"Златица\".", "date": "2019.06.26", "title": "Певци и танцьори от 4 държави се събират в с. Гаганица"}
{"url": "https://duma.bg/svetovnoizvestni-hudozhnitsi-se-sreshtat-s-fenove-v-sofiya-n194615", "text": "Световноизвестните художници Конър Брадърс (Connor Brothers) пристигат в София по специална покана на Галерия \"Оборище 5\", за да се запознаят с българските си почитатели и колекционери. Срещата с Джеймс Голдинг и Майк Снийл ще се състои днес, 27 юни, в 19 ч. За първата самостоятелна експозиция на артистите у нас са селектирани 20 оригинални творби на хартия, за създаването на които са използвани ситопечат, маслен пастел, смесени акрилни техники, ръкописни намеси, колажи и др. Българската публика ще види голямоформатни произведения от последната година: Conformity Is The Last Refuge, I Don`t Care What Anybody Says About Me, и съвсем новите I Know I`m Paranoid, The First Thing I Do In The Morning, Call Me Anything But Ordinary и далото заглавието на изложбата Maybe It`s Not About A Happy Ending - направо от студиото на художниците в Лондон.", "date": "2019.06.26", "title": "Световноизвестни художници се срещат с фенове в София"}
{"url": "https://duma.bg/shinikova-s-parva-pobeda-na-uimbaldan-n194604", "text": "Изабелла Шиникова (№204 в света) записа първа победа в кариерата си на \"Уимбълдън\". На старта на квалификациите българката победи Йохана Ларсон (Шв, №165) с 6:3, 6:4 за 81 минути и прескочи I кръг на пресявките чак при третото си участие в тях. Във II кръг 27-годишната българка очаква Яна Чепелова (Слвк, №166), от която загуби с 4:6, 6:3, 2:6 през април на клей в Истанбул. Снощи на корта в Лондон излязоха и другите две българки. Виктория Томова (№178) спори с Рикел Хогенкамп (Хол, №176), а Сесил Каратанчева (№206) срещна Елена-Габриела Рузе (Рум, №177).", "date": "2019.06.26", "title": "Шиникова с първа победа на \"Уимбълдън\""}
{"url": "https://duma.bg/marichanki-pak-v-grupite-na-shl-n194605", "text": "Марица (Пловдив) отново ще играе директно в групите на Шампионската лига, потвърдиха официално от Европейската волейболна конфедерация (ЦЕВ). Шампионките и носителки на националната купа на България за трета поредна година ще имат възможността да мерят сили с най-добрите отбори в Европа, след като през сезон 2017/2018 г. извоюваха това право с успехи в пресявките, а през сезон 2018/2019 получиха правото да започнат директно от груповата фаза. \"Жълто-сините\" са сред 18-те тима, които прескачат елиминациите. Тази привилегия имат още по 3 клуба от Турция, Русия и Италия, 2 от Полша и Франция и по 1 от Германия, Румъния, Финландия и  Словения. 2 места ще излъчат след пресявки до 14 ноември първенците на Албания, Босна и Херцеговина, Украйна, Унгария, Хърватия, Черна гора и Чехия. 20-те участника ще бъдат разпределени в 5 групи по 4 тима, а на 1/4-финалите ще продължат 5-те победителя и 3-те най-добри втори отбори. ", "date": "2019.06.26", "title": "Маричанки пак в групите на ШЛ"}
{"url": "https://duma.bg/zenit-ofitsialno-privleche-sokolov-n194606", "text": "Руският гранд Зенит Казан официално обяви привличането на Цветан Соколов за следващия сезон. Той е първото ново попълнение на Зенит за следващия сезон. Заплатата му не е обявена, но според руски медии дупничанинът ще стане един от най-скъпоплатените волейболисти в света. ", "date": "2019.06.26", "title": "Зенит официално привлече Соколов"}
{"url": "https://duma.bg/chochev-stava-amator-v-seriya-s-n194608", "text": "Българският национал Ивайло Чочев ще се подвизава от новия сезон при аматьорите в италианската Серия С, третата дивизия на Ботуша. Неговият клуб Палермо не подаде навреме документацията за лиценз за Серия Б. Сицилианците се бореха до последно дори за промоция в елита, но заради финансовите си проблеми бяха застрашени от изхвърляне в Серия С. Те обжалваха решението и обявиха, че ще подадат документация за лиценз за втория ешелон, но са подали документите 1 минута след полунощ  в понеделник. При това документите били и грешно попълнени и на практика не било възможен компромис Палермо да остане в професионалния футбол и следващия сезон. ", "date": "2019.06.26", "title": "Чочев става аматьор в Серия С"}
{"url": "https://duma.bg/rezultati-n194607", "text": "ЦСКА-Сф - Прибрам (Чех) 3:0 1:0 Соу (11) 2:0 Енрике (42) 3:0 Фабрини (79); Славия - Академия Пандев (Мак) 3:2 0:1 Дориев (23-д) 1:1 Узунов (44) 2:1 Карабельов (50) 3:1 Кръстев (75) 3:2 Шоколаров (79-авт); Черно море - Арда 2:0 1:0 Родриго (13) 2:0 Иса (22); снощи: Локо Пд - Гьорче Петров (Мак); Левски - Зенит (Рус). Евро 2019 (до 21 г.) Група С, III кръг: Франция - Румъния 0:0; Хърватия - Англия 3:3. Полуфинали, четвъртък, 19.00: Германия - Румъния; 22.00: Испания - Франция.  Копа Америка, III кръг:  Група С: Чили - Уругвай 0:1; Еквадор - Япония 1:1. 1. УРУГВАЙ 7 2. ЧИЛИ 6 3. Япония 2 4. Еквадор 1. 1/4-финали: петък, 3.30: Бразилия - Парагвай; 22.00: Венецуела - Аржентина; събота, 2.00: Колумбия - Чили; 22.00: Уругвай - Перу. Купа на Африка, I кръг: Група D: Кот д`Ивоар - Южна Африка 1:0. Група Е: Тунис - Ангола 1:1; Мали - Мавритания 4:1.   Футбол по Диема спорт 18.00 Лудогорец - Шахтьор Д  по Ринг Купа на Африка 17.30 Нигерия - Гвинея 20.00 Уганда - Зимбабве 23.00 Египет - Конго по Макс спорт 4 3.00 Ди Си Юнайтед - Орландо Сити по БНТ 3 10.00, 14.50 и 17.40 Европейски игри в Минск по Евроспорт 1 Снукър 7.55 СК в Китай Колоездене 16.30 пробег Хале - Инхоойхем по Евроспорт 2 Тенис 13.00 \"Уимбълдън\" (квалификации) по Ф+ 13.00 Турнир в Ийстборн (жени)", "date": "2019.06.26", "title": "Резултати"}
{"url": "https://duma.bg/tsska-1948-otkaza-da-se-prekrasti-na-tsska-n194611", "text": "ЦСКА 1948 проведе годишното общо събрание в понеделник вечерта. На него е била обсъдена и темата за името на клуба. Имало е предложение да бъде премахнато “1948” и клубът да се казва ЦСКА, съобщи Спортал.бг.  Повечето от членовете на сдружението обаче били против и идеята не била приета. Така \"червените\" запазват сегашното си име ЦСКА 1948. Мотивите са, че тимът е тръгнал да възражда фалиралия ЦСКА от \"А\" областна група като ЦСКА 1948 и на този етап това не трябва да се променя.", "date": "2019.06.26", "title": "ЦСКА 1948 отказа да се прекръсти на ЦСКА"}
{"url": "https://duma.bg/tsska-sf-s-vtora-klasika-v-kontrolite-n194612", "text": "ЦСКА-Сф победи отново с класическия резултат 3:0 в контролите. В Австрия \"червените\" биха изпадналия от елита на Чехия Прибрам с голове на Али Соу (11), Енрике (41) и Диего Фабрини (79). Вицешампионите на България  тотално надиграха чехите, като можеха да бъдат и още по-категорични, защото удариха и 3 греди - веднъж Тиаго и 2 пъти Тони Уот. \"Доволни сме от показаното на терена от всички футболисти, както и от представянето на новите играчи. Има какво още да се желае преди първия мач с Титоград за Лига Европа. Ще работим върху подобряването на играта ни във всички аспекти. Доволни сме от условията. Всичко е на добро ниво. В оставащото време трябва да подобрим играта и връзките между самите футболисти, тъй като все още има известни разминавания в някои отношения. Затова сме тук треньорският щаб. Помагаме си, резултатите не закъсняват. Изискваме от футболистите максимално да се влагат във всяка тренировка и това да се пренесе и в самите мачове\", каза треньорът Добромир Митов. В първата си лятна проверка ЦСКА-Сф би Локо ГО с 3:0 в Тетевен. Следващата контрола е утре от 19.00 часа в Хохфилцен срещу унгарския първенец Ференцварош. \"Маджарите\" са съперник на Лудогорец на старта на квалификациите в Шампионската лига, а тимът от Разград също е на лагер в Австрия.", "date": "2019.06.26", "title": "ЦСКА-Сф с втора класика в контролите"}
{"url": "https://duma.bg/levski-ima-1-mln-evro-za-selektsiya-n194613", "text": "Левски разполага с 1 млн. евро за лятна селекция. Бюджетът вече е гласуван от собствениците на тима. Сумата може да бъде леко завишена, при положение че спортният директор Ивайло Петков намери попълненията, които наистина си заслужават. До този момент \"сините\" успяха да привлекат вратаря Милан Миятович (Черна гора), аржентинския плеймейкър Франко Мазурек и гръцкия защитник Янис Каргас, като и тримата пристигнаха като свободни агенти.  Левски спешно търси нападател, след като наскоро се раздели със Серджиу Буш (Рум), а треньорът Петър Хубчев няма да разчита на Валери Божинов, който обаче още не е разтрогнал договора. Бившият национал иска 6 заплати накуп, за да скъса договора си, който е за още година. Ивайло Петков води преговори с австрийски нападател Дени Алар. От клуба му Рапид Виена са готови да се разделят с него, а медиите в Австрия твърдят, че това може да стане срещу 300 000 евро. Треньорът Дитмар Кюбауер иска на всяка цена да се отърве от 29-годишния футболист, тъй като той ще е резерва и през идващия сезон, ако остане. Левски продължава лагера в Австрия, а снощи игра контрола с руския шампион Зенит. В първия си мач от лятната подготовка \"сините\" загубиха от бразилския Ред Бул с 0:1 при неофициалния дебют на Хубчев.  ", "date": "2019.06.26", "title": "Левски има 1 млн. евро за селекция"}
{"url": "https://duma.bg/sas-solarium-za-kokoshki-boryat-lipsata-na-vitamin-d-n194614", "text": "Търсейки средство да повишат естественото производство на витамин D в яйцата, за да улеснят хората в набавянето му чрез храната при липсата на достатъчно слънчева светлина, специалистите от университета \"Мартин Лутер\" в Хале-Витенберг са установили, че отлична работа върши \"солариумът\" за кокошки. \"Идеята беше да се стимулира естественото производство на витамин D при пилета. Използването на ултравиолетови лампи може да увеличи съдържанието му в яйцата\", обяснява Юлия Кюн от изследователския екип. Идеята на специалистите дава резултат: само след три седмици излагане на ултравиолетова светлина в продължение на шест часа дневно съдържанието на витамин D в яйцата се е увеличило от три до четири пъти. Допълнителната ултравиолетова светлина освен това не е предизвикала никакви очевидни проблеми за кокошките. Те нито са избягвали района около поставените в курника лампи, нито са се държали по различен от обичайния начин. В резултат на това изследователите са стигнали до заключението, че методът им работи в практически условия и това може да е следващата стъпка към снабдяването на населението с витамин D.", "date": "2019.06.26", "title": "Със солариум за кокошки борят липсата на витамин D"}
