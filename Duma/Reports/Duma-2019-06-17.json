{"url": "https://duma.bg/korneliya-ninova-ottegli-ostavkata-si-n194044", "text": "Корнелия Нинова размисли и не депозира оставката си като председател на БСП. Тя обяви решението си, след като делегати на конгреса я призоваха да не хвърля партията във вътрешнопартиен хаос в навечерието на местните избори. Пряк избор за председател ще има, но след изтичането на мандата на Нинова. Всички членове на БСП ще гласуват по правила, които Националният съвет трябва да изготви в рамките на три месеца. Партийният вот ще е след предстоящите наесен местни избори. Конгресът прие доклад за резултатите от евровота, набеляза и мерки за по-добро представяне на местните избори. Делегатите си тръгнаха със заявката, че няма да допуснат разделение в партията въпреки различните мнения.", "date": "2019.06.17", "title": "Корнелия Нинова оттегли оставката си"}
{"url": "https://duma.bg/prevzeta-darzhava-n194045", "text": "Докато лудите се налудуват и надвикват кой е по-морален, други тихо и без фанфари си плетат кошницата с далеч по-перспективна за себе си визия. Оказва се, че след като се сдоби преди време с цяла ТЕЦ на символична цена, почетният лидер на ДПС Ахмед Доган е на път да стане собственик и на ново пристанище. За целта преди дни той е регистрирал дъщерно дружество, с което да управлява бъдещата придобивка, а амбицията му е да разшири съществуващия въглищен терминал във Варненския залив. Стратегическата мишена е ясна - да изземе бизнес за 60-70 млн. лв. на година с износа на зърно и контейнерите от държавното \"Пристанище Варна\". То пък имало имот, но нямало нищо против този имот да се отстъпи на частен конкурент. И то не на кого да е. И на това му викат \"партньорство\".  Ето я държавата на ГЕРБ. Ето я политиката на истинската власт в целия й блясък. Страхът, който води управляващите, и желанието им да останат на всяка цена раждат чудовищни симбиози и няма сила, която да ги спре. А в цялата работа, разбира се, няма нищо незаконно - и за студен резерв му плащат, и имот му дават, и разрешение за разширяване на пристанището. Ще излезе вярна приказката, че на изток България граничи с Ахмед Доган. Превзетата държава.", "date": "2019.06.17", "title": "Превзета държава"}
{"url": "https://duma.bg/pozhar-i-benzin-n194038", "text": "Към края на миналата година, паникьосан от масовите протести в страната заради поредното поскъпване на горивата, Той роди идеята във всяка касова бележка от бензиностанциите да има разбивка на цената - акциз, търговска надценка и т.н. Така всеки щял да знае колко прибира държавата и колко отиват в джобовете на търговци и производители, та потребителите да се ориентират кога са натоварени със спекулативни цени. Като добър ученик финансовият министър пое приумицата като комсомолско поръчение и се захвана с нейната реализация. Тя бе включена в прословутата Наредба номер 18 за касовите апарати. Първоначалният срок за прилагане на новите изисквания беше 1 април, но се оказа, че веригите бензиностанции не бяха в състояние да ги изпълняват и предупредиха за криза с горивата. Срокът бе удължен до 30 юни, но явно проблемите са останали, щом сега той е преместен с още три месеца. Скандалите около цените на горивата никога не са били свързани с липсата на информация, а с липсата на конкуренция. А тя бе намалена до минимум със законодателството за последните десет години. През това време бе въведено изискване с идеята за борба с корупцията горивата да минават през данъчни складове. По този начин обаче бе утвърден монополът на \"Лукойл\", защото  80% от тези складове са негова собственост. Освен това чрез закона за горивата на Ревизоро, с нови изисквания към дребните търговци конкуренцията бе ограничена още. Освен това в касовата бележа за цената на горивото няма да се вижда нищо интересно. Защото разликата между покупната и продажната цена не показва печалбата. Тя зависи предимно от разходите на бензиностанциите. Така ситуацията в сектора през последните 10 години е логичен резултат от правителствената политика, защото през това време управляващите се мъчеха да лекуват симптомите, а не болестта. Това е все едно да гасиш пожар с бензин.", "date": "2019.06.17", "title": "Пожар и бензин"}
{"url": "https://duma.bg/hodat-s-moldova-n194037", "text": "Случи се нещо небивало - проруски и прозападни сили се обединиха за разрешаването на политическата криза в малката Молдова. Обединиха се срещу местния олигарх и лидер на Демократическата партия Владимир Плахотнюк, който държеше да бъде възприеман като прозападен политик, но бе превърнал страната си едва ли не в лично владение.  Всъщност възлова роля са изиграли САЩ. Освен на проевропейската партия \"Сега\" (Акум) те дадоха рамо и на проруската Партия на социалистите, която спечели най-много гласове на изборите през февруари, а също на проруския президент Игор Додон, за да не позволят на \"демократа\" Плахотнюк да узурпира властта, след като партията му не спечели изборите. А олигархът до последно е разчитал на подкрепа от САЩ. Действията на Америка бяха оценени и от Додон: \"Трябва да се признае, че ролята на САЩ бе много голяма.\"    Големият въпрос е защо Америка си стисна ръката с Русия в молдовската криза, след като е в състояние на конфликт с Москва по всички възможни направления?  Може да има различни обяснения, но две са доста близко до ума. Първото е свързано с имиджови щети. За да засили присъствието в Югоизточна Европа и да ограничи руското влияние, Вашингтон залагаше на политици и държавници със съмнително минало, а често на мафиоти и престъпници - това важи и за косовския президент Хашим Тачи, и за нашия премиер, и за черногорския лидер Мило Джуканович, и за Зоран Заев.  Нищо чудно в Държавния департамент да са решили, че ако застанат и зад още един мафиот и направо разбойник като Плахотнюк, подозиран за престъпления в страната си, Румъния и Русия, имиджът на САЩ като държава на принципната политика ще лежи в руини.  Второ, САЩ никога не правят нещо \"без перспектива\" - тоест без корист или даром. В замяна на подкрепата срещу Плахотнюк утре могат да поискат от Додон или социалистите да заемат позиции в ущърб на Русия. Поводи ще се намерят - я проблемът с Приднестровието, я със санкциите.", "date": "2019.06.17", "title": "Ходът с Молдова"}
{"url": "https://duma.bg/meditsinskiyat-universitet-v-pleven-razkriva-novi-spetsialnosti-n194035", "text": "За учебната 2019/2020 година Медицинският университет в Плевен разкрива нова бакалавърска специалност във Факултет \"Обществено здраве\" - \"Социални дейности в здравеопазването\". Курсът е 4 години, редовно обучение по държавна поръчка. В същия факултет се разкрива и нова магистърска програма - \"Медицинска рехабилитация и ерготерапия\", с курс на обучение 1 година след завършена бакалавърска степен по същата специалност. За новата учебна година ще бъдат приети общо 480 студенти по държавна поръчка в редовна и задочна форма на обучение. Увеличени са местата за медицинска сестра и медицински лаборант. Висшето училище запазва приема по специалност \"Социални дейности\" в платена форма на обучение. Приемът на кандидатстудентски документи за редовните конкурсни изпити започва от днес - 17 юни.  Университетът в Плевен предлага обучение по 14 специалности, 4 магистърски и 10 бакалавърски програми в 5 професионални направления - медицина, фармация, здравни грижи, обществено здраве и социални дейности.", "date": "2019.06.17", "title": "Медицинският университет в Плевен разкрива нови специалности"}
{"url": "https://duma.bg/znaniyata-na-zrelostnitsite-se-vloshavat-n194036", "text": "Средната оценка, която тази годин са получили зрелостниците на матурата по Български език и литература (БЕЛ), е 4,06, докато миналата година е била 4,24. На втората матура обаче - избран по желание предмет, завършващите гимназия са получили средна оценка 4,67 при 4,50 през 2018 г. Основните проблеми по БЕЛ са разбирането на текст, извличането на информация от него, създаването на собствен текст, все повече ученици не се справят и с писането на резюме. Според МОН резултатите били съизмерими с предишните години. Министерството се похвали, че са се увеличили зрелостниците, изкарали максимален резултат (100 точки) на матурите - сега били с 11 повече на брой. Добро е, че са намалели съществено учениците, получили по две слаби оценки на БЕЛ и на втората матура по избор - от 1778 миналата година на 973 сега.   При проследяване на тенденцията по БЕЛ от 2011 г. насам се вижда постепенен, но траен спад в оценките. Ако през 2011 г. зрелостниците са постигнали средно 58,48 точки, тази година са се сринали до 50,63 т. Ако през 2011 г. отличните оценки по БЕЛ са били 21,04%, тази година са едва 10,1%. Слабите оценки пък от 3,75% през 2011 г. сега са се увеличили на 8,72%. При предмета История тази година има съществен спад спрямо миналата - при среден брой точки 55,45 през 2018 г. сега средната оценка по история е 51,21 точки. МОН не предостави данни за броя на отличните и на слабите оценки по история сега през май. Само 985 деца от 39 338 са се явили тази година на втората задължителна матура по важен предмет като историята. Влошаване в знанията показаха тази година на външното оценяване и децата в IV клас. По-ниски са оценките им по три от оценяваните предмети - Математика, Човекът и обществото и Човекът и природата. Подобряват оценките си само по Български език и литература, но от МОН не представиха конкретните числа. Според министерството постигат образователните стандарти по БЕЛ 77,69% от децата, по математика - 75,25%. Това означава обаче, че почти 22 на сто от четвъртокласниците не покриват изискванията по БЕЛ и почти 25 на сто не се справят с математиката в началния курс.", "date": "2019.06.17", "title": "Знанията на зрелостниците се влошават"}
{"url": "https://duma.bg/korneliya-ninova-bsp-ne-se-prodava-n194039", "text": "Уважаеми другарки и другари делегати, уважаеми гости и журналисти, добре дошли. Ще направя предложение по дневния ред. Моля да ме извините, че ще говоря по-дълго от регламента, изслушайте ме и след това решенията са във вашите ръце. Преди три години ме избрахте за председател - с програма (“Променяме БСП, за да променим България”). В нея има много ясно разписани ангажименти, които бих обобщила в пет точки - три за партията и две за България. За партията: 1. Предложих преместване тежестта на партията от върха към общинските партийни организации, които са кръвоносната система на БСП. Поех ангажимент това да стане чрез въвеждане на вътрешнопартийно допитване до всеки член по важни въпроси за партията, намаляване на финансирането в центъра и увеличаване на субсидията на структурите, решаване на въпросите с диалог, а не с натиск от ръководството. Изпълних го. Проведохме вътрешнопартийно допитване за коалиционна политика, променихме устава така, че всеки член да гласува за избор на председател, увеличихме финансирането на организациите два пъти и половина - от 1 200 000 на 2 900 000 лева, въведохме режим на равнопоставен диалог, като отменихме т. нар. организационни съвети, които обикаляха страната, сменяха ви ръководствата и налагаха решения от центъра. 2. Обещах Ви да отворим партията за младо попълнение от професионално и политически подготвени хора, които да бъдат мост между БСП и младите хора на България. Изпълних го. Над 30% от общинските председатели са до 40 години и 13 депутати до 40 години и 46 от 80 депутати, които за пръв път са такива. Разбира се, има още много да се работи за тяхната професионализация, но партията им даде възможност да се развиват. 3. Разбирайки, че хубавите неща, които вършим, трябва да стигнат до хората, поех ангажимент вестник \"Дума\", социалните мрежи и собствена телевизия да станат комуникационните ни канали до народа. Изпълних го. Заварихме в. \"Дума\" с над  около половин милион лева дългове, които изплатихме и спасихме вестника от спиране, тъй като печатницата отказваше да го отпечатва поради натрупани задължения. Увеличихме финансирането му над два пъти. Открихме сайт \"Дума\" и въпреки трудните изпитания, през които минахме, имаме Българска свободна телевизия. За България 1. През 2016 г., когато ме избрахте, съм заявила пред вас, че правителството на Бойко Борисов е вредно за държавата и я води към катастрофа, затова поех ангажимент да превърнем БСП в ударна опозиция, без никакви задкулисни договорки и последващи отстъпления. Изпълних го. БСП се превърна в единствената опозиция и отказахме договорки за власт и пари. 2. Ангажирах се пред вас да изготвим план за извеждане на България на нов път на развитие, но не в кабинетите на „Позитано“, а заедно с широк кръг учени, интелектуалци, младежи, земеделци, малък и среден бизнес, пенсионерски съюзи. Изпълних го с изготвянето на \"Визия за България\", която беше изработена и представена в над 500 срещи в цялата страна и в цялата партия. Благодаря ви! Идеите в програмата, с която ме избрахте за председател, са мои, но вие - активът на БСП, народните представители и стотиците хиляди членове и симпатизанти, ги направихте реалност. Който и да е лидер, Господ да е, без вас е нищо. Благодаря и на екипа си, който заради мен понесе много удари, но издържа. Заедно, отборно, свършихме добра работа за три години. В програмата, с която ме избрахте, съм ви обещала да вдигна БСП на крака и да ви дам самочувствие на хора, които имат достойнство и могат да побеждават. Изпълних го. Победихме на президентските избори с Румен Радев и Илияна Йотова и разбихме мита, че ГЕРБ са непобедими, увеличихме депутатите си в българския парламент от 39 на 80. Единствената партия сме, която увеличи евродепутатите си от 4 на 5, първа сила сме в над 60 общини, което се дължи на вас и е добър старт за местните избори, изкачихме се по стълбицата на ПЕС от 12-о място на предишните евроизбори до 6 от 28 партии. Всичко това постигнахме заедно при авторитарна, еднолична, обсебила всички държавни структури власт, изправила срещу нас огромен финансов и медиен ресурс. При цялата свършена работа, стотиците срещи, усилията ви, труда ви покачващото се доверие в БСП, в момента ние сме на прага на криза с неизвестен край. Причини има много, но поводът за нея съм аз. След загубата на европейските избори - веднага на другия ден, Георги Гергов ми поиска оставката, след него се включиха и други другари. Отвори се стара рана, която съществува от две години, откакто извършихме реформата в БСП, от промените в устава, които ограничиха депутатските мандати, от личните огорчения и амбиции за властта в БСП, а оттам и властта в държавата. Декларирах пред Националния съвет, че подавам оставка. Колкото и да се говори, че това е емоционален и театрален акт, в него няма грам емоция и артистичност. Това е осъзнато и премислено решение. При пренареждането на листата заявих, че отговорността за резултатите ще носи Националният съвет, а не аз. Най-лесно ми беше да кажа: предупредих ви, вие сте виновни, носете вие отговорност и да си остана председател. Но моята представа за морал и достойнство в политиката, за личен пример как се носи отговорност, за модерен европейски политик, защото така постъпват европейските политици, не ми позволи това. Да се скрия зад колективна отговорност, тоест безотговорност, както се е случвало десетки пъти в БСП с други председатели, при далеч по- драматични загуби. Къде сгреших? В преценката за последствията. От две години на върха в БСП се бият две тенденции, промяна срещу статукво. Този сблъсък отслабва партията и ви обърква, демотивира, смазва по места. Тази битка блокира работата на НС, който не прави политика, а произвежда скандали. Затова си помислих - стига. Изтощихме партията, измъчихме хората си по места, да работят, да тичат, да ни избират на постове, а ние да им се отблагодаряваме със скандали и борби кой да води бащина дружина. Накрая ще останем без дружина. Направих си равносметка на моите грешки, реших, че трябва да отстъпя, и предложих изход. Нека двете тенденции в БСП да излъчат кандидати, да имаме програми и да се явим пред всички членове на партията на състезание. Да бъде избран по-добрият, другите да приемат резултата и да работим заедно за общия ни успех. Това щеше да бъде почтено, демократично, модерно, по европейски и в стила на ПЕС. В Европа през последните десетилетия леви партии прибягват до пряк избор, за да разрешат проблемите със самозатварянето на елитите и откъсването от хората. Португалските социалисти преодоляха фракционните си борби с въвеждане на пряк избор на лидер. Те направиха тежка реформа, в която ярък принос има днешният Генерален секретар на ООН Антонио Гутереш. Испанската социалистическа работническа партия промени имиджа си на полуфеодална мрежа, след като преди пет години стартира пряк избор на лидер. Важна последица от това са възходът на Педро Санчес и навлизането на ново поколение в политиката. Разговаряла съм с него, разказвал ми е за тежките спорове за действителния размер на членската маса, за кампанията, за начина на гласуване и за пътя, по който са решили тези спорни въпроси. Във Великобритания лейбъристите издигат лидера си с пряк избор, в който гласуват даже и привърженици. Френската социалистическа партия прави пряк вот за лидерите също. Списъкът може да се добави с Италия, Дания, Холандия. Така стоят нещата в прогресивна Европа. Как стоят у нас? С желанието си да бъдем като тях вместо модерност, европейски облик и пряка демокрация отворих кутията на Пандора. НС блокира процедурата за пряк избор. Всички пороци на политическата класа на прехода, на задкулисието, на бизнес интересите, на подмяната, натиска и парите, срещу които се борим три години, мощно нахлуха в БСП за три седмици, откакто заявих, че съм готова да се оттегля и да пристъпим към пряк избор на председател. И в най-лошите си прогнози не съм допускала, че с това решение мога да отприщя такъв бент.  Какво се случи: 1. Започна личното ми очерняне, моето и на семейството ми, с много лъжи. Запазих мълчание. Не казах една лоша дума за никого, защото така сте ме учили. Оставам с огорчение и с благодарност, че близките ми издържаха, не се огънаха и ме подкрепят. 2. Усили се натискът да се спре промяната в БСП и да се върнем в изходна позиция преди три години. 3. Пусна се машината за манипулации и за фалшиви новини. За да ви настроят срещу ръководството, ви излъгаха, че който е бил кмет два мандата, няма да може да се кандидатира отново. Излъгаха ви, че ще има пълен цикъл отчети и избори предсрочно и сегашните общински председатели няма да се кандидатират отново. Стигна се до низостта да ви лъжат, че са откраднати парите от партийната субсидия (впрочем понеже допускаме, че някой от вас може да е повярвал на това, в секретариата на конгреса са внесени документи за всеки изхарчен лев. Който желае, може да се запознае.) 4. Различни политически и икономически лобита задвижиха интересите си за овладяване на БСП и поставяне начело на друг председател. На тези бизнесмени, които отвън се бъркат в партийните ни работи, искам да кажа оттук, от тази зала, защото аз не ходя в кабинетите им: Наиграхте се. Затворете си портфейлите. БСП не се продава. БСП не е стока. БСП е кауза. Ако можете да купите десет, двадесет, тридесет търговци в храма, то зад каузата стоим хиляди, които не се търгуваме. По-скоро търговците ще напуснат храма, отколкото да го превземете отвътре. На тези социалисти, които в последните дни изпращате мнения, писма за подкрепа и декларации да си оттегля оставката, благодаря. Благодаря и на симпатизанти и безпартийните. Някои другари казват, че вашето мнение е изкуствено, че е организирано, че е платено. Не им обръщайте внимание, това са хора, в чиито мисли всичко е пари. Знам, че сте истински, с мнозина от вас сме били редом в наводнените села във Видинско, на протестите на тютюнопроизводителите в Гоцеделчевско, в защита на животните в Странджа. Знам и че сте притеснени и милеете за партията. Бъдете спокойни, ще се справим заедно и обединени и с тази криза.  Уважаеми делегати, чух че и върху вас е упражняван натиск да гласувате срещу мен. Някои от вас ми го споделиха с болка. Случаите са толкова драстични, че дори не искам да ги произнасям на глас. Аз ви се извинявам, че сте поставени в това състояние, аз създадох този хаос и аз ще трябва да подредя нещата. Бъдете спокойни, няма да ви се налага да правите нищо против волята ви. Уважаеми делегати, битката за лични интереси и реваншизъм стигна дотам, че някои другари поставиха въпроса за подмяна на характера на нашата партия, те твърдят, че се превръщаме в лидерска, авторитарна партия, и подменяме колективното начало, както и че променяме идеологическата си идентичност. Ето това са сериозни въпроси и няма как да ги подмина, без да изразя личното си мнение. Внушението за еднолична власт не почива на никакви факти, то е подмяна на истината. Слава Богу, нашият устав е направен така, че председателят, който и да е той, има само едно право - да предлага Изпълнително бюро. Всички други кадрови и политически решения се вземат в колективните органи на партията с мнозинство. Такова е например решението за напускане на парламента от парламентарната група, взето от НС или решението „победа на европейските избори, за да има предсрочни парламентарни“, взето от този конгрес. Веднъж на НС попитах, като ме обвинявате, че вземам еднолични решения, дайте ми поне един пример за такова. Другарите се чудеха, чудеха и казаха: Ти подкрепи този Кьовеши без разрешение от НС. Тук мога само да кажа, че Кьовеши е жена и да замълча. Но и мълчаливо да се запитам защо ли тези другари са против госпожа Кьовеши да стане главен европейски прокурор. Аз имам много трески за дялане. Стилът ми е силов, както каза някой, не познавам задна скорост, като кажа нещо, го правя докрай. Липсва ми гъвкавост и, изглежда, че това не е добро качество за политик. Но никога и по никакъв повод не съм пренебрегвала колективните органи и колективното начало в партията. Другото внушение е, че сменяме идеологията. Попитах веднъж другарите откъде идва това обвинение, след като в действията си нито за миг  не сме отстъпвали от програмата на партията, получих отговор - отхвърлянето на Истанбулската конвенция е отстъпление от лявата идеология. Обвиняват ни, че сме във война с ПЕС и не сме европейска партия. Когато чух това, в съзнанието ми изплува една среща. Имахме изпратена мисия от ПЕС за разговори - може ли БСП да отстъпи за Истанбулската конвенция? Един член на делегацията ми каза: Ние сме прогресивни партии. Ние не можем да вървим след мнението на хората. Това е популизъм. Ние трябва да ги водим. Членовете на БСП и българите явно не разбирате прогресивните тенденции, те не са ограмотени. Нашата роля е да им обясняваме, а не да ги следваме. Пред 25 души свидетели, част от които са тук в залата, заявих: Уважаема госпожо, Вие сте дошли в моята родина, седите в моя кабинет и ми обяснявате, че моята партия и моят народ е неграмотен, защото не разбира джендър идеологията. Или си оттеглете думите, или срещата току-що приключи. Ако с това поведение, изпълнявайки и решение на НС, съм променила идеологията на партията - от лява и прогресивна към популистка и консервативна, искам да го чуя от вас, партията, а не от външни коментатори. Второто голямо предизвикателство, пред което сме изправени, са местните избори. Местната власт е най-важната. Не само защото е фундамент за централната, а и защото е най-близо до всекидневните проблеми на хората и има реални възможности да ги решава. С криза на върха в партията, успехът ни по места е под въпрос. С юридически блокаж и спор - кой е председател, кой е временно изпълняващ, по кой устав и процедура се избира той, рискуваме да блокираме партията, това ще доведе до политическа слабост, отлив на подкрепа и, не дай Боже, до невъзможност за участие в местните избори. На европейските сме първа политическа сила в над 60 общини, в областни градове, в няколко района в София. Имаме потенциал и не бива да го рискуваме. А рисковете са налице, както виждате, битката на лобитата за наследството след мен започна. Още конгресът не се е произнесъл, другари се самоиздигат за председател, други без да са издигнати, се считат за такива, като забравят, че само преди две седмици на европейските избори получиха 1400 преференции от близо 400 000 гласували за БСП. Трети ме пратиха в миналото и даже приживе ми отредиха място в историята. Другари, които тези дни се събирахте по ресторанти, кафенета, бизнес офиси и се сговаряхте и карахте как да разделите наследството след Корнелия Нинова, да ви кажа – още не съм умряла и наследството не е открито. Чакайте, не бързайте, ще имате възможност, но не сега и не веднага. Днес трябваше да внеса официално, уставно, юридически и писмено до Конгреса желание за предсрочно прекратяване на правомощията ми, както и да потвърдя политическата си декларация за оставка. Не го правя. Не внасям пред Конгреса своята оставка, знам какво ще последва, знам какво ще ми коства. Имах избор между два варианта. Първият - оставка на всяка цена, на инат запазване на личното ми достойнство и его и юридически хаос, политически срив пред местни избори, връщане на изходни позиции отпреди три години, търговия на БСП, превземането й от интереси, чужди на членовете и идеите й, убийство на опозицията и диктатура в България. Втори - поемам имиджови щети върху себе си, което се отразява на моя личен авторитет, но предпазвам партията от хаос, битки за овладяването й с нечисти цели, загуба на подкрепа и срив в доверието. Мнозина ми градиха в годините фалшив образ на човек, обладан от егото си, който се стреми към постове. Ако това беше вярно, сега пред вас щеше да стои председател на Народното събрание. Ако това беше вярно и мислех само за собственото си благоденствие, нямаше да правя промяната в БСП и нямаше да има вътрешна опозиция. Ако това беше вярно, щях да се сговоря с едрия бизнес и някои от тях нямаше да наддават днес за главата ми. Не поставям поста на първо място, но не мога да гледам безучастно как вярата, трудът, усилията на стотици хиляди хора за последните три години изтичат в канала за последните три дни. Пред избора егото ми или бъдещето на тези хора и БСП избирам второто. Предлагам точка две “констатиране на оставка” да отпадне поради липса на такава, обръщам се към вас, делегатите на Конгреса, не приемайте точка промяна в устава, не правете моята грешка, не отваряйте кутията на Пандора, не отваряйте вратата на лобистки интереси. Нека оставим членовете на БСП да избират пряко председателя си. Нека бъдем модерна европейска партия. Моля, приемете точка 3 - да стартира процедура на пряк избор за председател, не сега - заради предстоящите местни избори, а след тях, по време на пълния цикъл отчети и избори в партията. Скъпи социалисти, отърсете се от стреса, стягайте редиците за местните избори. Три години вие работихте за нас да бъдем депутати и евродепутати, време е ние да поработим за вас, вие да бъдете кметове и общински съветници – не просто за да имаме постове, а за да имаме лостове заедно да променим България. На добър час!", "date": "2019.06.17", "title": "Корнелия Нинова: БСП не се продава"}
{"url": "https://duma.bg/sotsialistite-si-obeshtaha-edinstvo-za-mestniya-vot-n194040", "text": "С обещания за повече единство и упорита работа организациите на БСП тръгват към местния вот. Такива бяха основните акценти от изказванията на конгреса, макар в доста от тях да имаше критики към вътрешнопартийната опозиция или към ръководството. Общинският председател в Ямбол Катя Георгиева се похвали за добрите местни резултати на евровота и благодари на всички за работата. Успяхме с много работа, с позитивна кампания, работа с кампания \"от врата на врата\", сподели тя. Георгиева настоя да се спре с разделението и да не се допускат повече \"драскотини по лицето на БСП\". Да подходим обединени към местните избори. Нека борбата ни да е с политическите опоненти, а не помежду ни, призова Георгиева. Камелия Трифонова от Монтана отбеляза, че купуването на гласове е сериозен проблем, и препоръча на НС и ИБ да организират дискусия за преодоляването на проблема с участието на омбудсмана Мая Манолова, на вицепрезидента Илияна Йотова, разследващи журналисти и обществени организации.  \"Предизборната кампания премина в насипно състояние. Борбата за преференции не се превърна в мобилизиращ фактор хората да гласуват за нашите кандидати, а беше междуличностна надпревара между самите тях\", коментира депутатът от \"БСП за България\" Таско Ерменков. Той подчерта, че това не бива да се случва и в листите за местния вот. Според него темата \"за\" и \"против\" Станишев е била преекспонирана и е довела до отлив на избиратели от БСП. Ако листата ни беше по-партийна, щяхме да имаме по-висок резултат, смята Ерменков.     Според евродепутата Петър Витанов БСП трябва да се отвори към новите предизвикателства и да се променя. \"Войната и разделението не водят към нищо добро. Ако партията е все още цяла, приносът за това е на хората, на нашите избиратели, които не виждат друга алтернатива\", смята той. Трябва да превърнем отчаянието на хората в доверие към нас и да се отворим, да ги убедим, че БСП е алтернативата, призова депутатът от ПГ \"БСП за България\" Димитър Данчев. Кандидатът за член на ЕП Иван Кръстев подчерта, че в началото на предизборните срещи винаги е представяна \"Визия за Европа\", но според него хората повече се вълнуват от националните проблеми, свързани с пенсиите, с безработицата, с лошото здравеопазване и липсата на качествено образование.  Повечето от критиците на Нинова така и не взеха думата. Георги Пирински обаче я обвини, че заклеймява всеки, който си позволява да мисли различно, и попита как е възможно да се постигне единство в БСП. \"Времето е пред нас, то ще покаже кой е крив и кой е прав. Ще намери ли сили председателят да се откаже от досегашната линия на разделяне, за да победим на местните избори\", попита доскорошният евродепутат. Един от столичните делегати призова Нинова да не започва \"лов на вещици\" срещу опозицията, за да им даде шанс да докажат дали гонят лични интереси, или работят в името на партията.", "date": "2019.06.17", "title": "Социалистите си обещаха единство за местния вот"}
{"url": "https://duma.bg/do-3-mesetsa-shte-sa-gotovi-pravilata-za-prekiya-izbor-n194041", "text": "До 3 месеца Националният съвет на БСП трябва да изготви реда и условията за провеждане на пряк вътрешен избор за председател на партията. Процедурата ще започне едновременно с пълния отчетно-изборен цикъл в партията след местните избори и след изтичането на настоящия мандат. Предложенията бяха представени от председателя на комисията по решенията Владимир Москов. С почти пълно единодушие делегатите приеха политическия доклад за резултатите от евровота и за задачите пред БСП за предстоящите местни избори. Документът ще бъде основа за работата по места, за обективна оценка на структурите и за сплотяването на членовете и симпатизантите на партията за достойно представяне на местните избори. Докладът от 16 страници бе изчетен дословно от председателя на комисията по идейно и програмно развитие Валери Жаблянов. \"Не се реализира очакваният от нас \"протестен вот\". Не успяхме да превърнем изборите от \"европейски\" в \"национални\" - като своеобразен \"вот на недоверие\" срещу правителството на Бойко Борисов. Разположението на политическите сили в национален мащаб се запазва каквото беше след парламентарните избори след 2017 г. И двете водещи партии намаляват своя резултат приблизително 2 пъти на сегашните избори\", пише в доклада. В него се констатира, че БСП не е постигнала основната си цел да спечели евровота и да предизвика предсрочни избори. Докладът отчита, че не са мобилизирани гласоподаватели извън твърдото си ядро, което на моменти дори е било объркано между разнопосочните послания от различните кандидати. БСП пропусна възможността да предложи идеите си на обществото и остана при ежедневния дебат за злоупотреби и за деформациите на нашето държавно управление, пише в доклада. Този акцент на кампанията предизвика, от една страна, спад на доверието в управляващата партия, но от друга, консолидация на партийното ядро на ГЕРБ и демотивация за участие в изборите на т.нар. периферия на избирателите, сочи анализът.   Комисията по решенията е отхвърлила предложение от 17 делегати, които са настоявали да има резолюция за идейното и организационното единство в партията. При необходимост ПГ \"БСП за БЪлгария\" е упълномощена да внесе в парламента промени в Изборния кодекс и изборното законодателство, които имат отношение към местното самоуправление. Националният съвет трябва да приеме платформата за местния вот не по-късно от 31 юли. На предстоящите местни избори БСП трябва да се утвърди във всяка община като носител на друго качество на живот за хората, които не са облагодетелствани от общинските пари и разходи, нямат достъп до невидимите користни стимули на местната власт и искат бъдеще за себе си и децата си, подчерта Жаблянов. В доклада се изтъква, че целта пред левицата е да подобри значително резултатите си от последните местни избори. В него се призовава за отговорен подбор на кандидатите, а БСП да има свое предложение за кмет във всяко населено място. Конгресът прие в партията да продължи и да се развие дискусията за идейните и програмните основи на БСП в съвременното общество.", "date": "2019.06.17", "title": "До 3 месеца ще са готови правилата за прекия избор"}
{"url": "https://duma.bg/korneliya-ninova-ottegli-ostavkata-si-ostava-nachelo-na-bsp-n194043", "text": "Корнелия Нинова остава начело на БСП до провеждането на пълен отчетно-изборен цикъл и на пряк вот за председател на партията. В поредица декларации общински и областни организации в последните дни я призоваха да оттегли оставката си и с такива очаквания започна заседанието на 49-ия конгрес на партията. В крайна сметка Нинова обяви, че няма да внесе документ за освобождаването си и така точка 2 от дневния ред, която трябваше да констатира оставката, стана безпредметна.  По традиция конгресът се проведе в зала 1 на НДК като този път гостите бяха ограничени. Дипломати, ветерани и активисти на партията, евродепутати, коалиционни партньори, кметове, избрани с листата на БСП, присъстваха в залата. Кворумът бе 661 делегати. Председателят на мандатната комисия Атанаска Тенева съобщи, че от 780 души на заседанието присъстват 703, или 90% от състава на конгреса. 79 от присъстващите делегати са до 35 години, от 36 до 50 години са 276, от 51 до 65 години - 314, а над 65-годишна възраст са 111. Според отчета й мъжете са два пъти повече от жените. Най-възрастният делегат е Димитър Иванов, роден на 22 декември 1934 г., а най-млада е родената 60 години по-късно Ивелина Арсова от Търговище. По план дневният ред започваше с доклад за резултатите от евровота, следваше точка с констатация на подадената от Нинова оставка и трябваше да завърши с начало на кампанията за пряк вътрешнопартиен избор за председател на БСП. Истинският дебат бе по приемането на дневния ред. С емоционални изказвания делегати призоваха Нинова да се откаже от оставката. \"Партията не е готова за пряк избор, защото няма правилник, няма и пълен електронен регистър\", аргументира се Валери Иванчев от столичния район \"Младост\". Той дори обвини опозицията, че е организирала саботаж за приемане на правилата за прекия избор. Без пряк избор ще се върнем в Средновековието, смята той. Несъгласие с оставката на Нинова и призив тя да я оттегли изразиха делегати от Пазарджик, Казанлък, Русе, Хасково и Велико Търново. Оставката е налице, контрира Румен Банков от Ямбол. Той подчерта, че причина за извънредното заседание на конгреса е точно личното искане на Нинова. Той припомни, че тя е настояла за това и е уверила, че желае да бъде освободена. С този мотив е отхвърлено и предложението за избор на временен заместник и е свикан конгрес с основна точка оставката на председателя.  В лични нападки прерасна искането на 25 членове на НС в дневния ред да бъде включена точка за промяна в устава, която упълномощава конгреса при предсрочно прекратяване на правомощията на председателя да избере нов до края на мандата. Чавдар Георгиев отхвърли обвиненията, че по този начин партията се връща назад, и подчерта, че с малка промяна се регламентира ситуация, в която партията може отново да попадне. Той подчерта, че идеята не е за отпадане на прекия избор като цяло, а само за възможността конгресът да има глас в извънредни ситуации. Георги Свиленски поиска точката да не бъде включвана в дневния ред и заяви, че някои от тези, които искат връщането на старите правила, са били радетели за новите. Уставната промяна отпадна, тъй като бе подкрепена едва от 186 делегати, 461 бяха \"против\", а 14 се въздържаха. След разгорещените спорове Нинова застана на трибуната и обяви, че няма да внесе оставката си. Делегатите посрещнаха думите й с бурни аплодисменти, голяма част дори станаха на крака. Нинова обяви, че приема това за вот на доверие.  \"Имах два варианта - оставка на всяка цена, на инат, запазване на личното ми достойнство и его, но и хаос в партията и авторитарна власт в държавата. Вторият е - поемам лични щети върху себе си, което се отразява на личния ми авторитет, но предпазвам партията от хаос и загуба на изборите\", подчерта Нинова ( ). Така в дневния ред остана само обсъждането на политическия доклад за резултатите от изборите за ЕП, решението за подготовката на партията за местния вот и определянето на процедурата за вътрешнопартиен избор на председател след изтичане на мандата на Корнелия Нинова.  След решението на въпроса с лидерския пост интересът на делегатите към заседанието видимо спадна. Още докато Валери Жаблянов представяше доклада за евровота, залата започна да се изпразва. Стигна се и до проверка на кворума, който констатира, че в залата има 399 души. В средата на изказванията Владимир Москов представи предложенията на комисията по решенията и след гласуването им залата съвсем оредя. Жаблянов се разгневи от тоталната апатия и незаинтересованост на делегатите и ръководството на партията. За втората част от изказванията на делегатите почти не бяха останали хора, а председателстващият Янаки Стоилов се пошегува, че ако имал възможност, би предложил присъстващите да бъдат делегати по право и на следващия конгрес заради сериозното отношение и стоицизма до края. В 16,30 ч. и последните си тръгнаха от НДК.", "date": "2019.06.17", "title": "Корнелия Нинова оттегли оставката си, остава начело на БСП"}
{"url": "https://duma.bg/rumen-radev-pagubno-za-demokratsiyata-e-balgariya-da-ostane-bez-opozitsiya-n194042", "text": "Важно е България да не остава без политическа опозиция, защото това ще бъде пагубно за нашата демокрация, заяви президентът Румен Радев по повод оттеглената оставка на Корнелия Нинова на конгреса на БСП. По думите му Нинова се е доказала като човек, който знае какво прави и носи отговорност за своите постъпки. Според президента един лидер на партия не трябва да се води само от това как той лично се чувства, а как се чувства партията му, за да бъде силна.  На въпрос как вижда развитието на БСП, Румен Радев отговори, че многократно е заявявал, че в партийни дела не се меси.", "date": "2019.06.17", "title": "Румен Радев: Пагубно за демокрацията е България да остане без опозиция"}
{"url": "https://duma.bg/globyavat-ataka-i-vmro-za-nepremahnati-predizborni-plakati-v-sofiya-n194034", "text": "На партиите \"Атака\" и ВМРО ще бъдат наложени глоби заради непремахнати агитационни материали в София след евроизборите, съобщи вчера Иво Пенев от Столичния инспекторат. \"Вече 20 дни след края на изборите плакатите и листовките още не са премахнати, затова ще последват санкции. На двете партии ще бъдат съставени актове за административно нарушение за това, че не са спазили чл.186, ал.3 от Изборния кодекс, според който партиите трябваше да премахнат агитационните си материали в 7-дневен срок след края на изборния ден\", каза Пенев по БНТ. Най-много нарушения са констатирани в столичните райони \"Подуяне\", \"Изгрев\", \"Лозенец\" и \"Надежда\". Предвидените в Изборния кодекс санкции за подобни нарушения са от 1000 до 5000 лв.", "date": "2019.06.17", "title": "Глобяват \"Атака\" и ВМРО за непремахнати предизборни плакати в София"}
{"url": "https://duma.bg/maltsina-vyarvat-na-obvineniyata-na-sasht-n194029", "text": "Заместник-министърът на външните работи на Иран Абас Арагчи се срещна с висш дипломат от ЕС в събота, за да обсъди бъдещето на ядрената сделка. Срещата в Техеран между Абас Арагчи и Хелга Шмид, заместник на първия дипломат на ЕС Федерика Могерини, се фокусира върху ядрената сделка от 2015 г., като същевременно засяга и \"регионални и международни въпроси\", предаде агенция ИРНА. Разговорите следват атаките от четвъртък срещу два танкера в Оманския залив, за които САЩ обвиниха Иран въпреки отричането на Техеран. Инцидентът стана в близост до пролива Хормуз, ключов воден път, който е от жизненоважно значение за световните доставки на петрол, предизвика страхове за избухването на конфликти в региона. Американският президент Доналд Тръмп нарече Иран \"страна на терора\" и добави, че отговорността на Иран за нападенията срещу танкерите в Оманския залив е била \"разобличена\" от САЩ, предаде АП. Тръмп се позова на видео, за което се твърди, че показва как ирански плавателен съд премахва от единия от танкерите нещо, което според САЩ е неексплодирала мина. \"Доказателствата, представени от САЩ досега, не са нито ясни, нито убедителни. Това, което е необходимо, е безпристрастно международно разследване\", заяви в имейл директорът за Иран в Международната кризисна група Али Ваез.  Много американски съюзници също не се присъединиха към приписването на нападението на Иран. Германия по-специално заяви, че видеото на Централното командване не е достатъчно, за да докаже вината на Иран. \"Видеото не е достатъчно. Можем да разберем това, което се показва, разбира се, но за да направим окончателна оценка, това не е достатъчно за мен\", заяви германският външен министър Хайко Маас пред репортери в Осло. В Москва определиха обвиненията като \"голословни\". Говорителят на Путин Дмитрий Песков заяви, че в Кремъл \"не са забравили епруветките с бял прах\" и затова са сдържани в оценките си. Той подчерта, че са необходими по-убедителни данни. Още повече че подобни инциденти \"са в състояние да разклатят\" основите на световната икономика. За да добави още към объркването, разказът на оператора на японския танкер противоречи на ключова част от американския разказ в петък. Говорейки на пресконференция в Токио, президентът на \"Кокука Сангйо Ко\" Ютака Катада каза, че на борда на кораба са съобщили за \"летящи обекти\" точно преди атаката. Той каза, че вярва, че тези обекти може да са били снаряди. \"Не мисля, че е имало бомба със закъснител или предмет, прикрепен към кораба\", каза той. С други думи, той не смята, че щетата на танкера е причинена от мина. В същото време Великобритания подкрепи САЩ и обвини режима на аятоласите за атаките. Лейбъристът Джереми Корбин, лидер на основната британската опозиционна партия, обаче постави под съмнение доказателствата на правителството в подкрепата му на обвиненията срещу Иран и предупреди да не се нагнетява напрежение, предаде Ройтерс. \"Без убедителни доказателства за атаките срещу танкерите правителствената риторика само ще увеличи заплахата от война\", написа Корбин в туитър.", "date": "2019.06.17", "title": "Малцина вярват на обвиненията на САЩ "}
{"url": "https://duma.bg/putin-i-tramp-mozhe-da-se-sreshtnat-predi-g-20-n194027", "text": "Преди срещата на Г-20 може да се състои среща между руския и американския президент Владимир Путин и Доналд Тръмп. Това заяви говорителят на Кремъл Дмитрий Песков по канал „Россия 1“. Срещата на най-развитите в индустриално отношение страни Г-20 ще се проведе в японския град Осака в края на месеца. На 12 юни Тръмп заяви, че ще се срещне с Путин по време на този форум.", "date": "2019.06.17", "title": "Путин и Тръмп може да се срещнат преди Г-20"}
{"url": "https://duma.bg/18-dela-za-nad-3-mln-lv-sa-zavedeni-sreshtu-vrachanskata-bolnitsa-n194032", "text": "18 търговски дела против МБАЛ \"Христо Ботев\" във Враца са образувани в Окръжния съд в града. Исковете в тях са на обща стойност 3 105 971 лв. 12 от делата приключили със съдебни актове, които влезли в сила. По тях исковете били уважени. Две се обжалват пред Апелативния съд в София.  Делата са за неплатени сметки от лечебното заведение за топлоенергия, електроенергия и водоснабдяване, за доставка на лекарства, за извършена медицинска дейност, за охрана и за доставка на софтуер. Исковете са предявени от \"Топлофикация-Враца\" ЕАД, \"Глобъл Систем Солюшън\" ООД, \"ЧЕЗ Електро България\" АД, \"Медекс\" ООД, \"Про фармация\" ЕООД, \"СИТИ\" ЕООД, \"ВиК\" ООД-Враца и \"Медика кор\" ЕАД.", "date": "2019.06.17", "title": "18 дела за над 3 млн. лв. са заведени срещу врачанската болница"}
{"url": "https://duma.bg/advokati-prizovaha-za-ratifitsirane-na-konventsiyata-za-nezakonni-sdelki-s-kulturni-tsennosti-n194033", "text": "Висшият адвокатски съвет призовава чрез декларация министъра на културата Боил Банов да предприеме необходимите действия за ратифициране на Конвенцията относно връщането на откраднатите или незаконно изнесени културни ценности. Тя е подписана в Рим на 24 юни 1995 г. Адвокатите са на мнение, че в годината, в която Пловдив е европейска столица на културата, е редно България да се присъедини към страните, които се опират върху Конвенцията в борбата с незаконните сделки с културни ценности. Адвокатите подчертават в декларацията си, че са обезпокоени от ограбването на безценни археологически обекти и  загубата на незаменими за историята, науката и цялото човечество културни паметници.", "date": "2019.06.17", "title": "Адвокати призоваха за ратифициране на Конвенцията за незаконни сделки с културни ценности"}
{"url": "https://duma.bg/nad-100-zhivota-mozheha-da-badat-spaseni-ako-se-polzvaha-predpazni-kolani-n194031", "text": "Над 100 живота можеха да бъдат спасени за година в България, ако шофьорите и пътниците бяха поставили предпазните си колани. Това съобщи председателят на Държавна агенция \"Безопасност на движението по пътищата\" Малина Крумова по време на едно от най-големите автомобилни събития в страната - ежегодния събор на \"БМВ Клуб България\". Двудневната проява се проведе на \"Летище Стара Загора\".  Лека катастрофа с непоставен колан може да се равнява на падане от 5-ия етаж. Този факт научаваха всички посетили Зоната по пътна безопасност. Според научна експертиза при челен сблъсък с автомобил, движещ се с 40 км/ч, пътник без колан бива изстрелян напред със сила 12 пъти по-голяма от собственото му тегло, може да се равнява на падане от петия етаж. Засилено внимание бе обърнато и на проблем, който става все по-голям фактор за отклоняване на вниманието на шофьорите от пътя - не просто ползване на мобилен телефон, но писане и четене на съобщения на него, което е не само забранено, но е предпоставка за катастрофи, посочи Крумова. В рамките на двата дни на събора в Зоната за пътна безопасност гостите можеха да усетят и влиянието на алкохола върху човешкото поведение със специални алкоочила.", "date": "2019.06.17", "title": "Над 100 живота можеха да бъдат спасени, ако се ползваха предпазни колани"}
{"url": "https://duma.bg/arzhentina-i-urugvay-ostanaha-bez-tok-n194028", "text": "Масово прекъсване остави Аржентина и Уругвай без електричество, съобщиха доставчици на електроенергия, цитирани от Би Би Си. Засегнати са около 48 милиона души - толкова е населението на двете държави. Според разпространяваната информация прекъснато е електрозахранването и в някои части на Бразилия и Парагвай. Аржентински медии уточняват, че  електроподаването е прекъснато малко след 7 часа (14 часа българско време). Движението на влаковете е спряно, светофарите също не работят. Токът е спрян, преди аржентинците да започнат да гласуват на местни избори. Голяма авария в електроснабдителната мрежа остави Аржентина и Уругвай без електрозахранване, обявиха от електроразпределителната компания Edesur в туитър.", "date": "2019.06.17", "title": "Аржентина и Уругвай останаха без ток"}
{"url": "https://duma.bg/redyat-mach-na-kobrata-s-taysan-fyuri-n194021", "text": "Кубрат Пулев е сред възможните следващи съперници на Тайсън Фюри, твърди в. \"Индипендънт\". Британците пишат, че българският боксьор и бившият световен шампион в тежка категория могат да се бият през октомври или ноември. Шансовете са големи, след като компанията Топ Ранк представлява и двамата боксьори. След победата над германеца Том Шварц Фюри обяви, че ще се бие още веднъж до края на годината, а през 2020 г. трябва да се изправи в мач реванш срещу Дионтей Уайлдър. Собственикът на Топ Ранк Боб Аръм иска да види на ринга двамата си боксьори, след като може срещата помежду им да има и по-голям заряд. Пулев е претендент за титлата на Международната боксова федерация (IBF). Евентуален двубой между Пулев и Фюри обаче може да се превърне в мач за пояса, ако IBF задължи настоящия шампион Анди Руис да проведе защита. В Лас Вегас пред погледа на Пулев Фюри нокаутира Шварц 6 сек. преди края на втория рунд и остава непобеден на ринга. Циганският крал вече е с 28 успеха, от които 20 с нокаут и 1 равен. За германеца това беше първо поражение в 25-ата му среща.", "date": "2019.06.17", "title": "Редят мач на Кобрата с Тайсън Фюри"}
{"url": "https://duma.bg/pobeda-i-zaguba-za-lavovete-n194023", "text": "Националният ни отбор записа победа и загуба в III уикенд от Лигата на нациите, а снощи във Варна излезе в последния си мач срещу подмладения отбор на Италия. Първо \"лъвовете\" на Силвано Пранди обърнаха Австралия с 3:2 гейма (-20, 27, -22, 21, 13), след което загубиха от Япония с 2:3 (22, -19, 16, -19, -19). Това беше пета загуба за българите, като те са и с три успеха. Най-резултатен срещу японците беше Цветан Соколов с 12 т. Посрещачите Мартин Атанасов и Розалин Пенчев добавиха по 9. За гостите диагоналът Юиджи Нишида заби 26 т. Срещата в зала \"Конгресна\" продължи 2,13 часа и в нея българите отново показаха големи колебания. Пред 4200 души в тайбрека нашите стигнаха и до мачбол, но тогава последваха 4 грешки от сервис. Преди това Япония поведе с 13:9 и с 14:11, но нашите не се отказаха. Те се върнаха в гейма, за да изравнят до 14:14. Общо \"лъвовете\" отразиха седем мачбола, но гостите издържаха в защита и с успешна атака на Нишида стигнаха до победата. Селекционерът ни Силвано Пранди веднага разкритикува играчите, които направиха прекалено много грешки. \"Не направихме нищо, за да спечелим. Мач, който не може да се коментира, поне от гледна точка на треньора. Приличахме на отбор, който започва да учи азбуката на волейбола. Трябва да изтрием този мач от съзнанието си. Направихме седем грешки от сервис в тайбрека, четири от които последователно. За каква тактика да мислим, щом не можем да вкараме топката в игра? Започнахме да губим мача от първата точка на първия гейм. Трябва да започнем да играем волейбол, защото истината е, че сега не играхме\", каза италианецът. \"Поздравления за Япония, направиха мач почти без грешки. Посрещането ни в във втория, четвъртия и петия гейм се провали и оттам атаката ни спадна като ефективност. Били сме в подобна ситуация преди и сме се изправяли на крака. Трябва да се научим да играем срещу такъв сервис. На олимпийската квалификация има такива отбори със силен сервис. Трябва да работим върху това и предполагам, че ще го тренираме\", каза Соколов. В общото класиране България е на 12-а позиция с 3 победи и 8 т. Води Иран със 7 успеха (21 т.), пред Русия 7 (20), Бразилия 7 (19) и др. В класирането на \"чалъндж\" отборите нашите са втори. Води Канада с 4 победи (12 т.), Португалия е трети с 2 успеха (7), а на дъното е Австралия с 1 победа (6). Според регламента последният изпада от елита.", "date": "2019.06.17", "title": "Победа и загуба за \"лъвовете\""}
{"url": "https://duma.bg/tezhki-izpitaniya-za-grisho-v-london-n194022", "text": "Григор Димитров (№46 в света) нямаше късмет при жребия и се озова в тежка ситуация за АТП 500 турнира на трева в Лондон. На старта най-добрият ни тенисист среща младата надежда Феликс Оже-Алиасим. 18-годишният канадец в момента е 21-ви в ранглистата, а снощи игра на финала в Щутгарт срещу Матео Беретини (Ит). Досега Гришо не е срещал този тийнейджър. При евентуална победа Димитров ще играе срещу по-добрия от Ник Кирьос (Авл, №36) или Адриан Манарино (Фр, №44). На 1/4-финал пък го очаква световният №6 Стефанос Циципас (Гър), който започва срещу първата ракета на Великобритания Кайл Едмънд (№29). В половината, където е Григор, са още Хуан Мартин дел Потро (Арж, №12) и Милош Раонич (Кан, №18). Миналата година Димитров отпадна във II кръг от Новак Джокович, който впоследствие загуби финала от Марин Чилич, но спечели \"Уимбълдън\". \"Куинс\" е един от най-любимите и успешни турнири за Григор, който е шампион от 2014 г. Надпреварата е подгряваща именно за \"Уимбълдън\", където преди 12 месеца Гришо отпадна на старта.", "date": "2019.06.17", "title": "Тежки изпитания за Гришо в Лондон"}
{"url": "https://duma.bg/britantsite-vyarvat-na-boris-dzhonsan-n194024", "text": "30% от участниците в изследване на социологическата служба OnePoll са посочили Борис Джонсън, отговаряйки на въпроса кой от британските политици има най-големи шансове да реализира Брекзит и да изведе своята партия до победа на парламентарните избори. При това нито един от петимата му съперници в надпреварата за премиерското кресло не е събрал повече от 7% подкрепа. Името на новия лидер на торите и бъдещ премиер на Обединеното кралство ще стане известно до края на юли.", "date": "2019.06.17", "title": "Британците вярват на Борис Джонсън"}
{"url": "https://duma.bg/hubchev-veche-trenira-13-dushi-v-levski-n194020", "text": "Треньорът на Левски Петър Хубчев вече тренира 13 души. Към заниманията се включи голмайсторът на Първа лига Станислав Костов, който получи седмица повече почивка, защото стана баща преди дни. Нападателят също така имаше болки в коляното и адукторите и първо ще тренира по индивидуална програма. Компания му прави исландецът Холмар Ейолфсон, който се възстановява от скъсани кръстни връзки на коляното. Утре Левски пътува за Австрия, където предстоят контроли с Ред Бул (Браз), Зенит (Рус), Тюркгюджю-Атаспор (Гер) и Йънг Бойс (Швейц). Очаква се за втория лагер да се присъединят и националите Николай Михайлов, Иван Горанов, Станислав Иванов, Илия Юруков и Ивайло Найденов. На този етап нови попълнения още няма. \"Готови сме да изпълним целите за новия сезон. Още не си говорим за Лига Европа, защото не сме цялата група. Като дойдат и останалите, сигурно ще обсъдим темата. Сега гледаме да се подготвим физически за мачовете, които предстоят. В момента залагаме повече на дисциплината и на сериозната работа в тренировъчния процес. Хубчев иска да изградим добър колектив, да си помагаме на терена\", заяви полузащитникът Мартин Райнов.", "date": "2019.06.17", "title": "Хубчев вече тренира 13 души в Левски"}
{"url": "https://duma.bg/zapochva-lyatnata-zanimalnya-na-stolichnata-biblioteka-n194012", "text": "За четвърта поредна година Детският център на Столичната библиотека организира безплатна лятна занималня, която ще започне от утре, 18 юни, и ще продължи до 31 юли. Вратите ще са отворени четири пъти седмично - вторник, сряда и четвъртък - от 10 до 16 ч., а в събота - от 10 до 15 ч. Децата ще могат да се включат и в Арт ателие с художника Христо Кърджилов. В програмата са предвидени литературни четения, работилници, интерактивни игри, прожекции на анимационни филми и програмиране. Всяка седмица малчуганите ще се срещат с разнообразни персонажи, приказни герои, творчеството на популярни детски автори и новите технологии, като целта е да се запознаят с богатия фонд на Столичната библиотека и да се провокира любопитството им към литературата и четенето. 18.06.2019 - Театър и игри с тема \"Книга за джунглата\". 19.06.2019 - Четене на предпочитани произведения, настолни игри. 20.06.2019 - Забавно програмиране с роботчетата Финч. 25.06.2019 – СТЕМ игри за запознаване с науката и технологиите. 26.06.2019 - Кино ден с любими детски филми. 27.06.2019 - Уъркшоп по личностно развитие. Чрез ролеви игри, дискусии, презентации и проекти помагаме на децата да изградят различни социални умения. Занималнята е подходяща за деца от 5 до 14 години. За групи е необходимо предварително записване на тел. 02/80 15 972 или на e-mail: duo1@abv.bg. Занятията са безплатни, заповядайте! През юни и юли Детският център ще продължи да работи с обичайното работно време.", "date": "2019.06.17", "title": "Започва лятната занималня на Столичната библиотека"}
{"url": "https://duma.bg/parvi-debat-za-kmetskoto-myasto-v-istanbul-prez-erata-erdogan-n194026", "text": "За пръв път от 17 години - откакто турският президент Реджеп Тайип Ердоган дойде на власт през 2002 г., жителите на Истанбул ще имат възможност да видят двамата основни кандидати за поста в телевизионен дебат. След като опозицията спечели изборите в най-големия турски град преди 3 месеца, партията на президента поиска касиране на изборите заради нередности и го получи. Самият Ердоган е бивш кмет на града и затова вотът ще се разглежда като силен индикатор дали турците искат смяна на върха на държавата.", "date": "2019.06.17", "title": "Първи дебат за кметското място в Истанбул през ерата \"Ердоган\""}
{"url": "https://duma.bg/indiya-nalozhi-mita-na-amerikanski-produkti-n194025", "text": "Индийската страна реши да увеличи митата върху редица продукти от САЩ. Това съобщава CNN Business, цитирайки документ от индийското министерство на финансите. Както беше отбелязано, под ударите на митата ще паднат ябълки, бадеми, леща и няколко химически продукта. Повишаването на тарифите влезе в сила вчера. По-рано беше съобщено, че САЩ изнудват Индия с мита върху индийската стомана и алуминий заради руската C-400.", "date": "2019.06.17", "title": "Индия наложи мита на американски продукти"}
{"url": "https://duma.bg/100-sreshti-s-men-s-blyaskava-premiera-n194013", "text": "Юлияна Дончева, Максим Бехар и Ники Кънчев представиха новата книга \"100 срещи с мен\" на проф. д.н. Любомир Стойков. Тримата са автори на встъпителните думи в изданието, което съдържа избрани интервюта с известния университетски преподавател, публикувани в едни от най-качествените и престижни печатни издания (включително и в ДУМА) в периода 1993-2018 г. Премиерата на книгата се състоя преди дни във  \"Витоша парк хотел\" по време на традиционното събитие на Академията за мода - Summer Fashion Party 2019. Проявата по случай 65-ия рожден ден на популярния естет, журналист и любим професор на няколко поколения студенти по журналистика, връзки с обществеността и моден дизайн включваше стилен ревю-спектакъл. В него участваха носители на престижната награда \"Златна игла\", известни и утвърдени модни брандове, както и студенти по мода на проф. Стойков.", "date": "2019.06.17", "title": "\"100 срещи с мен\" с бляскава премиера"}
{"url": "https://duma.bg/napomnyat-na-horata-za-vazhnite-tsennosti-n194014", "text": "Инициативата \"Бъди доброто, което искаш да видиш\", има за цел да напомни на хората, че добронамереността е сред най-важните ценности в човешките отношения. Чрез нея организаторите от Serdika Center искат да акцентират вниманието колко ценна е една усмивка и колко много може да направи за човека отсреща, да припомнят кои са истинските ценности, а именно: уважението, добротата, честността. В рамките на специалното събитие за деца \"Средновековни приключения\" в търговския център всички имат възможност да се научат на рицарски обноски и маниери на принцеси, като се пренесат в един свят на храброст и романтика, забавлявайки се с множество игри и турнири, които ще им покажат, че както преди, така и сега е модерно да са дами и кавалери. Инициативата с мотото \"Модерно е да си средновековен\" продължава до 23 юни, за да покаже на малки и големи, че честната дума и добрите обноски не са останали назад във времето и винаги ще бъдат актуални. Да прощаваш, да си честен, благодарен, смел и отговорен към обкръжаващия те свят, да си щедър и да обичаш - това са част от качествата, които всеки рицар е притежавал. И макар тези качества да са непреходни, в днешното динамично и забързано всекидневие хората отделят повече време на негативни мисли и тревоги, отколкото на това да правят и търсят доброто и позитивното около себе си.", "date": "2019.06.17", "title": "Напомнят на хората за важните ценности"}
{"url": "https://duma.bg/tsska-1948-vze-vtori-ot-razgrad-n194015", "text": "ЦСКА 1948 взе втори футболист от Лудогорец. С \"червените\" подписа и Ивайло Климентов. Преди това от Разград беше взет и Денислав Александров. \"Първото място е повече от реална цел. Конкуренцията в тима се очертава като тежка, но това е хубаво. Ще играя във Втора дивизия, но получавам шанс да се наложа. Харесват ми амбициите на ЦСКА\", коментира халфът. Той е юноша на испанския Валенсия.", "date": "2019.06.17", "title": "ЦСКА 1948 взе втори от Разград"}
{"url": "https://duma.bg/badema-ostava-vav-vitosha-b-n194016", "text": "Емил Гъргоров ще продължи да носи фланелката на Витоша Бистрица. Юношата на Локо Сф преподписа за още един сезон с \"тигрите\". За оставането на ветерана е настоял новият треньор Енгибар Енгибаров. Бадема, който игра контузен в баража с Монтана, но въпреки това реализира два гола за победата с 3:0, получи по-дълга почивка, за да се възстанови напълно от травмата.", "date": "2019.06.17", "title": "Бадема остава във Витоша Б"}
{"url": "https://duma.bg/vselenata-ima-tsvyat-na-kapuchino-n194010", "text": "Вселената не е нито лилава, нито зелена, а се оказва, че цветът й е по-близък до този на капучиното в чашата ни, установиха астрономи от университета \"Джон Хопкингс\". Събирайки всички спектрални данни от млади галактики, за да изследват раждането на звездите, екипът успява да стигне до цвят, видим за човешкото око. В компютърни програми за обработка на изображения кодът на този нюанс е #FFF8E7, а хората го възприемат като меко бежово. Цветът дори получава име. Първоначално учените се колебаят между Бинг Бенг блъш, Юнивейдж (от universe и beige), Космическа сметана и Капучино космико, което всъщност е избрано в крайна сметка след гласуване. Но се налага по-скоро като Космическо лате, заради обвързаността на нашата галактика с Млечния път. И когато погледнете към небето и си представите необятната Вселена като бляскаво желе от лилаво, синьо и брокат, ще знаете, че всъщност това е само модерна художествена представа (или поглед през телескоп), докато всичко горе е с цвета на капучино.", "date": "2019.06.17", "title": "Вселената има цвят на капучино"}
{"url": "https://duma.bg/sled-50-godini-v-zatvora-kradets-othvarli-svobodata-n194011", "text": "В САЩ 81-годишен престъпник, който прекарал 50 години зад решетките, извършил нов грабеж, за да се върне в затвора, съобщи Fox News. Робърт Кребс бил освободен в края на 2017 г. Шест месеца по-късно бившият пандизчия отишъл в офиса на кредитен кооператив и поискал наличните пари, заплашвайки с пневматичен пистолет. След като получи 8400 долара, мъжът се върнал в хотела, където бил задържан. Престъпникът признал, че нарочно извършил грабежа, за да се върне отново зад решетките, защото 800-те долара социална помощ, която получавал, изобщо не му стигали. Адвокатите на мъжа твърдят, че у него са открити симптоми на Алцхаймер. Прегледалият го невропсихолог направил заключението, че той не е в състояние да застане пред съда. Но други двама специалисти опровергаха това заключение. Кребс бил осъден на три години затвор за кражбата на 72 000 от банка в щата Илинойс през 1966 г. и на още три десетилетия за ограбване на банка във Флорида през 1981 г. Отделно престъпникът прекарал 17 години зад решетките заради кражба в щата Аризона.", "date": "2019.06.17", "title": "След 50 години в затвора крадец отхвърли свободата"}
{"url": "https://duma.bg/lyubo-penev-e-iznenadal-tsska-sf-s-ostavkata-si-n194017", "text": "Любо Пенев е изненадал ЦСКА-Сф, след като в началото на май изненадващо подаде оставка. Ел Голеадор напусна ден преди мача с Черно море (3:1), а впоследствие шефовете на \"моряците\" изгониха шестима по подозрение, че са играли симулативно срещу  \"червените\". \"Любо ни постави в тежка ситуация. Ден преди мач не е редно да се постъпва по този начин, с такова драстично решение. Беше по-редно да се изчака краят на сезона и ако е имало някакви разногласия със собствениците, тогава да предупреди, че той няма да води повече отбора, за да може клубът да се подготви и да потърси подходящ заместник\", каза изпълнителният директор Пламен Марков.", "date": "2019.06.17", "title": "Любо Пенев е изненадал ЦСКА-Сф с оставката си"}
{"url": "https://duma.bg/moldova-izleze-ot-politicheskata-kriza-n194009", "text": "След преодоляване на политическата криза в Молдова новата премиерка Мая Санду обеща напредък в отношенията с ЕС, изправянето пред Темида на всички, злоупотребили с властта, и оставката на целия Конституционен съд. Санду обяви плановете си след първото официално заседание на коалиционното й правителство, в което влизат проруската Партия на социалистите и проевропейската формация \"Сега\" (ACUM), оглавявана от самата премиерка. Санду изтъкна още, че подобряването на връзките с ЕС е приоритет на правителството й, но отбеляза, че страната е склонна да засили и сътрудничеството с Русия. \"Съвсем скоро ще станете свидетели на конкретни стъпки и напредък в подобряване на връзките ни с ЕС\", каза тя. Кандидатурата на Молдова за присъединяване беше замразена заради бавния темп на реформите.  \"Конституционният съд трябва да взема решения в съответствие с положенията на конституция, а не въз основа на решенията и поведението на политическите играчи в страната. Настоявам членовете на Конституционният съд незабавно да подадат оставка, ако у тях е останала поне капка чест и уважение към конституцията и гражданите на страната\", написа Санду във Фейсбук.  Преди това по предложение на президента Игор Додон съдиите отмениха спорните решения, взети миналата седмица срещу новата следизборна коалиция и в полза именно на единия  от играчите - управлявалата доскоро Демократическата партия (ДПМ) на олигарха Владимир Плахотнюк. Сред отменените решения са постановление за нелегитимност на парламента, за незаконност на правителството на Санду, избирането на лидерката на социалистите Зинаида Гречани за председателка на парламента. Съдиите отстраниха и Додон от президентския пост, за да може и.д. премиерът от ДПМ Павел Филип да подпише указ за разпускането на парламента и насрочване на нови избори. Додон прецени всичко това като опит за узурпиране на властта, а парламентът помоли Венецианската комисия на Съвета Европа да даде оценка за действията на КС. Кризата в Молдова намери решение в петък вечерта, след над 4-часова среща на ръководството на ДПМ с посланика на САЩ Дерек Хоугън. Лидерите на партията до последно се надявали на подкрепата на Вашингтон в конфликта с президента, парламента и правителството на Санду, но не са я получили, твърдят местни медии. След тази среща ДПМ обяви, че се оттегля от властта, минава в опозицията и разпуска правителството на Павел Филип. Пак според молдовските медии до голяма степен преговорите са били свързани с предоставянето на гаранции за олигарха Владимир Плахотнюк, който е и лидер на демократите. Преди това Санду бе заявила, че той ще бъде изправен пред закона заради \"узурпация на властта\" и многобройни престъпления. Проруският президент Игор Додон даде висока оценка за ролята на САЩ в преодоляване на кризата. \"Трябва да се признае, че ролята на САЩ в тази ситуация е много голяма\", каза той по телевизия RTR Moldova. Додон отбеляза още, че на републиката \"й е провървяло с американския посланик\".  Своя роля изиграха още Русия и ЕС. Като цяло международният фактор беше единен в настояването си разрешаване на кризата въз основа на закона и диалога.  Междувременно още в петък вечерта водещи \"демократите\" набръзо побягнаха от страната си. \"За няколко часа от Кишинев излетяха няколко частни самолета\", съобщи TV-8. По данни на службата flightradar24 те се насочили към Истанбул, Одеса, Москва, Лондон. С единия от самолетите излетял Плахотнюк и негови поддръжници. С друг самолет е напуснало семейството на банкера Илан Шор, който бе отмъкнал 1 млрд евро от банковата система (20% от БВП на страната). Той бе осъден на 7 години затвор, но остана на свобода в хода на процедурата по обжалване на присъдата. Молдова избра парламент още през февруари, а кризата пламна на 9 юни, след като в последния възможен ден бе конституиран парламентът и бе сформирано правителство. Плахотнюк, който третираше държавата като лично имение, не приемаше да остане извън властта и предприе ходове, които в крайна сметка го принудиха да бяга от страната си.", "date": "2019.06.17", "title": "Молдова излезе от политическата криза"}
{"url": "https://duma.bg/bfs-ne-ochakva-uefa-da-zatvori-st-vasil-levski-za-angliya-n194018", "text": "В БФС не очакват УЕФА да затвори частично или изцяло ст. \"Васил Левски\" за евроквалификацията на България с Англия. В момента в Нион тече разследване заради расистки обиди към косоварите от предния мач на \"лъвовете\". Председателят на комисията по етика и феърплей към БФС ген. Васил Василев оповести, че скандалът е започнал от косовската агитка, която е опитала да издигне знаме на трета страна на мача на Националния стадион. \"По всички стадиони се случват такива неща, когато се играят по-напрегнати мачове. Когато косовските запалянковци дойдоха в България и е трябвало да влязат на ст. \"Васил Левски\", се е получил сигнал, че те искат да внесат забранени предмети, с които да се наруши общественият ред, най-вече знамена на чужда държава. Мачът се проведе съвсем нормално, но в стадиона са се намирали един или няколко представители на неправителствена организация, която помага на УЕФА и се бори срещу евентуална употреба на расизъм. Делегатът на мача не е записал в доклада си, че е чул такива скандирания, но представителят е заявил на делегата, че такива има. Възможно е да наложат глоба на България, но чак до затваряне няма да се стигне\", каза пред бТВ Василев. Според информациите гостите са се оплакали на дежурния делегат на УЕФА Олег Харламов (Ест), че са обиждани от фенове от сектор Б (на Левски), които са скандирали: \"Убий шиптъра\" в средата на първото полувреме. Следващото домакинство на България е именно срещу Англия на 14 октомври.", "date": "2019.06.17", "title": "БФС не очаква УЕФА да затвори ст. \"Васил Левски\" за Англия"}
{"url": "https://duma.bg/petrichev-se-zayade-s-tsska-sf-n194019", "text": "Ангел Петричев се заяде с ЦСКА-Сф, който до последно се бори с Лудогорец за шампионската титла. Изпълнителният директор на \"орлите\" смята, че интригата е останала буквално до последния кръг, защото разградчани не са били в оптимално състояние, а не че \"червените\" са силни. \"Бяха близо до нас благодарение на грешките, които допуснахме. Загубихме лесни точки, иначе щяхме по-рано да станем шампиони. Тогава футболистите щяха да имат повече време за почивка, но се случи така, че първенството стана интересно заради нас. Работим усилено, денонощно в последните месеци. Имаме по-малко време за почивка, което носи известен дискомфорт. Селекцията е отворен процес, ще използвам това клише. Ще искаме да играем нападателно, агресивно, да играем този футбол, който спечели симпатиите на хората. Ще продължим по същия начин\", каза Петричев на заминаване за Австрия. Там \"орлите\" имат контроли с Триглав (Слвн), Карабах (Азер), Шахтьор Д (Укр) и Ботошани (Рум). В София шампионите разбиха с 12:1 третодивизионния Надежда Доброславци в първата си контрола. В \"Царско село\" новите попълнения Мавис Чибота и Дан Битон направиха неофициални дебюти. Първият се отличи с две асистенции и пропусната дузпа, докато Битон (50) реализира гол и асистира на Димо Бакалов (55, 63, 70 и 80) за едно от четирите му попадения. Вандерсон (52 и 82) добави още два гола, а точни бяха още Джоди Лукоки (3), Якуб Шверчок (34) и Серкан Юсеин (73), а Людмил Атанасов (9) си вкара автогол. За аматьорите почетно от дузпа се разписа Божилов (84). \"Всичко е нормално, започнахме подготовката, готвим се. Не мога да направя съпоставка между Лудогорец и ЦСКА, това са съвсем различни отбори. Борим се за влизане в Шампионската лига, това е целта всяка година. Почивката беше добре, за 10 дни не можеш да загубиш кондиция\", каза защитникът Станислав Манолев.  Джордан Икоко пък е третото ново попълнение на Лудогорец. Френският защитник ще замени в състава напусналия Натанаел Пимиента. 25-годишният футболист идва в Разград от Гинган, а специализираният сайт transfermarkt.com го оценява на 1,5 млн. евро. Икоко е юноша на ПСЖ, като има 4 мача за втория отбор и е играл още за Кретей, Льо Авър и Ланс. Бранителят е национал на ДР Конго, като има 7 мача. За Гинган последния сезон е изиграл 20 мача за първенството, а за 3-годишния си престой в клуба има 75 срещи.", "date": "2019.06.17", "title": "Петричев се заяде с ЦСКА-Сф"}
{"url": "https://duma.bg/shedovri-na-puchini-prevzemat-letniya-teatar-n194005", "text": "Юбилейното ХХ издание на музикалната академия на продуцентската компания \"Варна интернешънъл\" продължава да интригува варненската публика с класически шедьоври от световния оперен репертоар. Предпоследното заглавие в концертния афиш е с посока Италия и един от нейните гениални оперни композитори - Джакомо Пучини (1858-1924). Неговата музика ще оглася Морската градина от сцената на Летния театър в три вечери - 19, 20 и 21 юни, а младите оперни таланти, участници в майсторските класове на академията, ще се превъплътят в две едноактни опери на изключителния италиански майстор. Изборът на елитния преподавателски екип и на организаторите Калин Чонев и съпругата му Шарон се е спрял на комичната опера \"Джани Скики\" и сантименталната \"Сестра Анджелика\" из оперния триптих на композитора.  Диригент на спектаклите е маестро Грегъри Бухалтер от \"Метрополитън опера\" в Ню Йорк, артистичен директор и диригент на Оперния театър във Феърбанкс, щата Аляска, и на \"Опера камерата\" във Вашингтон, музикален директор на операта в Лас Вегас, щата Невада. Маестрото има блестящ постановъчен екип: режисьор е Дейл Морхаус, доцент по оперно пеене в университета на Мисури, Канзас Сити; диригент на хора - Джейсън Дънджи, директор на хоровите дейности в университета \"Клафлин\" на окръг Оринджбърг, Южна Каролина; Иван Карев е сценограф, а костюмите са изработени от Весела Статкова. В главните роли очакваме Черил Уорфийлд, Шарлот Детрик и Маари Ернитс (сестра Анджелика); Джонатан Стинсън и Хосе Мигел Сасин (Джани Скики); Мариза Анастасиадес, Бека Блай и Джулиана Галети (Лаурета); Джони Фелдър и Такаюки Комагата (Ринучо). На 14 декември 1918 г. в нюйоркската \"Метрополитън опера\" за пръв път се представят забележителният \"Триптих\" - мрачната веристка драма \"Мантията\" по драмата на французина Голд; лиричната опера мистерия с религиозен сюжет \"Сестра Анджелика\" по текст на Джоакино Форцано и ярката, искряща от веселие и хумор \"Джани Скики\" по ХХХ песен от \"Божествената комедия\" на Данте. И трите произведения са едноактни и са замислени да се изпълняват наведнъж в една вечер.", "date": "2019.06.17", "title": "Шедьоври на Пучини превземат Летния театър"}
{"url": "https://duma.bg/ankara-s-400-pristigat-prez-yuli-n194008", "text": "Доставката на руските зенитно-ракетни комплекси С-400 в Турция може да започне още през първата половина на юли. Това заяви турският президент Реджеп Ердоган. „Имахме възможността да обсъдим с руския президент Владимир Путин темата за С-400, но тя и без това е затворена, не става дума за нищо негативно. Мисля, че през първата половина на юли ще започнат доставките“, каза Ердоган пред журналисти на борда на самолета, с който се завърна от срещата на върха в таджикската столица Душанбе. В Анкара подчертават, че няма да се откажат от покупката на С-400. САЩ заявяват, че тези ЗРК са несъвместими със стандартите на НАТО, заплашват със санкции, в случай че С-400 бъдат купени. Вашингтон също така многократно е заявявал, че може да забави или отмени продажбата на най-новите американски изтребители Ф-35 на Турция.  Ердоган подчерта, че ще обсъди въпроса с президента на САЩ Доналд Тръмп, когато се срещнат на срещата на върха на Г-20 в края на месеца.", "date": "2019.06.17", "title": "Анкара: С-400 пристигат през юли"}
{"url": "https://duma.bg/stachki-i-skandali-tresat-braziliya-n194006", "text": "Масови протести и стачки срещу пенсионната реформа бяха проведени в петък в много градове на Бразилия преди началото на футболния турнир за Купата на Америка, който тази година се провежда в страната. Телевизия Todo Noticias твърди, че протестите са обхванали 300 града. Те са част от нарастващото социално напрежение, откакто президентът Жаир Болсонаро встъпи в длъжност в началото на тази година. Преди това имаше масови протести на ученици, студенти и преподаватели срещу планове за образователна реформа. Сега в демонстрациите участваха 45 млн. трудещи се от 27 щата на страната. В същото време съдебен скандал тресе Бразилия. Разследващото издание \"The Intercept\" публикува лични съобщения между настоящия министър на правосъдието Сeрджо Мoро и прокурорите по делото срещу бившия бразилски президент Лула да Силва. От тяхното съдържание става ясно, че Моро, съдията по това дело, е давал съвети на магистратите по разследването – нещо, което противоречи на етиката. Заради процеса Лула да Силва не можа да участва в президентските избори миналата година, въпреки че според проучванията имаше преднина пред Болсонаро. След като последният спечели изборите, назначи Моро за министър.", "date": "2019.06.17", "title": "Стачки и скандали тресат Бразилия"}
{"url": "https://duma.bg/v-kakva-situatsiya-e-gerb-n193996", "text": "За някои въпросът изглежда най-малкото неуместен след победата на ГЕРБ на изборите за Европарламент и особено след като тази победа се дължи изцяло на нейния предводител. Какви ли не хвалби се посипаха по негов адрес от политолози, социолози, наблюдатели, журналисти - безспорен лидер, гъвкав, ненадминат тактик, убийствен политически инстинкт, безотказен усет за оцеляване. Не са малко онези, които признават водаческата му \"сила\". Е, да, ама тъкмо \"силата\" на Борисов е слабостта на партията му. Сега той е във фаза \"народен лидер\". Превъплъщава се в ролята на \"човек от народа\". Обикаля страната, облечен като всеки един от нас, на различни мероприятия се снима, прегърнал непознати дами или мъже, за да покаже колко е харесван и колко е близо до народа. Участва в някакви събития, заобиколен от народа, с когото разговаря на \"ти\". Развързва торбата с хвалби и обещания и вади от нея нови заводи, пътища, детски градини. Спира си джипа и от отворения шофьорски прозорец позволява на местните хора да си правят селфи с него. Този популизъм ще продължава до местните избори през октомври. Бойко се труди бойко за повече берекет от гласове наесен. \"Борисов още дълго ще кара джипката\", слугинажки написа столичен всекидневник.  Всъщност Борисов правеше това и преди евровота - това бе нещо като първата фаза на \"човека от народа\". Тогава заради апартаментгейт и другите скандали искаше прошка и сипеше главата си с пепел. Но едва ли от разтърсващо възмущение, каквото изпитваха мнозинството българи. Изглежда, бе решил да защити името си и бойко искаше прошка, за да не загуби гласове. С една дума, имаме две фази на една и съща роля.  В този смисъл не може да устоим на изкушението и да не се \"налюбуваме\" на превъплъщенията в политическата кариера на Борисов. Ще видим един \"богат\" репертоар не просто от разнопосочни, а направо противоположни роли. Преди 10 ноември той е бил комунист, а след 10-и стана антикомунист. Преди да влезе във властта, той е имал съмнителни връзки с подземния свят, ако се съди от доклади на американското посолство у нас, но след като влезе във властта, стана човекът, който трябваше да лови мафиоти и бандити. \"Борисов-1\" и \"Борисов-2\" работеше срещу \"Южен поток\" и \"Белене\", което ще рече в полза на американските геополитически интереси, но някъде по време на \"Борисов-3\" нещо му светна и се обърна в полза на националните интереси в енергетиката. До миналата година той се стискаше да бръкне в държавната кесия за силна социална политика, правейки се на праведен антипопулист, но сега популистки раздава средства, послания и обещания за по-добър живот. И се заканва да намали субсидиите за партиите на лев за глас, за да отговорел на обществените очаквания. С негово одобрение корупцията се вкарваше в закони, а пък след апартаментгейт наказваше нейните носители. Размахваше й пръст, но всъщност се заканваше на себе си от времето, когато си е затварял очите за нея.    Изглежда, че пак, за да оправдае името си, той играе бойко анти-Бойко (плюс другите му превъплъщения). Избирателят не може да не си дава сметка, че политикът трябва да бъде гъвкав, но тази конюнктурна комбинация на роли и антироли явно му идва в повече. Той възприема такова поведение като антипод на истинския държавник. Близо до ума е, че тези превъплъщения са една от причините за апатията на евроизборите. (Другата е усещането у гласоподавателя за липса на алтернатива, макар че може да се спори дали тук той е прав, но това е съвсем друга тема.) Тъй или иначе тези близо 70% негласували на eвровота всъщност са гласували срещу Борисов. Е, неговата сила, неговият \"победоносен\" политически инстинкт и тактически усет не се ли превръщат в слабост за ГЕРБ? Но има и друго и може би то е по-важно. Тези раздвоения и дори разтроения изтощават носителя им. \"Умората на материала\" е всъщност износване на нервната система, нажежаване на психиката до червено, учестено тик-такане на сърдечен мускул, на нервни клетки, риск от преливане на кръвообращение като придошла река. Не се съмнявам, че след кризите с кръвното от 2013 г. лидерът на ГЕРБ редовно си пие хапчетата. Но колкото и да е амбициозен, той все пак е жив човек, организмът може да не се справи с такова лашкане от една в друга посока. Пепел на акъла ми, не му желая лошото, но ако той излезе от строя, тогава ГЕРБ не просто ще осиротее, тя ще се срине до насипно състояние. И няма да има кой да я събере. Тогава гербаджиите болезнено ще осъмнат, че вече не са \"гепабджии\", както талантливо ги е прекръстил някой зевзек. Защото тя е партия на един човек, защото Борисов е човекът партия. Това няма как да не е слабост.   Именно по тази причина ГЕРБ е дълбоко антиевропейска партия, нищо, че се кълне в ценностите на ЕС и думата \"европейски\" е лепната в името й. С малки изключения в днешна Европа няма лидерски, \"лични\" партии. Те са общности от съмишленици, изградени така, че да има равнопоставени лица за председателския пост. Там партийният живот не се персонализира. Естествено е лидерът да оставя свой отпечатък върху формацията, която оглавява. Но при ГЕРБ не е така. Борисов не просто слага отпечатък, той буквално затапва партията си със своята \"сила\".", "date": "2019.06.17", "title": "В каква ситуация е ГЕРБ"}
{"url": "https://duma.bg/prodalzhavat-protestite-v-honkong-n194007", "text": "Хиляди хора излязоха в неделя по улиците в Хонконг, облечени в черно, за да поискат лидерът на града да се оттегли ден след като оттегли законопроекта за екстрадиция в драматично отстъпление след най-бурните протести от десетилетия. Подкрепяният от Пекин главен ръководител на Хонконг Кари Лам неограничено забави законопроекта за екстрадицията, който можеше да изпрати хора в Китай да се изправят пред съда, изразявайки \"дълбока тъга и съжаление\". Говорителят на китайското външно министерство Гън Шуан заяви, че китайското правителство \"изразява подкрепа, уважение и разбиране\" за решението на Лам. Гън заяви още, че жителите на Хонконг все още се радват на \"правата и свободите\", гарантирани, когато Пекин пое контрола над бившата британска колония през 1997 година. \"Поддържането на просперитета и стабилността на Хонгконг е не само в интерес на Китай, но и в интерес на всички страни в света\", допълни той.", "date": "2019.06.17", "title": "Продължават протестите в Хонконг"}
{"url": "https://duma.bg/nzaem-ot-mrezhta-n193997", "text": "- Там където стъпи български крак и трева не никне!Ето вижте България,всичко е бетонирано, но за нашите хора и техните фирми!Все едно вълк да пази стадо овце! -    С тази оперетъчна армия можем само да участвуваме в батални сцени на киностудията в Бояна срещу заплащане от страна на американците, които снимат тук... -    Възхищавам се на логиката и крилатата мисъл на Бойче! Значи като започне да завива, самолетът ще пази и Северна Македония, като продължи завоя я на юг, я на север, ще са под сигурно крило и сърбите, и гърците, че и Косово може да намаже. \"Страж\" на Балканите. Велико, феноменално. Хвала на вожда и учителя, как само е прозрял в бъдещето. За всички мисли Бойко... а тези тук, в България, опозиционери не разбират великите му дела, тъпаците. Само като тръгне да прави завоя пустият му американски самолет, оголва д-то на България, ама там са нашите братя по оръжие - турците. Така \"всичко е точно\" -    Нема що, много са маневрени тия самолети, щом не могат да вземат дори завоя над България и трябва да извъртат чак до Македония. Пък била тя и Северна. -    Ами да си поделим и милиардите които ще плащаме със Северна Македония. И истината  е - освен че допринасяме за просперитета на американската промишленост, ще допринасяме и за техните геополитически интереси. Нас никой не ни заплашва - нашите управници се продават евтино. Отдавна сме превзети и победени. -    Борисов е крайно време да вземе да си мери изцепките! Толкова ли няма някой в екипа му да го посъветва - какво може да говори премиер-министърът и какво не. Както и кога може да го казва. Това изказване е дипломатически гаф отвсякъде. Как ще се предлагаш да охраняваш някого, без да са те молили? Ми това си звучи като заплаха. \"Внимавайте, че нашите самолети са до границата ви!\" Да не говорим ,че самолетите още ги няма. То и завод за тях няма все още. -    А дали северомакедонците желаят да ги пазим? И ако ги пазим, безплатно ли ще е, или всяка услуга трябва да се плати? Ако се плаща, в каква валута ще е и кой ще \"лапне\" комисионите? Айде да не питаме повече,че ще стане много сложно, пък и няма кой да отговори дори на тези въпроси! То няма и журналисти да питат, щото ги е страх!!!! -    С гумени лодки пазим морската си граница, с антични самолети небето си, с гурбетчии пълним армията си, имаме повече генерали и офицери, отколкото войниците. Вместо танкове и БТРси купуваме високопроходими джипки. Абе пародия, та не разбрах какво и с какво ще пазим? Че тя северна макдонска провинция има по добро въоръжение и по-голяма армия от нас. -    Както са казали древните стратези (почти всички, без Винету- не ловецът на мечки, а пожарникарят): за да защитаваш нещо успешно, на първо място трябва да има какво да защитаваш. Управлението на мутрите и охранителите превърна България в пустиня, от която всеки иска да избяга, да отиде да работи другаде. Над милион и половина са напуснали страната за последните 10 години - повече от годините след падането на желязната завеса. Фактите показват, че преди всичко, ако искаме да оцелеем като българи, някой трябва да ни пази от управлението на Борисов и на неговите съучастници. За съжаление оказва се, че такива изтребители, които могат да ни пазят от бивши охранители, все още няма.", "date": "2019.06.17", "title": "Н@заем от мреж@та"}
{"url": "https://duma.bg/balansiranite-novini-stalb-na-demokratsiyata-n193999", "text": "Познатите от десетилетия проблеми на журналистиката и новите предизвикателства, които се появяват с напредването на технологиите, бяха акцент в най-голямото за годината медийно събитие у нас. София, благодарение на БТА и генералния й директор Максим Минчев, бе домакин на Шестия световен конгрес на информационните агенции, който се проведе от 13 до 15 юни. Балансираните новини са основният стълб на съвременното демократично общество, заяви при откриването на форума Петер Кропш, изпълнителен директор на DPA и президент на Европейския алианс на информационните агенции (EANA). Думите му видимо срещнаха одобрението на стотиците гости.  Кропш наблегна на необходимостта медиите да бъдат независими както от държавата, така и от трети страни. Според него институциите се опитват да прескочат журналистите, като използват социалните платформи, а много собственици на медии са силно обвързани политически или икономически. Моделите на собственост и финансирането на агенциите предизвикаха сериозен интерес. Южноафриканската ANA e част от холдингова компания, в която влизат няколко медийни организации. През 2010 г. шведската ТТ е имала няколко собственици, които започнали да изкупуват дяловете си един от друг. В момента те са трима, но се очаква скоро да остане само един. \"За да успее една агенция, тя трябва да е свободна. Това може да стане чрез финансова свобода, а тя се постига, като ние сами си генерираме печалба\", подчерта Йонас Ериксон от ТТ. Хемпи Праджуди от Antara заяви, че получават около 35-процентна субсидия от индийското правителство. Медията генерира около 45% от приходите си в партньорство с Ройтерс и Блумбърг. Останалото финансиране идва от партньорства с медийни компании и фирми за анализ на данни, създаване на съдържание и разпространение на информация.  51% от португалската LUSA са под контрола на правителството, а останалите са притежание на инвеститори. Малко над 1/3 от приходите й са от информационни услуги, десет процента са от  банки и частни институции, а основното финансиране е от медийни клиенти, обясни изпълнителният й директор Николау Сантош. Клайв Маршал от Великобритания отбеляза, че проблемите на информационните агенции са се увеличили допълнително заради спада при продажбите на вестници и апетита към социалните медии. Според него сериозен проблем е тенденциозната дезинформация, която опитва да подкопае имиджа на цели държави. Фалшивите новини бяха подробно разисквани във втория ден от форума. Модератор на темата бе д-р Фарид Аяр, генерален секретар на Федерацията на арабските информационни агенции FANA. Присъстващите се обединиха около тезата, че медиите не могат сами и поотделно да се преборят с дезинформацията. Томас Кент, лектор в Колумбийския университет в САЩ, препоръча агенциите да сформират свои екипи за бързо реагиране срещу фалшивите новини. Чуха се и други идеи - разработване на проекти за медийна грамотност и обучение как да се проверява достоверността на информацията, подготовка на кадри, които не само проверяват фактите, но и възпират колеги да публикуват неверни новини. Михаил Гусман от ТАСС бе модератор на частта, в която бе обсъдено дали изкуственият интелект би могъл да измести човешкия фактор в подготовката и предаването на новините. Делегатите на конгреса сметнаха, че новата технология ще улесни работата на журналистите. Пионери очаквано се оказаха китайците- от няколко месеца агенция Синхуа вече използва компютърно генерирани образи на реални говорители за емисиите си на китайски, английски и руски език. В София беше представен и руският виртуален водещ Лиза, а в НДК бе и нейният реален прототип, за да се направи съпоставка. Разработка на Лиза е \"пусната\" в Санкт Петербург миналия месец. В дискусията бе подчертано, че изкуственият интелект се основава на човешката интелигентност, а тя не може да бъде постигната с обикновена автоматизация. Контролът е много важен при използването на технологиите, обединиха се участниците във форума.", "date": "2019.06.17", "title": "Балансираните новини - стълб на демокрацията"}
{"url": "https://duma.bg/otide-si-rezhisorat-franko-dzefireli-n194000", "text": "На 96-годишна възраст почина световноизвестният режисьор Франко Дзефирели. Той е носител на наградата на БАФТА, два пъти е печелил \"Еми\", пет пъти - наградата \"Давид ди Донатело\" и има две номинации за \"Оскар\". Член е на италианския Сенат от 1994 до 2001 г. Дебютира като режисьор с филма \"Укротяване на опърничавата\" (1967) - комедия с Елизабет Тейлър и Ричард Бъртън. Популярен го прави филмът \"Ромео и Жулиета\" от 1968 г. Сред повече от 30-те негови филма, които предизвикват голям обществен интерес, са \"Хамлет\" (1990) с Мел Гибсън в главната роля, \"Отело\", \"Чай с Мусолини\" (1999), \"Калас завинаги\" (2002). Поставил е над 100 опери. Работил е с прочути певци и актьори като Пласидо Доминго, Мария Калас, Елена Образцова, Гена Димитрова, Лучано Павароти, Лорънс Оливие, Марчело Мастрояни, Мел Гибсън, Джуди Денч, Майкъл Йорк, Елизабет Тейлър.", "date": "2019.06.17", "title": "Отиде си режисьорът Франко Дзефирели"}
{"url": "https://duma.bg/konkurs-za-fotografiya-snimkite-govoryat-n194001", "text": "В рамките на Европейски месец на фотографията 2019 националното сдружение \"Фотографска академия \"Янка Кюркчиева\", с подкрепата на СБЖ и галерия-книжарница \"София прес\", организира за трета поредна година конкурс за художествен анализ на фотография \"Снимките говорят\". Датата на откриването е 18 юни от 18.30 ч., а изложбата ще продължи до 5 юли. Конкурсът е отворен за всички, завладени от магията на словото, провокирано от фотографията. Куратор и координатор е Денис Бучел.", "date": "2019.06.17", "title": "Конкурс за фотография \"Снимките говорят\""}
{"url": "https://duma.bg/dzhaz-vecher-s-roberta-v-peroto-n194002", "text": "Световни хитове и музикални стандарти в изненадващи кавър версии и оригинална интерпретация, както и песни емблеми от репертоара на джаз певицата Роберта очакват публиката на 20 юни в Литературния клуб \"Перото\". Концертът следва линията джаз събития в \"Перото\", които се радват на голям интерес. На сцената заедно с Роберта ще се качат Емил Ганов - цигулка, Александър Кипрофф - пиано, Ники Михайлов-Ника - вокал, и Симона Михайлова - перкусии. Очертава се истинско музикално пътуване с песните: \"Нека сме различни\", \"Самотният бегач\", \"Mercedes Benz\", \"Rebirth\". \"Rebirth\" е един от най-новите хитове на Роберта. Текстът е дело на Катерина Хапсали, аранжиментът - на Явор Русинов, а Вида Пиронкова е автор на музиката.", "date": "2019.06.17", "title": "Джаз вечер с Роберта в \"Перото\""}
{"url": "https://duma.bg/teodora-dimova-vze-golyamata-nagrada-hr-g-danov-za-tsyalosten-prinos-n194003", "text": "Теодора Димова е тазгодишният носител на голямата награда \"Христо Г. Данов\" за цялостен принос в националната книжовна култура. Престижното отличие й бе връчено на официална церемония в къщата музей \"Христо Г. Данов\" в Пловдив в рамките на инициативата \"Пловдив чете\". \"Един писател се познава не по това какво пише, а по онова, което не си позволява да пише\", отбеляза Теодора Димова. С тези думи тя призова да не забравяме отговорността, която носим пред нашите предци. Сподели, че е силно развълнувана и трогната не само от високото признание, но и от факта, че се намира на метри от мястото, където е написан романът \"Тютюн\", вдъхновен от атмосферата на Тютюневите складове. Националната награда \"Христо Г. Данов\" е учредена през 1999 г. от Министерството на културата и Община Пловдив във връзка с провеждането на \"Европейски месец на културата\".  Теодора Димова е сред най-известните и четени български писатели. Авторка е на 9 пиеси, сред които са \"Без кожа\", \"Змийско мляко\", \"Кучката\", \"Любовници\", \"Невинните\", играни в различни театри в страната и чужбина. През последните години бяха публикувани романите й \"Емине\", \"Майките\", \"Адриана\" и \"Марма, Мариам\".  Последната й книга - повестта \"Първият рожден ден\", излезе в издателство \"Сиела\" в края на 2016 г. В категория \"Българска художествена литература\" печели Чавдар Ценов - за романа \"Накъде тече реката\" (Издателство \"Жанет 45\"); \"Преводна художествена литература\" - Лиляна Табакова - за превода на \"Бестиарий\" от Хулио Кортасар (Изд. \"Агата-А\"); \"Изкуство на книгата\" - издателство \"Колибри\" - за поредица от книги за деца от Валери Петров; \"Издание за деца\" - Изд. \"Лист\" - за поредицата \"Детски шедьоври от велики писатели\".", "date": "2019.06.17", "title": "Теодора Димова взе голямата награда \"Хр. Г. Данов\" за цялостен принос "}
{"url": "https://duma.bg/shest-balgarki-s-kontsert-v-tsarkvata-sent-meri-v-parizh-n194004", "text": "Младите български изпълнителки ще бъдат подготвени от световноизвестната арфистка проф. Сузана Клинчарова, която ще проведе майсторски клас в НБУ в рамките на седмица, между 24 и 30 юни. Проф. Клинчарова ще ги подготви за участие в Лятна академия на Опус Артис, Париж, в Международната музикална академия \"Париж - Коломб\", която ще се състои от 1 до 6 юли. Имената на избраните в престижната академия са Александрина Кушинчанова, Анна-Мария Ризова, Виктория Маркова, Ивайла Тодорова, Инела Чергова и Мейв Мак Гонегал. Те са ученички в НМУ \"Любомир Пипков\" в класа по арфа на д-р Кохар Андонян и в Пловдивското музикално училище. В края на майсторския клас във френската столица ще се състои концерт на младите изпълнителки в църквата \"Сент Мери\", седалище на Парижкия център за съвременна музика. В програмата ще бъде включена и нова пиеса на доц. д-р Георги Арнаудов. Проф. Сузана Клинчарова е преподавател в консерваторията Ньои в Париж. Разностранната интернационална концертна и звукозаписна дейност на проф. Клинчарова я отвежда на най-известните световни сцени, сред които \"Карнеги Хол\", \"Симфони Спейс\", научи ДУМА от Елена Гюрова, директор \"Външни комуникации\" в НБУ.", "date": "2019.06.17", "title": "Шест българки с концерт в църквата \"Сент Мери\" в Париж "}
{"url": "https://duma.bg/do-tri-praseta-za-lichni-nuzhdi-n193992", "text": "Един стопанин ще може да отглежда за лични нужди до три свине. Това е заложено в промените на Наредба 44 за ветеринарномедицинските изисквания към животновъдните обекти, които са предложени от Министерството на земеделието, храните и горите (МЗХГ). Досега в семейните ферми можеха да се отглеждат до 5 прасета за угояване освен свине майки и некастрирани нерези. До края на годината стопаните, които гледат животни за лични нужди, трябва да намалят и стадата си максимум до 9 крави и до 30 овце и кози с приплодите, ако искат да са законно действащи. С промените в наредбата се въвежда понятието \"фамилна ферма\" за свиневъдните обекти. В нея могат да се отглеждат до 15 възрастни свине и приплодите им, но не повече от 200 броя общо. Въвеждат се и изисквания към оборите. Те трябва да са постоянно снабдени с вода от собствен и/или обществен водоизточник, да имат ограда, силажни и фуражни помещения. Фермерите трябва да обособят място за съхранение и обеззаразяване на тор. Има нови правила и за пасищата. Те задължително трябва да имат табела на входа, както и ограда, така че да не се позволява свободното преминаване на хора и други животни. Навес не се изисква само за пасищата, където животните се отглеждат за периода от 15 ноември до 15 март. След приемането на промените животновъдите ще имат 4-месечен срок, за да приведат стопанствата си съгласно новите изисквания.", "date": "2019.06.17", "title": "До три прасета за лични нужди"}
{"url": "https://duma.bg/poshtenska-banka-kupi-pireos-n193991", "text": "След сливането на СИБанк и ОББ и след като Банка ДСК придоби SG Експресбанк, приключи и третата голяма сделка на пазара в последните години. Пощенска банка, част от Юробанк груп, приключи придобиването на Банка Пиреос. По-рано, през 2016 г., Пощенска банка се сдоби и с българския клон на гръцката Алфа банк, а през 2014 г. ПИБ придоби МКБ Юнионбанк. Пощенска банка и Банка Пиреос ще се слеят, а докато този процес приключи юридически, Банка Пиреос ще остане дъщерно дружество на Пощенска банка, посочиха от финансовата институция. Сделката за придобиване на Пиреос бе сключена в края на 2018 г. Обявената цена бе 75 млн. евро. На 28 март 2019 г. БНБ одобри покупко-продажбата, а на 10 май разрешение даде и КЗК. Очаква се новата група да се превърне в четвъртия по големина играч на пазара на банкови услуги у нас по размер на активите си с дял от 10 на сто.", "date": "2019.06.17", "title": "Пощенска банка купи Пиреос"}
{"url": "https://duma.bg/dialogat-na-tri-moreta-realnost-i-pozhelaniya-n193994", "text": "На кръгла маса бяха обсъдени \"Международната обстановка и сътрудничество в акваториите на Черно, Средиземно и Балтийско море - правни, икономически и екологични аспекти\". Дискусията за Черноморския, Балтийския и Средиземноморския регион бяха c акценти върху състоянието на междудържавните отношения, прилагането на международните норми, преодоляване на политическите предизвикателства и рискове, както и осигуряване на енергийна сигурност, реализиране на макрорегионално сътрудничествo и политика на сближаване. Интересът към тaзи огромна част от територията на ЕС нараства непрекъснато, каза за ДУМА Маруся Любчева, създателка на Черноморски институт - организация, която работи вече 10 години.  Кръглата маса, проведена на 5-7 юни 2019 г. в София, постави акцент върху насърчаването на конструктивния диалог и на устойчивите форми и структури за равноправно и обективно обсъждане на най-острите съществуващи и нововъзникващи проблеми и предостави възможност на политици, експерти, учени и представители на граждански структури да изразят своите позиции и да предложат възможни решения. Макар да имат различна история и характеристики и да са изправени пред различни предизвикателства - териториални, икономически, социални, екологични,   морските региони, гранични за ЕС се нуждаят от специфични решения. Европейското териториално сътрудничество надхвърля националните граници и развива потенциала на различните територии. Морската свързаност в ЕС ще определи не само успеха на синята икономика в отделните морски страни, тя ще допринесе за съхраняване и ефективно използване на морските ресурси, ускоряване на синия растеж и устойчивото развитие, както и изследователско сътрудничество. Това е политика, базирана на нови подходи и концепции за ролята на ЕС в новата обстановка, свързана с очакванията на милиони европейски граждани. Черноморският, Балтийският и Средиземноморският регион се нуждаят от политика на признаване териториалното разнообразие в Европа, гъвкавост и синергии между различните равнища на управление. Целта на дискусията бе да акцентира върху състоянието на междудържавните отношения, прилагането на международните норми и възможностите за реализиране на сътрудничество за преодоляване на политическите предизвикателства и рискове, които рефлектират върху икономическото и социалното развитие; да потърси практическите стъпки в решаването на съществуващи конфликти, намаляване на ескалацията на напрежение и повишаване на сигурността чрез прилагане на стратегически партньорства на макрорегионално равнище, включително за обезпечаване на енергийна сигурност; да подкрепи усилията за съхраняване и ефективно използване на морските ресурси чрез прилагането на интегриран мениджмънт на морската екосистема, който гарантира ускоряване на синия растеж и устойчивото развитие чрез сътрудничеството в изследователската зона, което води до смекчаване на последиците от климатичните промени и повишава екологичната сигурност.  Неведнъж в хода на дискусията бе очертано  значението на Балтийския, Средиземноморския и Черноморския регион за по-нататъшното развитие на Европейския съюз и за повишаване на резултатността на политиките, които ще бъдат прилагани в изменящите се политически и социално-икономически реалности на XXI век.  Обърнато бе внимание на прилагането на международните конвенции и договори при осъществяване на всякакви дейности в моретата и крайбрежните зони, както и на специфичните решения за преодоляване на дълго съществуващите \"замразени\" и възможните нови конфликти поради тяхното сериозно влияние върху цялостното състояние и бъдещото развитие на отношенията в Европа.  Участниците отправиха  призив към всички държави граничещи с Балтийско, Средиземно и Черно море, да спазват утвърдените принципи и норми на международното право с оглед на запазването на мира, международния ред, взаимното доверие и съвместната сигурност в акваторията на тези морета и прилежащите им територии. Отбелязано бе определящото значение на свързаността в ЕС, на важната роля на Балтийско, Средиземно и Черно море за укрепване и стабилизиране на енергийната сигурност на европейските страни и на влиянието на енергийните коридори и различните видове морски индустрии и дейности върху екологичната сигурност в тези морски ширини. Експертният характер на обсъжданията на  кръглата маса се допълни от очертаните зони за изява и действия на гражданския сектор, който има важна роля във всеки сериозен процес, особено при формиране на стратегическите подходи и политиките на ЕС в новите реалности след последните избори за Европейски парламент. Участниците определиха изграждането на културни и икономически коридори между Балтийския, Средиземноморския и Черноморския регион като сериозна предпоставка за развитието на алтернативни подходи и политики от институциите на ЕС. За да има намаляване на напрежението, повишаване на взаимното доверие и съвместната европейска сигурност и сътрудничество във всички секторни области, които могат да съдействат за по-голяма свързаност между народите и за укрепване на основите на мира и просперитета на страните в тези морски региони.  Посланията на участниците в дискусията подчертаха необходимостта от запазване и природосъобразно използване на моретата и морските ресурси за устойчиво развитие чрез стриктно прилагане на международните конвенции и механизми за постигане на разбирателство, взаимно доверие и колективна сигурност. Сред посланията се откроиха и създаване на среда за балансирано развитие на морските територии чрез прилагане на интегрирано управление на морската екосистема от националните и регионалните власти, както и на европейско равнище; разработване на регионални инициативи и стратегически планове чрез прилагане на модела за планиране и управление \"от долу на горе\" и използване на вече изградения опит и европейските инициативи за реализиране на \"син растеж\"; ангажиране на политическа и финансова подкрепа от компетентните европейски, макрорегионални и други инвестиционни институции; създаване на \"група от старши експерти\" за координиране на усилията за ефективно използване на териториалното разнообразие и биоресурсите, с участието на всички заинтересовани страни от Балтийския, Средиземноморския и Черноморския регион; запазване на културната идентичност на народите във всички морски региони на Европа; спазване на утвърдените принципи и норми на международното право, включително ограниченията върху присъствието на чужди военни кораби в Черно море; своевременно разрешаване на спорове, свързани с морски инциденти или военни конфликти между морски регионални страни чрез добронамерен диалог и преговори за намиране на справедливи и трайни решения, и др. Участниците в кръглата маса посрещнаха с одобрение приемането на 21 май 2019 г. от министрите на седем черноморски страни в Букурещ на Общ дневен ред за Черно море в изпълнение на изразената в Бургаската министерска декларация от 31 май 2018 г. решимост на тези страни да разработят - със съдействието на Европейската комисия, съвместен документ. Целта е чрез него  регионалното сътрудничество в Черноморския регион да се доближи организационно до опита, натрупан в приложение на съществуващите стратегии и политики на ЕС за макрорегионално сътрудничество в Адриатически-Йонийския, Алпийския, Балтийския и Дунавския макрорегион.", "date": "2019.06.17", "title": " Диалогът на три морета - реалност и пожелания"}
{"url": "https://duma.bg/dogan-registriral-nova-firma-za-pristanishteto-si-kray-varna-n193993", "text": "Структурирането на новия бизнес на Ахмед Доган продължава с пълна сила. На 12 юни почетният председател на ДПС е регистрирал като дъщерна компания на ТЕЦ \"Варна\" дружеството \"Пристанище ТЕЦ Езерово\". Както става ясно от името му, то ще управлява бъдещото търговско пристанище, което Доган възнамерява да изгради на мястото на въглищния терминал на ТЕЦ-а във варненския залив, пише в. \"Капитал\". Очаквано за директор на новата компания е назначен Данаил Папазов, който от 2001 до 2013 г. ръководи държавното \"Пристанище Варна\", а в края на 2017-а купи чрез фирмата си \"Сигда\" ТЕЦ \"Варна\" и няколко месеца по-късно прехвърли на Доган мажоритарния дял. Папазов бе министър на транспорта в правителството на Орешарски.  Портът \"ТЕЦ Езерово\" ще бъде разширен и според инвестиционния план се кани да изземе бизнеса за 60-70 млн. лв. на година с износа на зърно и контейнерите от \"Пристанище Варна\". Капиталът на новата фирма е близо 63,8 млн. лв. Той е под формата на непарична вноска от страна на едноличния собственик ТЕЦ \"Варна\" - апорт на недвижими имоти и съоръжения. Става дума както за терена, сградите и техниката на въглищния терминал на централата, така и за новопридобити имоти, чрез които ще бъде извършено разширение на пристанището. Нотариалните актове за голяма част от терените са били издадени през 2018 и 2019 г., като обяснението за това е, че те не са били актувани от предишния собственик - чешката компания CEZ, въпреки че при приватизацията на ТЕЦ \"Варна\" са били отделени от активите на НЕК. Освен въпросните имоти за разширяването на пристанище \"ТЕЦ Езерово\" Доган е купил и един частен терен от \"Минстрой холдинг\" на Николай Вълканов. Става дума за земя с площ 10,5 хил. кв. м в непосредствена близост до ТЕЦ \"Варна\", която има и излаз към Варненското езеро. Сделката е станала още на 17 април 2018 г., като платената от дружеството на Доган цена е само 9900 лв. Или по 94 ст. на квадрат. В същото време наетите от самата ТЕЦ \"Варна\" вещи лица са оценили впоследствие придобития имот 64 пъти по-високо - за 635 930 лв. Инвестиционно предложение за новото пристанище на Доган включва удължаване на кея, обособяване на нови корабни места и увеличаване на дълбочината до 12,50 м, което е повече от възможностите на държавното \"Пристанище Варна\". Партньор на Доган в експлоатацията на новия порт ще бъде държавата в лицето на Държавното предприятие \"Пристанищна инфраструктура\", което е собственик на кейовата стена, но доброволно е разрешило на ТЕЦ \"Варна\" да я ползва.", "date": "2019.06.17", "title": "Доган регистрирал нова фирма за пристанището си край Варна"}
{"url": "https://duma.bg/datata-n194030", "text": "СВЕТОВЕН ДЕН ЗА БОРБА СЪС СУШАТА И НАСТЪПВАНЕТО НА ПУСТИНИТЕ. Отбелязва се от 1995 г. с резолюция на Общото събрание на ООН, приета на 30 януари 1995 г. Целта е да се напомни на хората, че планетата ни се превръща в пустиня. На тази дата през 1994 г. в Париж е приета Международната конвенция на ООН за борба срещу настъплението на пустините, влязла в сила на 26 декември 1996 г. 1882 - РАЖДА СЕ ИГОР СТРАВИНСКИ, РУСКИ КОМПОЗИТОР (УМИРА 1971 Г.). Работил през по-голямата част от живота си във Франция и САЩ. Определян е като един от най-значимите композитори на ХХ в., а понякога и като една от най-влиятелните личности на столетието. Получава международна известност с три балета, написани по поръчка на импресариото Сергей Дягилев за неговата балетна трупа - \"Жар-птица\", \"Петрушка\" и \"Пролетно тайнство\". 1885 - В НЮ ЙОРК Е ДОКАРАНА СТАТУЯТА НА СВОБОДАТА. Тя е подарък от Франция за Америка в знак на приятелството между двете нации и бележи 100-годишнината от независимостта на САЩ. Проектирана е от Фредерик Огюст Бартолди и е открита на 28 октомври 1886 г. Густав Айфел, конструкторът на Айфеловата кула, проектира вътрешната носеща конструкция. Статуята е обявена за национален паметник през 1924 г. Влиза в Списъка на световното културно и природно наследство на ЮНЕСКО през 1984 г. 1897 - РАЖДА СЕ ТРАЙЧО КОСТОВ, ПОЛИТИК И ДЪРЖАВНИК (УМИРА 1949 Г.). Бил е подпредседател на МС и министър на електрификацията, водите и природните богатства (31 март 1946 - 23 ноември 1946); подпредседател на МС (11 ноември 1947 - 31 март 1949); председател на правителствената комисия за стопански и финансови въпроси (1947-1949). През 1949 г. е обвинен в антидържавна и антипартийна дейност. На 14 декември 1949 г. е осъден на смърт, на 17 декември присъдата е изпълнена. Реабилитиран е след Априлския пленум (1956) и през 1989 г. 1994 - В САЩ Е ОТКРИТО СВЕТОВНОТО ПЪРВЕНСТВО ПО ФУТБОЛ. Международният турнир завършва с най-доброто досега класиране на националния ни отбор на подобен форум. Футболистите, водени от треньора Димитър Пенев, стават четвърти в света. Шампион е Бразилия, която побеждава на финала Италия след изпълнение на дузпи. Трети са шведите. Христо Стоичков е обявен за голмайстор на турнира с шест попадения. С толкова е и Олег Саленко (Русия). Най-добър играч на първенството става Ромарио от Бразилия. 2002 - УМИРА ДОБРИ ДЖУРОВ, АРМЕЙСКИ ГЕНЕРАЛ И ПОЛИТИК (Р. 1916 Г.). Участник в съпротивителното движение по време на Втората световна война. Партизанин и командир на партизанска бригада \"Чавдар\". Политик, член на Политбюро на ЦК на БКП. Министър на народната отбрана, народен представител в пет парламента. Автор на мемоарната книга \"Мургаш\".", "date": "2019.06.17", "title": "Датата"}
{"url": "https://duma.bg/golemi-narusheniya-na-malki-zakoni-n193995", "text": "На един пътен полицай му се родило трето дете и той многозначително съобщил това на началника си. \"Честито! - викнал шефът. - Ще те повишим.\" Таткото отвръща: \"Но това все пак е трето дете.\" \"Добре, вдигам ти с 30% заплатата.\" \"Шефе, ТРЕТО дете.\" Началникът въздъхнал: \"Е, щом е така, този месец ти ще дежуриш зад знака \"40\".  Това, разбира се, е стар виц и много пъти сме се смели на стройната корупционна схема в родната полиция. Но рядко сме се замисляли за по-важното: защо има ограничение на скоростта на място, където всички карат с по-висока скорост? Знаете как е: автомобилите са мощни, времето ни притиска, отговорни и внимателни шофьори сме - и изведнъж пред очите ни изниква безсмислен знак в средата на полето. Естествената реакция е да се огледаш за камери и да духнеш напред. Проблемът е там, че това малко нарушение не остава без последици, дори да не бъде забелязано от КАТ. Малките простъпки се наслагват и създават общ климат на беззаконие, който засяга и бизнеса, и администрацията, и културата. Когато дадеш на хората закони, които те не са в състояние или не виждат смисъл да спазват, ти създаваш народ от престъпници. А народът от дребни престъпници е значително по-толерантен към големите престъпления на своите управници.  Примерите за неизпълними законови изисквания изобилстват, сред тях се нареждат и счетоводните изисквания към малкия бизнес. Наскоро се разбра, че половината фирми в България нямат нито един нает служител. С микробизнес хората се мъчат да си изкарат хляба: гараж за смяна на гуми, барака за детски трикотаж, сергия със сезонни плодове. \"Фирми\" с 20-30 лв. дневен оборот трябва да водят същото счетоводство като онези с милионите. Е, с една разлика - големите приспадат ДДС, тоест плащат с 20% по-евтино гориво, компютри и т.н.    Не е новост бюрокрацията да се използва умишлено като бариера за вход на даден пазар - да вземем само начина, по който се пишат европроектите. Но тук прозира и нещо друго: невидимата вреда, нанасяна от администрацията на обществото чрез поставяне на неизпълними изисквания. Държавата произвежда тълпи от нарушители, като приема необмислени регламенти. Когато за пореден път бъде принуден да смени касов апарат, монтьорът в малкия гараж вероятно ще избере да закрие фирмата си и да работи на черно. Така държавният бюджет ще загуби данъчни приходи, но политикът всъщност ще спечели: общественото негодувание от корупционни прояви като \"тераси\" и \"къщи за гости\" ще спадне. В общество на дребни престъпници от министрите и депутатите не се очаква да са ангели.  В тази връзка депутатите миналата седмица въведоха регулации за дивото къмпингуване. Любопитно кой ли ще следи за спазването им? Ще изписват ли на контрольорите високи ботуши, за да не настъпят случайно някоя змия, докато ходят из пущинака в търсене на незаконно опънати палатки? А ще им дават ли и специални очила, за да не виждат бетонните постройки върху пясъчните дюни?", "date": "2019.06.17", "title": "Големи нарушения на малки закони"}
{"url": "https://duma.bg/turtsiya-e-ubedena-che-shte-poluchi-noviya-zavod-na-folksvagen-n193987", "text": "\"Инвестиционните намерения на германските компании вече не се влияят така силно от политиката\", уверява шефът на Отдела за чуждестранни инвестиции към турската президентска служба Арда Ермут. Пред германския \"Франкфуртер Алгемайне Цайтунг\" (ФАЦ) той споделя още, че благодарение на настъпилото разведряване в отношенията между Германия и Турция нарастват шансовете \"Фолксваген\" да избере именно Турция за новия си завод. Ермут е главен съветник на турския президент Реджеп Таийп Ердоган за преките чуждестранни инвестиции и основен преговарящ с \"Фолксваген\". Германският автомобилен концерн търси площадка за новия си завод. От турска страна засега не съобщават никакви подробности относно хода на преговорите - за да не повлияело това на водените разговори. Анкара обаче се надява в бъдеще да бъде не само пазар, но и производител на въпросните марки автомобили. Според ФАЦ новият завод на \"Фолксваген\" може да бъде построен на 40 хектара площ край Измир. До 2001 г. от конвейерите там са слизали опели, преди \"Дженерал мотърс\" да закрие това производство. Германското издание е научило, че се преговаря с турската страна за изграждането на железопътна линия от площадката до второто най-голямо турско пристанище - това в Измир. Освен това турската страна е предложила да се включи в инвестицията със 100 милиона евро. Ермут е отказал да потвърди това, но е нарекъл подобни държавни субсидии \"черешката върху тортата\". Сред предимствата на Турция е и това, че в страната няма недостиг на квалифицирана работна ръка - за разлика от много страни от ЕС. Що се отнася до разходите за работни заплати, те биха били сходни с тези в Източна Европа, посочва пред ФАЦ икономическият съветник на турския президент.", "date": "2019.06.17", "title": "Турция е убедена, че ще получи новия завод на Фолксваген"}
{"url": "https://duma.bg/s-43-poskapnal-masoviyat-benzin-samo-za-mesets-n193989", "text": "Само за месец най-масовият бензин А-95 е поскъпнал с 4,3%. Това става ясно от данните на Националния статистически институт. Ръстът на инфлацията през май е 0,1%. Най-голямо повишение на цените през май на месечна база има транспортът - 1,2 на сто. Поскъпването на транспорта се дължи най-вече на горивата. Освен А-95, който е поскъпнал с 4,3%, има увеличение и в цената на бензина А- 98 с 3 на сто. При дизела поскъпването е с 1%. Цените на хранителните стоки и безалкохолните напитки се увеличават едва с 0,3%. Най-голямо поскъпване се отчита при кореноплодните зеленчуци като моркови и цвекло - 14,3 на сто, а също и при цитрусовите и други южни плодове, които вече са извън сезона - със 7,1%. Увеличение на цените има и при свинското и мляното месо, съответно с 5,9 и 4,3%. През май зелето, краставиците и доматите са поевтинели най-много - с 32,4, 19,6 и 14,3%. Бирата е поевтиняла с 2,3%, а ракията е поскъпнала с 1,3 на сто. Цените на ресторантите и хотелите са се повишили с 0,6 на сто. Облеклото и обувките също поскъпват леко - с 0,4%. Без промяна остават цените на алкохолните напитки и тютюневите изделия, сравнено с предходния месец. Статистиката показва, че без разлика са и разходите за жилището: вода, електроенергия, газ и други горива, както и средствата за образование и здравеопазване. Цените за развлечение и култура имат спад с 1,4%. По данни на НСИ Инфлацията за май 2019 г. спрямо май 2018 г. е 3,5%, а средногодишната инфлация за периода юни 2018 - май 2019 г. спрямо периода юни 2017 - май 2018 г. е 3,3%. Така ръстът на инфлацията се забавя от 3,7%. Ръстът на цените само през май е 0,1%.", "date": "2019.06.17", "title": "С 4,3% поскъпнал масовият бензин само за месец"}
{"url": "https://duma.bg/novite-kamioni-i-avtobusi-v-es-tryabva-da-sa-s-umni-tahografi-n193988", "text": "От 15 юни в ЕС се въвежда задължение всички новорегистрирани автобуси и камиони да бъдат снабдени с \"умни\" електронни тахографи, съобщават от Европейската комисия (ЕК). Тези устройства записват действията на водачите и осигуряват проследяване на задължителните часове за работа и почивка. ЕК отбелязва, че това е средство за постигането на \"обществено справедлив\" преход към чиста енергия и цифровизация. \"Умните\" устройства ще подават данни до спътник за местоположението на превозните средства. Данните ще постъпват в надзорните служби. По този начин ще бъде улеснено засичането на закононарушения, както и разпределението на работата в дейността на превозвачите, се отбелязва в съобщението на ЕК.", "date": "2019.06.17", "title": "Новите камиони и автобуси в ЕС трябва да са с \"умни\" тахографи"}
{"url": "https://duma.bg/pak-udalzhiha-sroka-za-kasovite-aparati-na-benzinostantsiite-n193990", "text": "Ново удължаване на срока за подмяна на системи за управление на касовите апарати в бензиностанциите предлага финансовият министър Владислав Горанов. Поредната промяна на крайните дати за въвеждането им са записани в наредбата, обявена за обществено обсъждане на сайта на ведомството. Новият срок идва след проведена преди дни среща във финансовото министерство, на която бизнесът е изразил сериозни притеснения от оставащото време до края на юни. Сега министър Горанов предлага те да приведат дейността си в съответствие с изискванията на наредбата до 30 септември 2019 г. В проекта е предвидено дотогава да се прилага досегашният ред за регистриране и отчитане на продажбите в търговските обекти. Те обаче трябва да отговарят на две условия, за да ползват облекчението. Първото е да имат сключен договор за внедряване на специалния софтуер от одобрен след 1 април 2019 г. тип. Второто условие е до 31 юли да представят в НАП изготвен график за внедряване по обекти. Така срокът за всички търговци, които използват системи за управление на продажбите си, става последният ден на септември. От финансовото министерство обясняват, че така ще има достатъчно време за наблюдаване в реални условия на работата на новия софтуер преди масовото му внедряване, както и че няма да се стигне до затваряне на търговски обекти. За да не се създават проблеми за бизнеса, от финансите са дали съкратен срок за обществено обсъждане - 14 дни. Наредбата ще влезе в сила в деня на публикуването и в \"Държавен вестник\".", "date": "2019.06.17", "title": "Пак удължиха срока за касовите апарати на бензиностанциите"}
