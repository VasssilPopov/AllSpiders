{"url": "http://www.duma.bg/node/172881", "text": "100 Кила ще реди рими на една сцена със световния любимец Уили Уилям. Двамата ще са част от арендби фестивала Elenite Adventurе, като единият ще открие събитието, а другият ще го закрие. \nУили Уилям идва за първи път в България и обещава невиждано шоу на тридневния музикален фестивал в морския курорт. Той ще събере на едно място част от най-актуалните имена от поп, арендби и хип-хоп сцената. \n\"Селекцията е много прецизно направена и смятаме, че ще предложим различен и запомнящ се фестивал\", споделиха организаторите от Event Academy Bulgaria Борис Денински и Петър Стоичков. \nПартитата започват на 6 септември и приключват на 9-и. Посетителите имат възможност да избират между различни видове пакети за събитието. Предвидени са 6 партита - 3 дневни и 3 нощни, на плажна сцена на открито през деня, а вечер в Анимационната зала. \nСред звездите, които ще се качат на сцената, са DJ Da Candy, DJ Polique, Bobo & The Gang, DJ Swed Lu, DJ Jaula LU, Braganza, Koki, Deejay Balou, Sava, Yangfetish, V:rgo x TRF.   \n \t\n", "date": "2018.08.10", "title": "100 Кила рапира със звездата Уили Уилям на фест в Елените"}
{"url": "http://www.duma.bg/node/172884", "text": "Някои от най-добрите планински колоездачи в България и региона ще влязат в оспорвана надпревара по стръмните и каменисти пътеки на Витоша. Едно от най-трудните и интересни събития в \"домашната\" планина на софиянци се завръща за четвърта поредна година. \n\"Home Mountain Enduro\" ще стане факт на 11-12 август. Съботният ден е отреден за тренировка и запознаване с трасетата, а в неделя ще бъдат финалите. Организаторите подготвят 4 специални отсечки с обща дължина от близо 20 км, по които ще бъде засичано постижението на всеки индивидуално, а победители в отделните категории ще бъдат тези с най-добро общо време. \nСъстезателните етапи ще обиколят почти цяла Витоша, като ще минат през Драгалевци, Голи връх, Бояна, Бистрица и Платото, а колоездачите ще бъдат изправени пред разнообразен терен и различни препятствия като стръмни скоростни отсечки, корени и камъни. \nДруго условие, което допълнително ще затрудни участниците в състезанието, е това, че всеки ще трябва да се придвижва на самоход от финала към старта на различните етапи. Това прави ендуро дисциплината една от най-трудните, защото изисква много комплексни умения. \nДо момента за участие са се записали над 80 човека от цяла България, както и няколко колоездачи от Франция, Турция и Гърция. Предварителната онлайн регистрация все още е активна и всеки, който иска да изпробва уменията си, може да кандидатства на  . \nЖелаещите да наблюдават атрактивната надпревара имат възможност да го направят свободно покрай трасетата. Организаторите молят всички туристи, които ще прекарат неделния ден на Витоша, да проявят разбиране и да се съобразят със състезанието и колоездачите. Всеки е добре дошъл и във финалната зона на сцената в Бояна, където към 15 ч. ще може да приветства участниците и да се възползва от допълнителните активности на място.   \n \t\n", "date": "2018.08.10", "title": " Планински колоездачи ще превземат Витоша "}
{"url": "http://www.duma.bg/node/172916", "text": "Нова забрана за опъване на палатки и поставяне на хавлии и чадъри върху дюни по Черноморието се предлага в проект за промени в Закона за устройството на черноморското крайбрежие, изготвен от Министерството на туризма. Поправките са публикувани тази сряда в сайта за обществени консултации на правителството. С измененията се забранява също и преминаването, паркирането и престоя на пътни превозни средства, ремаркета и полуремаркета. Това на практика значи и забрана за каравани върху пясъчните дюни. Изключение се прави само в случаи на аварийно-спасителна дейност на територията на морския плаж. Рестрикциите изключват случаите на разрешено строителство, когато с влязъл в сила подробен устройствен план е предвидено изграждане на: обекти с национално значение; подземни линейни обекти на техническата инфраструктура, когато няма друга техническа възможност или когато друго техническо решение е явно икономически нецелесъобразно; за специални обекти, свързани с отбраната и сигурността на страната. \nНезависимо от времето, данните сочат, че все още страната ни се движи в рамките на 5% очакван ръст. Само за първите 6 месеца има над 3,6 милиона туристи. Надявам се и в рамките на месеците юни-септември да имаме този 5% ръст, който залагаме към момента, заяви министърът на туризма Николина Ангелкова пред Нова телевизия.     \n \t\n", "date": "2018.08.10", "title": "Забраняват палатки и каравани върху дюните"}
{"url": "http://www.duma.bg/node/172917", "text": "Ловът на пъдпъдъци, гургулици, гривяк, горски бекас и обикновена бекасина се открива утре, 11 август, съобщиха от Изпълнителната агенция по горите. Дневната норма за отстрел на един ловец е до 15 пъдпъдъка, а за гургулици, гривяк, горски бекас и обикновена бекасина - до 10 броя. Ловуването е позволено само през деня, един час преди изгрева и един час след залеза на слънцето. Задължително е издаването на писмено разрешение с датата, имената на ловците и на ръководителя на лова, номерата на ловните билети и членските карти, начина и мястото на ловуване, вида и броя на разрешения за отстрел на дивеч, припомнят от ведомството. \nЗабранено е използването на електрически звуковъзпроизвеждащи устройства, живи птици за примамка, ловни соколи и други грабливи птици, на ловни хрътки, както и на други средства и методи, нормативно недопустими при ловуване. 2757 са новите ловци, успешно издържали изпитите за придобиване право на лов и които за първи път през тази година ще участват в ловните излети. Те са част от над 118-те хиляди ловци, притежаващи членски карти и заверили билетите си за лов за 2018 година. За недопускане на инциденти и успешно провеждане на ловните излети Изпълнителна агенция по горите призовава българските ловци  стриктно да спазват не само правилата за безопасност по време на лов, но и противопожарните. \n    \n \t\n", "date": "2018.08.10", "title": "Птичият лов започва утре"}
{"url": "http://www.duma.bg/node/172915", "text": "Отражението на дъждовете върху слънчогледа и царевицата е благоприятно, заяви Радослав Христов, член на контролния съвет на Национална асоциация на зърнопроизводителите. Точно в този период на годината тези култури изискват значително количество влага, което им дойде доста добре. Предполагам, че резултатите при тези култури ще са по-добри от миналата година, но да не казваме предварително. Има още около месец, докато започне прибирането на слънчогледа и месец и половина, докато започне да се прибира царевицата. Дотогава какво ще се случи, никой не знае, допълни той. \nВ същото време от министерството на земеделието съобщиха, че заради дъждовното време качеството на пшеницата се е влошило и едва половината от добитата реколта е годна за приготвянето на хляб. През миналата година 82% от прибраното зърно бе с добри хлебопекарни качества. За тази очакваме делът да е много по-нисък - 53 на сто, твърдят от ведомството. Очаква се реколтата да бъде в рамките на 5,5 млн. тона. \nВ момента те са с 20% по-високи от миналогодишната реколта. По думите й в момента на пристанище качествената хлебна пшеница се продава за 360 лв./т, а фуражната - за 350 лв. От националната асоциация на зърнопроизводителите потвърдиха, че само половината от  житото, прибрано сега, е с добри хлебопекарни качества. Стопаните, които успяха да ожънат преди 20 юни, нямаха проблеми с дъждовете и житото им е с добро качество. Лошото време оказа негативно влияние и на добивите. На места прибраните количества са 400 кг/дка, при 600-700 кг/дка през миналата. Подобно е положението в областите на Плевен и Търговище. Това както и сушата в Русия, която е един от основните износители в Черноморския регион, ще намали предлагането. \"На Софийската стокова борса продавачите на пшеницата с добри хлебопекарни качества искат 390-400 лв. за тон\", съобщи главният изпълнителен директор Васил Симов. На борсата няма сделки, а цените са в много широк диапазон.  \n    \n \t\n", "date": "2018.08.10", "title": "Дъждовете ще вдигнат добива от царевица и слънчеглед  "}
{"url": "http://www.duma.bg/node/172918", "text": "Спестяванията на бизнеса и домакинствата в банките в края на юни достигат до 71,709 млрд. лева, като нарастват с 9,6% на годишна база, докато в края на март отчетоха 7,7% годишен ръст. Данните сочат леко ускорение. Това показват предварителните данни от паричната статистика на Българската народна банка (БНБ). В края на второто тримесечие броят на депозитите в банковата система са 10,368 милиарда и намаляват с 2,6% на годишна база, докато в края на март годишното намаление беше 1,8%, се вижда от статистиката на централната банка. Експертите на БНБ пресмятат, че в края на юни спрямо края на първото тримесечие броят на депозитите намалява с 1,2%, а размерът им нараства с 2,8%. \nДепозитите на фирмите в края на юни се увеличават с 3,7% на годишна база до 629 хил. броя, при годишен ръст от 4,6% в края на март. В края на второто тримесечие на 2018 г. тези депозити са в размер на 22,693 млрд. лева, като за една година нарастват с 15,6% при 13% годишно повишение в края на първото тримесечие. Спрямо края на март броят им се увеличава с 0,7%, а размерът - с 4,7%. С 18,9% е годишното нарастване на спестяванията на бизнеса над 500 хил. до 1 млн. лева, показват наблюденията на Investor.bg. След тях, с увеличение от 12,9%, растат депозитите от 200 хил. до 500 хил. лева. На трето място - с 10,3% е годишното повишение при вложенията над 1 млн. лева. В края на второто тримесечие на тази година броят на депозитите на домакинствата и фирмите, които ги обслужват, достига 9,739 млн., като намаляват на годишна база с 2,9%, докато годишното понижение в края на март беше 2,2%. Размерът на тези депозити е 49,017 млрд. лева и към 30 юни се увеличава със 7% на годишна база, като годишният ръст в края на март беше 5,5%. \n    \n \t\n", "date": "2018.08.10", "title": " За година спестяванията с ръст от близо 10% "}
{"url": "http://www.duma.bg/node/172920", "text": "Наскоро регистрирана компютърна фирма спешно ще достави на Българската агенция по безопасност на храните (БАБХ) препарати за потвърждаване на диагнозата за чума по овцете и козите за над 336 хил. лв. без ДДС. Това е видно от регистъра на обществените поръчки, съобщи сайтът agronovinite.com. Процедурата - договаряне без предварително обявление, е открита на 31 юли 2018 г. За участие е поканена само фирмата \"Глобул Вижън 2018\" ЕООД. Компанията е единствената на територията на страната с оторизация от френския производител \"ID VET\" да предлага нужните диагностични препарати, става ясно от мотивите за избора. \n\"Глобул Вижън 2018\" е създадена на 29 юни - осем дни, след като БАБХ обяви официално, че е открито първото огнище на чума по дребните преживни животни в село Воден, община Болярово, и ден преди директорът на БАБХ д-р Дамян Илиев да издаде заповед за изтребването на животните след откриване и на второ огнище в село Кости, община Царево. \nПредметът на дейност на компанията няма нищо общо с ветеринарномедицинската дейност. \"Глобул Вижън 2018\" се занимава с продажба на компютри, хардуер, периферни устройства, електронно офис оборудване и софтуерни продукти, ремонт, поддръжка и рециклиране на компютри, изграждане и поддръжка на компютърни информационни системи. Собственик на компанията е 28-годишният Никола Явахчов. Той фигурира като член на секционна избирателна комисия в Овча купел, но не е посочено от квотата на коя политическа сила. Установяването на връзка с 28-годишния младеж е невъзможно. Уставният капитал на \"Глобул вижън 2018\" е 500 лв., а поръчката, която трябва да изпълни, е за 336 184.80 лв. без ДДС. \nСпешните мерки се налагат заради \"извънредната и усложнена епизоотична обстановка в страната по отношение на болестта чума по дребните преживни животни и нейното бързо разпространение в страната през юни и юли 2018 г.\", мотивира се БАБХ. \nДържавната агенция оправдава бързите си действия и с това, че чумата по дребните преживни животни е силно заразна, предава се бързо, има агресивно развитие, висока смъртност, може да застраши националната сигурност и затова се препоръчва \"радикално унищожаване с всички произтичащи процедури\". \nВъпреки твърденията на шефа на БАБХ д-р Дамян Илиев и на всички държавни органи, че чумата по овцете и козите е потвърдена както от българска, така и от френска лаборатория, в мотивите за избора на процедура е посочено, че \"лабораторното потвърждаване на диагнозата е задължително\". \nДо момента няма официална позиция от БАБХ относно избора на прясно регистрираната компания, на която агенцията се кани да възложи поръчката.   \n \t\n", "date": "2018.08.10", "title": "Компютърна фирма ще доставя тестери за чумата по овцете  "}
{"url": "http://www.duma.bg/node/172919", "text": "Държавата губи около 1,5 млрд. лв. годишно от заобикаляне на данъчното облагане, пише в годишния доклад за дейността на НАП. Все пак размерът на неплатените в срок задължения е намалял с 2,3% до 117,1 млн. лв. спрямо същия период на 2016 година. В същото време за погасяване на нововъзникнали задължения през 2017 г. са събрани 116,9 млн. лв. повече, в сравнение с 2016 г. и 142,4 млн. лв. повече, в сравнение на 2015 г. Увеличеното доброволно изпълнение и по-високата събираемост на новите просрочия са основните причини размерът на непогасения остатък от нововъзникналия дълг да намалява през последните години, като към края на 2017 г. е с 234 млн. лв. по-малко от остатъка в края на 2016 г., отчитат от НАП. \nОтчетените приходи от корпоративен данък от банки за 2017 г. възлизат на 222,2 млн. лв., което е с 27% (47,2 млн. лв.) повече в сравнение със събраните през 2016 г. налози. Изпълнението на плана е 133,9%. Приходите от банки формират 10,1% от общите приходи от корпоративен данък в България. Това става ясно от годишния доклад за дейността на Националната агенция за приходите. \nСпоред отчета към края на 2016 г. в България е имало 27 банки, като пет от тях са клонове на чуждестранни банки. Общата сума на активите им нараства с 5,2% - до 92,1 млрд. лв. спрямо същия период на 2015 година. Печалбата след данъци на банковата система е в размер на 1,262 млрд. лв., което е с 364 млн. лв. повече спрямо отчетената година по-рано, и е най-висока за последните 5 години, посочват от НАП. В края на 2017 г. с най-голям ръст на внесения корпоративен данък, в сравнение със същия период на предходната година, са 14 банки. Общият размер на внесения от тях данък е с 47,7 млн. лв. повече в сравнение с предходната година. Към 31 декември 2017 г. с най-голямо намаление на внесения корпоративен данък, в сравнение със същия период на предходната година, са 4 банки. Общият размер на внесения от тях данък е с 6,2 млн. лв. по-малко в сравнение с миналата година, отчитат данъчните. Застрахователните компании пък са платили 36 млн. лв. за корпоративен данък, което е с 8,5% повече от събраното през 2016 г. \n    \n \t\n", "date": "2018.08.10", "title": "Държавата губи 1,5 млрд. лв. годишно от данъчни измами"}
{"url": "http://www.duma.bg/node/172880", "text": "44-годишен бивш борец, който няма и един зъб в устата си, е човекът, погълнал 301 шишчета за 44 минути в ресторант в Анталия. \n\"Когато бях млад, съм изяждал по половин агне. Можех да сдъвча всичко, ако имах зъби\", каза пред репортери Осман Аксьол, след като победи противниците си. Като награда за успеха си мъжът получи смартфон и правото да се храни безплатно в ресторанта в продължение на четири месеца, съобщи агенция \"Демирйорен\". \nСъщото заведение организира по-рано и конкурс за представителки на нежния пол. Той беше спечелен от 21-годишната Серен Йълмаз, която наддаде за 23 минути 7 килограма, след като изяде 255 шишчета в надпреварата, както ДУМА писа. \nСледващото състезание, което ще организира собственикът на заведението, ще бъде между двамата победители. \"Наградата може да е нова кола\", каза пред репортери Иляс Демир.   \n \t\n", "date": "2018.08.10", "title": "Мъж без зъби изяде 301 шишчета в Турция"}
{"url": "http://www.duma.bg/node/172882", "text": "Съпрузите Масао Мацумото и Мияко Сонода от Япония отбелязаха двоен празник - 80 години семеен живот и вписването им в Книгата на рекордите на Гинес като най-възрастната жива брачна двойка в света, съобщи ЮПИ. \nКомбинираната възраст на 108-годишния Мацумото и 100-годишната Сонода е 208 години и 259 дни към датата, на която е потвърдено постижението им. Съпрузите имат 5 дъщери и 13 внуци. До края на август се очаква появата на бял свят на 25-ото им правнуче. \nМакар понастоящем да държат рекорда за най-дълголетна жива семейна двойка, Масао Мацумото и Мияко Сонода не са най-възрастните съпрузи в историята. Рекордът принадлежи на норвежкото семейство Карл и Гурдрен Долвен. Комбинираната им възраст към момента на смъртта на жената през 2004 г. е 210 години, 1 месец и 34 дни.\n   \n \t\n", "date": "2018.08.10", "title": "80 години брак отпразнува най-възрастната двойка"}
{"url": "http://www.duma.bg/node/172883", "text": "Първи кадри от многоочакваното завръщане на отличения с награда \"Еми\" световен феномен \"Космос\" представят Fох и National Geographic. Изпълнителният продуцент, сценарист и режисьор Ан Друян (която бе отличена с \"Еми\" за сценария на поредицата от 2014 г. и приза \"Пибоди\" за продуцирането й) и изпълнителните продуценти Сет Макфарлън (\"Семейният тип\", \"Орвил\", \"Космос: Пътешествие в пространството\"), Бранън Брага (\"Орвил\", \"Космос: Пътешествие в пространството\", \"Тера Нова\") и Джейсън Кларк (\"Орвил\", \"Космос: Пътешествие в пространството\") с водещия на поредицата Нийл Деграс Тайсън, видния символ от поп културата, астрофизик и водещ на отличеното с \"Еми\" предаване \"Да поговорим за звездите\", се появиха заедно, за да споделят първи поглед по време на панела на Сан Диего Комик-Кон 2018. Една от най-посещаваните конференции, първоначално посветена на комикси и научна фантастика, сега включва информация и панели, посветени на популярни телевизионни продукции, както и всичко, свързано с поп културата и развлекателния бизнес в голям набор от жанрове. \nПремиерата на \"Космос: Възможни светове\" по Fох и National Geographic е предвидена за март 2019 г. Можете да видите и да споделите първите кадри тук:    \n \t\n", "date": "2018.08.10", "title": " Представят първи кадри от \"Космос: Възможни светове\""}
{"url": "http://www.duma.bg/node/172890", "text": "Страхотно преживяване е да бъдем в този град, да свирим пред вас!, заяви лидерът на Ли Шаочуан квинтет. Той благодари на д-р Емил Илиев за поканата и на Китайската джаз асоциация, че ги е препоръчала да участват на нашия реномиран фестивал. Бендът, който за първи път идва в България, представи в Банско репертоар предимно от композиции на Ли Шаочуан, посрещнати с бурни аплодисменти от многобройната публика. Съпругата му Жун Цънцу свири в квинтета на вибрафон, Шюнгуан Джан - на китара, Шу Джутонг - на барабани, а басистът Хуан Юн-Адам е и секретар на Китайската джаз асоциация. Ли казва, че се влюбил в джаза, когато преди 20 години слушал Адам да изпълнява тази музика. Вече 13 години Хуан Юн провежда джаз фестивал и се стреми да подпомага младите музиканти. Китайската джаз асоциация съществува отскоро, но вече трупа опит в организацията на структурите, обучението, събитията, при което получава голямо съдействие и от правителството, допълниха гостите. \nВ края на 80-те години нашата страна се отвори за света. Навлезе музика, която не бяхме слушали - рок, джаз, блус. Музикантите, както всички хора у нас, се събудиха за новото и започнаха да свирят тези стилове, в Пекин се появиха много млади изпълнители, които се стремят да ги развиват. Заедно с тях се оформи и огромна публика с интерес към новото звучене, разказва Адам. Ежегодно през последните 10 години у нас настъпват положителни промени, казва Адам. Живея в Пекин, където всяка вечер може да посетите стотици концерти, в града има над 300 киносалона и т.н. \nВ началото нямаше кой да ни учи, музикантите се събираха и свиреха заедно, откривахме сами тънкостите на джаза. Постепенно в Китай започнаха да идват американски джазмени и да преподават в нашите големи консерватории. Китайски музиканти пък отиваха в чужбина да изучават стила и се връщаха у дома да предават знанията си на студентите, споделя Ли Шаочуан, възпитаник на консерваторията в Шанхай и магистър по джаз в университета на северен Тексас, САЩ. Той е свирил с Еди Гомес, Пат Матини, Били Дръмонд, Ури Кейн и други. В своите композиции Ли желае да постигне хармоничен баланс между западните и източноазиатските мелодии.   \n \t\n", "date": "2018.08.10", "title": " Китайски квинтет обра овациите в Банско  "}
{"url": "http://www.duma.bg/node/172886", "text": "Световноизвестният японски писател Харуки Мураками стана водещ на специално радиошоу, в което пусна някои от любимите си песни и каза, че писането на книги е свързано с ритъм, както в музиката и при бягането, предаде Асошиейтед прес. Автор на бестселъри и редовен претендент за Нобелова награда за литература, Мураками често участва в маратонски бягания и е известен с любовта си към музиката, която играе ключова роля в описаните от него истории. По време на 55-минутното радиошоу 69-годишният автор разказа свои спомени на фона на 9 песни, които избрал от богатия си музикален архив, складиран в 7 айпада. Мураками започнал да пише книги, докато стопанисвал джаз бар в Токио, след като получил университетска диплома.   \n \t\n", "date": "2018.08.10", "title": " Харуки Мураками стана радиоводещ"}
{"url": "http://www.duma.bg/node/172885", "text": "Академията за филмовите изкуства и науки на САЩ, която всяка година връчва наградите \"Оскар\", представи нова категория за изключителни постижения в популярното кино, съобщи Би Би Си. Това е част от трите промени, които бяха направени преди дни от управителния борд на академията. Сега филми, които са популярни сред обществото, но не са толкова добре приети от критиците, ще имат по-голям шанс да се преборят за \"Оскар\". Не е ясно обаче дали тези промени ще влязат в сила на време за следващата церемония през февруари.   \n \t\n", "date": "2018.08.10", "title": "Оскарите с още една категория"}
{"url": "http://www.duma.bg/node/172888", "text": "Мира Кацарова ще пренесе усещане за Париж в зелената градина на SOHO директно под звездите, а плачещата върба ще ухае на цъфналите кестени от Шанз-Елизе и дъжда по уличките на Сен Жермен. Концертът на 16 август от 20 ч. на ул. \"Искър\" 4 е част от поредицата SoCONCERT, както и от проекта на голямата джаз дама с изяви само с френски песни. В компанията й публиката ще срещне любими музиканти като Мирослав Турийски - пиано и автор на аранжиментите, Веселин Веселинов-Еко - контрабас, и Христо Йоцов - барабани. Лиризма на пиесите ще подчертаят посредством струнен квартет. \nA защо френски? Защото езикът на Пол Елюар пулсира по своему, мелодичен и изненадващ с динамики и звукоизвличане. А когато е втъкан в песен, произношението на характерните гласни и съгласни така преакцентира цялата вокална фраза, че тя добива нов ритъм, като че ли направен за танц. \"Тази игра на звуците сякаш най-много ме забавлява. Начинът, по който фонетиката на езика отеква в мелодията, е неповторимо белязан със свобода - можеш да избереш своя изказ без предразсъдъци - от разпято, драматично вибрато до минималистични прошепнати речитативи\", разкри Мирослава Кацарова. С музиката им присъстващите ще прекрачат отвъд пространството, по следите на изгубеното време.     \n \t\n", "date": "2018.08.10", "title": "Мирослава Кацарова с усещане за Париж"}
{"url": "http://www.duma.bg/node/172887", "text": "Самостоятелна изложба-графика на българския художник Веселин Дамянов-Вес е открита в зала 2 на варненската галерия \"Ларго\" (ул. \"Хан Крум\" 8). Събитието е част от съпътстващата програма на III Международен eкслибрис конкурс в морската ни столица. Вес е поканен като победител във второто му издание. Изложбата е озаглавена с намигване  на автора към публиката - \"Малкият формат в големия град\" и представя 30 произведения, създадени през последните няколко години. Голяма част от творбите са спечелили международни награди в престижни арт форуми в чужбина. Изложбата на Веселин Дамянов-Вес може да се разгледа до 3 септември.\n   \n \t\n", "date": "2018.08.10", "title": "Изложба-графика на Веселин Дамянов-Вес в галерия \"Ларго\""}
{"url": "http://www.duma.bg/node/172889", "text": "Първото издание на специалната поредица \"Необичайните заподозрени\" ще бъде посветено на световноизвестния художник от български произход Христо Явашев-Кристо. За срещата си с талантливия авангардист и творбите му в ефира на Bulgaria On Air днес, 10 август, от 22 ч. ще говори режисьорът Стоян Радев. Зрителите ще видят и интервю с Кристо от 2011 г., което никога досега не е било излъчвано. Защо - ще стане ясно в предаването. \nХристо Явашев-Кристо отново е в центъра на вниманието заради проекта си \"Мастаба\" в езерото на Хайд парк в Лондон. Авторът доби световна слава с опаковането на Райхстага, с инсталация \"Вратите\" в Сентрал парк, с \"Плаващите кейове\" в италианската област Ломбардия и с още много други грандиозни и артистични начинания. \n\"Необичайните заподозрени\" е авторско предаване на емблематичния медиен експерт Георги Лозанов, в което запазено място имат изявени личности, чийто глас не се чува често в телевизионния ефир, но винаги оставя следа и силен отзвук. През август водещият ще срещне зрителите с актьорите Владимир Пенев, Теодора Духовникова, Христо Гърбов и поета Ани Илков.     \n \t\n", "date": "2018.08.10", "title": "Портрет на Кристо рисуват в \"Необичайните заподозрени\""}
{"url": "http://www.duma.bg/node/172906", "text": "Премиерът на Канада Джъстин Трюдо отказа да се извини на Саудитска Арабия по казуса за човешките права, информират световни агенции. \nПрипомняме, по-рано тази седмица Рияд изгони посланика на Канада, блокира новите търговски и инвестиционни сделки и прекрати сътрудничеството в редица области след призив на Отава да освободи правозащитници. Канада открито разкритикува репресиите срещу правозащитници в монархията. Това беше възприето от Саудитска Арабия като намеса във вътрешните работи на държавата. \nНо Трюдо не се огъна от натиска на Рияд. \nКанада винаги ще говори силно и ясно публично и частно по въпроси за човешките права, подчерта той, но поясни, че Отава не желае обтегнати отношения със Саудитска Арабия. \nПо думите му Канада отчита, че Рияд е \"постигнал напредък що се отнася до човешките права\". \nТрюдо разкри, че външният министър на Канада Кристия Фрийланд е провела дълъг разговор със саудитския си колега във вторник в опит да разрешат спора. \n\"Дипломатическите разговори продължават\", каза той, но предупреди, че Канада ще продължи да притиска Саудитска Арабия по въпроса. \nПо-рано външният министър на Саудитска Арабия Адел ал Джубейр изключи посреднически преговори, завявайки на пресконференция в Рияд, че \"е направена грешка и грешката трябва да бъде поправена\".   \n \t\n", "date": "2018.08.10", "title": " Канада не смята да се извинява на Саудитска Арабия"}
{"url": "http://www.duma.bg/node/172907", "text": "Терористичната джихадистка групировка „Ислямска държава“ е подготвяла терористични действия и в други европейски държави след атентатите през есента на 2015 г. в Париж и през пролетта на 2016 г. в Брюксел. Това съобщи RTL. \nПо данни на медията в хода на съвместно разследване, водено от ноември 2016 г. от спецслужбите на редица европейски държави, било установено, че терористичната групировка планирала терористични действия на територии „от Португалия до Западните Балкани“. Не става ясно коя от страните на Западните Балкани е щяла да стане мишена на джихадистите. \nПо информация на RTL разследването установило още трима белгийски граждани, които са заподозрени в подготовката на атентатите в Париж и Брюксел. Единият от тях – 30-годишният жител на Брюксел Какир Ш. бил разпитван, но оставен на свобода. Вторият - Мохамед Салахедин Л., 39-годишен и живеещ в брюкселския квартал Мьоленбек, е издирван от службите. Третият заподозрян е 29-годишният Сами Джиду, който е загинал в Сирия, докато се сражавал на страната на джихадистите.  \nПри атентата на 13 ноември 2015 г. в Париж, три джихадистки групи извършиха координирани атентати, в резултат на които загинаха 130 души. На 22 март 2016 г. две експлозии разтърсиха брюкселското летище. Малко по-късно трета експлозия имаше в метростанция „Малбек“. Терористичните актове в Брюксел покосиха 32 души.   \n \t\n", "date": "2018.08.10", "title": "ИД готвела атентат и на Западните Балкани"}
{"url": "http://www.duma.bg/node/172908", "text": "Нов силен вторичен трус с магнитуд 5,9 по скалата на Рихтер разлюля остров Ломбок в Индонезия вчера сутринта, съобщиха от американския Център за геоложки наблюдения. \nТова стана само четири дни след опустошителното земетресение на острова, който е привлекателно място за туристи. \nВторичният трус е бил на малка дълбочина и с епицентър, северозападно от острова. Не се съобщава за нови жертви вследствие на този трус. \nНо броят на загиналите при земетресението 6,9 по Рихтер на индонезийския остров Ломбок през миналата седмица достигна повече от 300 души, обяви министър, цитиран от АФП. По последни данни броят на загиналите достигна 319 души, съобщи министърът по въпросите на сигурността Виранто, който като много други граждани на страната има едно име. \nМалко по-късно Ройтерс съобщи, позовавайки се на правителството, че броят на загиналите се е увеличил до 259 души.   \n \t\n", "date": "2018.08.10", "title": "Нов трус разлюля Индонезия, жертвите са вече над 300"}
{"url": "http://www.duma.bg/node/172909", "text": "Израел обмисля инвазия в Ивицата Газа. Еврейската държава може да евакуира граничните населени места заради ескалиралия конфликт, съобщиха източници от армията, цитирани от \"Аарец\". \nВисокопоставен израелски командир заяви тази сутрин, че военните са близо до започване на операция в Ивицата Газа, не изключват евакуация на населените места до границата, докато боевете продължават. \nОще една нощ на ескалация, на този етап не виждаме края, обяви офицерът. \nИмайки предвид преговорите между ХАМАС и Израел, които се водят с посредничеството на Египет, източникът коментира, че палестинската групировка е избрала да не сключва споразумение и ще плати цената за нарушенията през последните четири месеца. Представителят предупреди, че ХАМАС ще получи тежък удар, ако продължи да изстрелва ракети. \nИзраел ще продължи да нанася удари по Газа. Изпратено е подкрепление в Южен Израел. Въоръжените сили подготвят евакуацията на цивилните, които живеят на разстояние 4 километра от границата, обясни източникът. \nМеждувременно ХАМАС вини за последното насилие Израел заради убийството на двама от групировката във вторник. Израелската армия вярва, че инцидентът е недоразумение, след като израелски войници погрешно са сметнали, че стрелба по време на военна демонстрация в Газа е била насочена към тях. \nНад 180 ракети бяха изстреляни към Израел в сряда вечерта и четвъртък сутринта. Повече от 10 души са ранени. Системата \"Железен купол\" е прихванала 25 ракети.   \n \t\n", "date": "2018.08.10", "title": " Израел обмисля инвазия в Ивицата Газа"}
{"url": "http://www.duma.bg/node/172911", "text": "Рияд призна за убийството на деца в Йемен \nВодената от Саудитска Арабия коалиция призна, че те са извършили въздушната атака, при която загинаха и бяха ранени десетки деца в Йемен. В изявление коалицията нарича удара \"легитимно военно действие\" в отмъщение за нападение на бунтовници срещу саудитския град Джизан в сряда. В резултат на нападение срещу автобус, превозващ деца в контролирания от бунтовници Северен Йемен, има десетки убити или ранени, съобщи Международният комитет на Червения кръст.  \nОпозиционни депутати са обвинени за атентата срещу Мадуро \nВърховният съд на Венецуела нареди да бъде арестуван опозиционерът Хулио Борхес заради подозрения за участието му в опита за покушение на настоящия президент Николас Мадуро. Съдът е наредил „незабавно да бъде арестуван” Боргес, който е депутат и бивш говорител на народното събрание, по обвинение в заговор за убийство. Освен това Върховният съд отмени имунитета на Борхес, както и на Хуан Рекуенс, като вторият е бил арестуван през нощта по същите обвинения.  \nКитай с ответни санкции за САЩ \nКитай обяви, че ще наложи още наказателни мита, като този път те ще бъдат в размер на 25% на определени стоки, произведени в САЩ, размерът на митата ще е 16 милиарда долара. Тези мерки ще влязат в сила в същия момент, в който влязат в сила наказателните мита на САЩ за внос на китайски стоки, което ще се случи на 23 август. Списъкът с избраните американски стоки включва въглища, нефт, химикали и някои видове медицинско оборудване. \nАмериканският Сенат иска да разпита Асандж  \nКомисията по разузнаване към Сената на САЩ е отправила искане основателят на \"Уикилийкс\" Джулиан Асандж да даде показания при закрити врата като част от разследването на комисията във връзка с действията на Русия по време на изборите през 2016 г. От \"Уикилийкс\" написаха в туитър, че Асандж разглежда искането на комисията. \n \n   \n \t\n", "date": "2018.08.10", "title": "Кратки новини"}
{"url": "http://www.duma.bg/node/172912", "text": "\"Подкрепям и това е моята политика, раздялата с албанците. Да имаме територия, към която не е известно кой как се отнася и към какво принадлежи, винаги е източник на потенциален конфликт\", каза сръбският президент Александър Вучич пред репортери в град Шид. \nТой добави, че не може да говори за това какво преговаря с косовските албанци, тъй като ще разкрие картите на Сърбия в преговорите. \nВучич също така обясни, че споразумението между Белград и Прищина ще бъде всеобхватен пакет, а не опростен, както някой си представя. \nСръбският президент съобщи още, че през месец септември ще посети Косово, където ще има среща с косовските сърби. \nС тях Вучич ще говори за бъдещето на Косово. \"Няма да вземем нито едно решение без Вас. Аз лично ще посетя Косово през месец септември, защото искам да говоря с всеки един от Вас, да ви съобщя какво ново ще има в преговорите за бъдещето на Косово. Искам заедно да изготвим план, заедно да построим бъдещия съвместен живот\", каза Вучич в телефонна връзка със сърбите от Косовска Митровица. \nВ същото време стана ясно, че сръбският президент ще отиде в Москва за консултации по косовския въпрос с руския президент Владимир Путин. Срещата ще се състои на 15 септември веднага след приключването на новия кръг от преговори в Брюксел с косовските албанци. Вучич ще има срещи и с американския президент Доналд Тръмп, и с китайския президент Си Дзинпин.   \n \t\n", "date": "2018.08.10", "title": " Вучич: Подкрепям раздялата с албанците"}
{"url": "http://www.duma.bg/node/172913", "text": "Президентът на Иран Хасан Рохани предупреди Северна Корея да не се доверява на САЩ, съобщи иранската държавна медия. \nВъншният министър на Северна Корея И Йон-хо се срещна с Рохани в Техеран. Двамата се съгласиха да продължи развитието на отношенията между КНДР и Ислямската република. \nПредставителят на Пхенян подчерта, че политиката на КНДР е да задълбочи отношенията си с Техеран и да се \"бори с едностранните действия\". \nРохани от своя страна поясни, че представянето на американската администрация през последните години убеди Иран, че не може да се доверява на САЩ, тъй като не изпълняват задълженията си. \nМеждувременно стана ясно, че Република Корея и КНДР ще проведат среща на високо равнище през следващата седмица, за да прегледат изпълнението на сключените споразумения и да обсъдят подготовката за нова среща между техните лидери. \nРазговорите на високо ниво ще се проведат в понеделник на северната страна на селцето Панмунджом, която разделя двете Кореи, допълни министерството. \nПредставителите на двете държави се очаква да подготвят нова среща между лидера на КНДР Ким Чен-ун и президента на Република Корея Мун Дже-ин. \nМун и Ким проведоха историческа среща през април. Те обсъдиха ядрената и ракетна програма на Северна Корея и бъдещото подобряване на отношенията между двете страни. Двамата лидери също така се съгласиха да сключат мирен договор за официално прекратяване на Корейската война до края на годината.   \n \t\n", "date": "2018.08.10", "title": "Иран към Северна Корея: Не вярвайте на Америка"}
{"url": "http://www.duma.bg/node/172910", "text": "САЩ обявиха, че възнамеряват да наложат нови икономически санкции на Русия, след като са установили, че Москва стои зад нападението с нервнопаралитичния агент \"Новичок\" срещу бивш руски шпионин във Великобритания, предадоха информационните агенции. \nСлед отравянето в началото на март в град Солсбъри на бившия руски двоен агент Сергей Скрипал и дъщеря му Юлия \"САЩ установиха на 6 август, че руското правителство е използвало химическо или биологическо оръжие в нарушение на международното право, или е използвало смъртоносно химическо или биологическо оръжие срещу свои сънародници\", заяви в комюнике говорителката на Държавния департамент Хедър Науърт. \nСъгласно американския закон за химическите оръжия, това заключение води до налагане на икономически санкции, които се очаква да влязат в сила в края на месеца - на или около 22 август, добави говорителката, без да конкретизира какви ще са санкциите. \nВинаги сме казвали съвсем ясно, че сме съгласни с изводите, че става въпрос за нервнопаралитичния агент \"Новичок\" и че виновният в крайна сметка е Руската федерация, заяви в сряда пред журналисти висш представител на Държавния департамент. \nПредвидените санкции засягат износа на някои технологични продукти, като електронни устройства и оборудване от деликатно естество, които имат отношение към националната сигурност. Ще се прави изключение за дейностите, свързани с космическите полети, космическо сътрудничество и области като безопасността на пътническите полети, като всеки случай ще се преценява отделно, каза представителят, пожелал анонимност. \nВъзможно е засегнатата от санкциите търговия да достигне стотици милиони долари. От Русия зависи колко драстични ще са последиците, подчерта той. \nСлед влизането в сила на тези санкции Русия ще разполага с 90 дни да даде надеждни гаранции, че повече няма да използва химически оръжия и да разреши инспекции от страна на ООН и други международни наблюдаващи организации. \nАко това не стане, ще бъде наложена втора серия, \"по-драконовски\" санкции, като може да се стигне дотам руски авиокомпании да не бъдат допускани до американските летища и дори до преустановяване на дипломатическите отношения между двете страни, подчерта висшият представител. \nГоворител на британското правителство приветства новината за санкциите. \n\"Решителната международна реакция на използването на химическо оръжие по улиците на Солсбъри отправя недвусмислено послание до Русия, че провокативното й, безразсъдно поведение няма да остане без отговор\", каза говорителят, цитиран от Ройтерс. \nКремъл е бил уведомен за това решение на Вашингтон в сряда, отбелязва АФП. \nРусия от своя страна реагира остро и заяви, че американските власти не са представили факти или доказателства за руска намеса в аферата \"Скрипал\". \"Все още няма факти или доказателства за това какво се е случило\" в Солсбъри , казват от посолството на Русия в САЩ. \"Американската страна се позова на конфиденциалността и отказа да даде обяснение\", се казва още в изявлението. \n    \n \t\n", "date": "2018.08.10", "title": "САЩ налагат санкции на Русия заради \"Новичок\"-а"}
{"url": "http://www.duma.bg/node/172914", "text": "В тайнствения лагер, където американската полиция откри 11 изтощени деца на възраст от до 15 г., те са били обучавани да боравят с оръжие. Според съобщения на местни медии, един от двамата арестувани в лагера въоръжени мъже, Сираж Ибн Уахаж, е подготвял изпълнители на бъдещи атентати в училища. \nМиналия петък в нелегалния лагер в щата Ню Мексико бяха арестувани двама въоръжени мъже и три жени - предполага се, че те са майките на намерените там деца. \nСлед това полицията откри на територията на лагера останки от малко дете. Следствието предполага, че това вероятно е изчезналият 3-годишен син на Уахаж - Абдул Гани. \nУахаж беше заподозрян в отвличане на собствения си син през декември м.г. Именно разследването на изчезналото дете доведе полицията в лагера. \nПрокурорът настоя арестуваният Уахаж да остане в затвора без право на пускане под гаранция. Властите смятат, че Уахаж е голяма заплаха за спасените от лагера деца, а също така и заплаха за обществото като цяло, т.к. е склонен към насилие и е готов да използва оръжие с престъпни цели. \nВ материалите на съда има документ, предупреждаващ, че ако обвиняемите бъдат освободени под гаранция, има голяма вероятност те да извършат нови престъпления. Цитират се и думите на един от приемните родители на дете, което е било сред освободените 11 деца в лагера: \"Уахаж е обучавал нашето дете да използва автомат и го е подготвял за извършване на терористичен акт в училище.\" \nПетимата арестувани възрастни се обвиняват в жестоко обръщение с деца. Когато полицаите откриха нелегалния лагер в пустинята, те бяха поразени от това колко изтощени, гладни и мръсни са били децата. Всички приличали на \"бежанци от третия свят\", нямали храна, нито прясна вода, били боси, немити и облечени само с мръсни парцали. Мъжете от своя страна били въоръжени с щурмова пушка АР-15 и четири пистолета. \nМедиите в САЩ правят връзка между арестувания в Ню Мексико боец и известния в Бруклин мюсюлмански проповедник имам Сириаж Уахаж, смятайки, че арестуваният е негов син. Имам Уахаж е един от най-известните проповедници на исляма в САЩ. През 1991 г. той става първият мюсюлманин, на който е дадено правото да чете молитва в Камарата на представителите на Конгреса на САЩ.   \n \t\n", "date": "2018.08.10", "title": "В пустинята готвели деца за терористи  "}
{"url": "http://www.duma.bg/node/172925", "text": "Главният архитект на Хасково Деляна Панайотова е уволнена дисциплинарно. Тя е получила заповедта с нотариална покана вчера, но самият документ е с дата 20 юли, когато архитектката вече е била в болничен. Панайотова ще обжалва пред съда. Панайотова разказа, че с екипа са имали разногласия, но отказа да даде подробности на този етап. Архитект Тодор Грозев е назначен временно за главен архитект на Хасково. \nДеляна Панайотова е завършила УАСГ-София, специалност “Архитектура”. След завършването си е работила в една от най-големите фирми в столицата.   \n \t\n", "date": "2018.08.10", "title": " Уволниха главния архитект на Хасково"}
{"url": "http://www.duma.bg/node/172927", "text": "Пациенти на Националната специализирана болница за физикална терапия и рехабилитация - ЕАД (НСБФТР) в столичния квартал \"Овча купел\" са подали колективна жалба до министъра на здравеопазването Кирил Ананиев. Причина за  недоволството им е нов ценоразпис на допълнителните услуги, които лечебното заведение предлага. От юли на вратата на болницата е залепена бележка, която информира пациентите, че заради подобрени битови условия, включващи телевизор, безжичен интернет и собствен санитарен възел, те трябва да платят такса от 49 лв. \n\"Ясно е, че не може да бъде събирана сума за това, че всички стаи разполагат с интернет, телевизор и собствен санитарен възел. Това е престъпление на гърба на нас, хора в нужда, да се изкарват нечестно пари. На вас може да ви звучи смешно, но за всеки от нас събирането на такава огромна сума е неоснователно и само по себе си е безумна и нагла подигравка\", пишат гневните пациенти. По думите им има нови цени за стаи с 1, 2 или 3 легла. Те информират, че са се консултирали с представител на Медицинския одит, откъдето са получили отговор, че подобно събиране на суми е незаконно, защото противоречи на действаща наредба. \nСпоред подписалите жалбата храната е с изключително ниско качество. Новият ценоразпис предвиждал и ВИП меню след заплащане на такса от 10 лв., но не ставало ясно какво се разбира под \"ВИП меню\". \nС жалбата си пациентите настояват министърът на здравеопазването да вземе под внимание описаните от тях проблеми и да разпореди спешна проверка.      \n \t\n", "date": "2018.08.10", "title": " Пациенти на болницата в \"Овча купел\" се жалват от нови цени"}
{"url": "http://www.duma.bg/node/172928", "text": "Директорите на РЗОК в страната да бъдат сменени, ако бюджетната рамка за региона бъде нарушена. Това е едно от предложенията на новия управител на НЗОК д-р Дечо Дечев. \"Дали в договорите с директорите на РЗОК да не се заложат конкретни параметри по перата на бюджета за даден регион, които при неспазване, да бъдат основание да се предприемат кадрови промени\", предлага Дечев на последното заседание на Надзорния съвет на касата. Той се обосновава, че \"когато даден регион има конкретен бюджет за дадената дейност, самият директор ще си наложи регулацията\". Според д-р Дечев при това положение конкретният директор \"ще носи персонална отговорност\". Според Дечев дадена РЗОК има конкретен бюджет за конкретна дейност и директорът на РЗОК трябва да регулира този бюджет. \"Нещата са несъпоставими. Ако може в Шумен или в Смолян директорът да влияе върху 6-те кардиолога или 18-те джипита, то в София не може, възразява Теодор Василев от КТ \"Подкрепа\". Според д-р Дечев обаче реалният проблем е, че в момента в София и големите областни градове с университетски болници много голям процент от плащанията са за хора, които са насочени от други населени места. Според него около 40% от пациентите в столицата не са местни, а идват от други населени места. Дечев предлага парите да следват пациента и дава пример: ако пациент идва от Видин в София и за лечението му плаща Софийската каса, тя да може да си вземе парите по клиничната пътека от Видинската. \"И тогава шефът на касата там Видин ще си направи регулация как този пациент стига от Видин в София, като ги прескача\", обяснява Дечев. Това е друга философия от сегашната, подчертава Григор Димитров. Но д-р Иван Кокалов от КНСБ припомня, че е разрешено свободното движение на пациенти и парите трябва да вървят с пациента. Ако бюджетът за болнична помощ е 2 млрд. лв., осигурените са 6 млн. души и им се пада за болнична помощ определена сума, умножаваш я  по броя на хората във Видин и това дава бюджета за болнична помощ там, обяснява д-р Дечев. Според него е сериозен и проблемът с рехоспитализациите: хоспитализациите са около 3 млн., а пациентите са около 800 хил., значи тези пациенти са приемани по няколко пъти в болница и подчертава, че има хора с по 14-15 хоспитализации годишно. Според Дечев сериозен е проблемът с качеството на лечение.     \nДруга идея на управителя на НЗОК е лимитите да са на леглата, а не на болниците. В момента лимитите са на т.нар. исторически принцип. Това означава пререгистрация на всички болници, казва Григор Димитров от БСК. Има болници, на които им е дадено разрешение от МЗ, без да се упоменава броят на леглата, казва Дечев.  \n    \n \t\n", "date": "2018.08.10", "title": " Смяна на директор на РЗОК, ако не се побере в бюджета "}
{"url": "http://www.duma.bg/node/172929", "text": "Ремонтите на улици и подмяната на водопроводи в Стария град на Велико Търново създадоха проблеми с изхвърлянето на контейнерите с битови отпадъци. Има райони, в които сметоизвозващите машини не могат да влязат по седмица и Старият град потъна в отпадъци. Препълнени са и кофите за смет до основните туристически забележителности във Велико Търново. \nЙордан Йорданов, управител на фирмата-концесионер на боклука, обясни, че се опитва да се разбере със строителите. Сметосъбиращата фирма призова жителите на Стария град да изхвърлят битовите си отпадъци в контейнерите за смет в районите с транспортен достъп. \n    \n \t\n", "date": "2018.08.10", "title": "Старият град на Велико Търново потъна в отпадъци"}
{"url": "http://www.duma.bg/node/172931", "text": "75 столични училища са одобрени за финансиране по Националната програма \"Осигуряване на съвременна образователна среда\" в частта й \"Осигуряване на ученически шкафчета\". Регионалното управление по образование разпространи списъкa. Ръкoводствата на школата са имали възможност да кандидатстват за финансиране до 5 юни. Всички одобрени учебни заведения са общински, има само едно държавно - Национално средно училище \"София\". Всяко от столичните школа ще получи различна сума - между 480 и 38 000 лева.  \nНаскоро стана ясно, че близо 600 училища в страната ще получат пари за над 111 000 шкафчета за учениците. Предвидената сума е 2,8 млн. лева. Общо 742 училища в страната са кандидатствали за съфинансиране от Министерството на образованието и науката. \nЗакупуването на шкафчета за учениците е една от мерките, които министерството предприе за олекотяване на ученическите раници. В тях децата могат да съхраняват учебници, учебни комплекти, помагала и други материали, необходими за образователния процес, екипи за физическо възпитание и лични вещи. \n    \n \t\n", "date": "2018.08.10", "title": "75 столични училища ще се сдобият с ученически шкафове"}
{"url": "http://www.duma.bg/node/172932", "text": "Собственици на зелени площи слагат огради в парк \"Бедечка\", алармират от инициативния комитет \"Запазете Бедечка\". Основна алея в парка също може да бъде оградена всеки момент. Става дума за алеята към 700-годишния Стар чинар - любимо място за отдих на старозагорци. Общинският съвет в Стара Загора реши \"Бедечка\" отново да бъде отреден за парк, а в момента тече процедура по замяна на терени, за да се компенсират собствениците на площи в парка. \nПрез това време обаче някои собственици поставят огради, въпреки че строителството в парка е невъзможно, посочват от инициативния комитет. Само преди месец пък алея в парка бе преасфалтирана, а общинските власти припомниха, че това все още е нередно. Очаква се да се разбере дали е редно да се появяват и огради в територия, обявена за парк. \nПрипомняме, че през 2011 г. реално съществуващият парк беше отреден за цялостно застрояване - след спорно възстановяване на земеделски имоти в парка. Последваха редица спорове по темата, като се стигна до обществено допитване за бъдещето на парка. \n    \n \t\n", "date": "2018.08.10", "title": "Заграждат алея в парк \"Бедечка\" в Стара Загора"}
{"url": "http://www.duma.bg/node/172930", "text": "Подготвят се нови правила за конвоиране на арестанти. Това съобщи вчера директорът на дирекция \"Изпълнение на наказанията\" главен комисар Васил Миладинов. Той даде извънредно изявление пред сградата на Софийския затвор, след като бе обявено, че бившата кметица на район \"Младост\" Десислава Иванчева е напуснала болницата отново окована. Миладинов обаче отрече информацията. Той допълни, че с негова заповед има създадена комисия, която изготвя нови правила за конвоиране на лишените от свобода. \"Тези правила, които са издадени навремето, те са свързани с различни бягства на лишени от свобода. В момента се променят, така че да се прави оценка на риска и да се прецени как да бъдат конвоирани\", коментира Миладинов. Не е ясно обаче кога ще бъдат утвърдени. \nВчера рано сутринта Иванчева бе върната в ареста. Нейни поддръжници във фейсбук обявиха, че ще бъде изпратена протестна нота до посолства на някои държави и до европейските институции. \nМеждувременно зам.-министърът на правосъдието Николай Проданов коментира, че отвеждането с оковани ръце и крака до болница на Иванчева се наложило заради липсата на достатъчно добро лечебно заведение, в което да се настаняват арестантите. Той уточни, че има само две болници в България, които са предназначени за затворници или арестанти - едната е в София, а другата в Ловеч.   \n \t\n", "date": "2018.08.10", "title": " Въвеждат нови правила за конвоиране на арестанти"}
{"url": "http://www.duma.bg/node/172899", "text": "ПРОФЕСИОНАЛЕН ПРАЗНИК НА ГОТВАЧИТЕ. Отбелязва се в деня на св. Лаврентий - патрон и закрилник на майсторите с черпака. През 2005 г. за първи път у нас и на Балканите този празник е отбелязан с шествие, организирано от Българската асоциация на професионалните готвачи. 1882 - СЪЗДАДЕНА Е ПЪРВАТА ДЕТСКА ГРАДИНА У НАС. В дома на Алекси Гълчавата в Свищов се събират 53 деца. Идеята на учредителя Никола Живков (1847-1901) - учител, книжовник и обществен деец, е децата да се възпитават \"по български дух, по български характер\". Първото възпитателно заведение за деца от предучилищна възраст, издържано от общината, съществува няколко месеца. През 1887 г. Живков издава ръководство за работа в детските градини, наречено \"Детска мъдрост\". 1897 - ОТКРИТА Е АЦЕТИЛСАЛИЦИЛОВАТА КИСЕЛИНА. Откритието е на немския химик Феликс Хофман, служител на фирмата \"Байер\", който търси по-ефикасно и поносимо антиревматично лекарство за своя баща. Аспирин е запазена марка на \"Байер\" за ацетилсалициловата киселина. Лекарството е ефикасно против главоболие, грип, простудни, ревматични и други заболявания, има силно антисептично и обезболяващо действие. 1913 - ПОДПИСАН Е БУКУРЕЩКИЯТ ДОГОВОР, КОЙТО СЛАГА КРАЙ НА МЕЖДУСЪЮЗНИЧЕСКАТА ВОЙНА. Сключен е от представители на България, Румъния, Сърбия, Черна гора и Гърция. България е принудена да приеме условията на своите противници, тъй като румънските войски достигат близо до София. Според Букурещкия договор Сърбия получава Вардарска Македония, Гърция - Егейска Македония, Румъния - Южна Добруджа, а България - Пиринска Македония и Западна Тракия. 1915 - НАЧАЛО НА БЪЛГАРСКОТО САМОЛЕТОСТРОЕНЕ. Датата е обявена за такава от Министерството на войната. Поводът са успешно приключилите изпитания и пробен полет на първия български аероплан на летището в Божурище. Летателната машина е построена от изобретателя Асен Йорданов (1896-1967). На снимката - реплика на първия български самолет, построен през 1915 г. 1932 - СЪЗДАДЕНА Е КОМПАНИЯТА ЗА ПРОИЗВОДСТВО НА ДЕТСКИ ИГРАЧКИ \"ЛЕГО\". Основите са положени от майстора дърводелец Оле Кирк Кристиянсен в ателието му в Билунд (Дания). Той измисля наименованието \"Лего\" през 1934 г. от датските думи \"leg godt\" (играй добре). През 1949 г. започва да произвежда пластмасови елементи за сглобяване. 1971 - СЪЗДАДЕН Е ВИСШИЯТ ПЕДАГОГИЧЕСКИ ИНСТИТУТ В ШУМЕН. На тази дата филиалът на СУ, създаден на 10 юни 1964 г., е преобразуван в самостоятелно висше учебно заведение. От 21 май 1989 г. то носи името \"Епископ Константин Преславски\". С решение на 37-то НС от 21 юли 1995 г. се преобразува в Шуменски университет \"Епископ Константин Преславски\".   \n \t\n", "date": "2018.08.10", "title": "Датата"}
{"url": "http://www.duma.bg/node/172901", "text": "Транспорт \nНашата цел е България да развива устойчива, балансирана и ефективна транспортна система в услуга на хората и бизнеса. \nАвтомобилен транспорт и пътища  \n\"Не на войната по пътищата!\" - снижение ежегодно с 5% на пътнотранспортните произшествия с тежък изход. Качествен ремонт, рехабилитация и строителство на пътища. Въвеждане на по-справедлива електронна Тол-система с етапна отмяна на винетната система. Защита на националния интерес в международния автомобилен транспорт. Интегриран обществен транспорт в столицата и големите градове. Субсидирани общински транспортни схеми за всички общини в страната. \nЖелезопътен транспорт \nСъздаване на условия българските железници да бъдат център и носител на интермодалност в ЮИ Европа. Професионално управление на БДЖ и защитата им от нелоялна конкуренция. Неотложни мерки за обновление на вагонния, мотрисен и локомотивен парк. \nГражданска авиация  \nПроучване за ново място за развитие на летище София извън границите на града. Защита на националните авиопревозвачи от нелоялна конкуренция. \nВоден транспорт  \nРазвитие на основните ни морски и речни пристанища като интермодални терминали. Включване на Пристанище Варна към основната трансевропейска транспортна мрежа. Адекватна политика за защита и развитие на малките и рибарски пристанища. \nТранспортна инфраструктура \nНационални приоритети в Северна България - етапи на АМ \"Хемус\", СП \"Ботевград - Видин\" и СП \"Русе - Велико Търново\". Практически стъпки към развитие на транспортната инфраструктура към Западни Балкани и Коридор VІІІ (жп линията за РМакедония и АМ \"Калотина\"). Енергетика \nНашата цел е да водим политика за осигуряване на достъп до енергийни източници на екологично и социално съобразена цена за всички (гражданите и бизнеса). Да се премахнат рисковете пред сигурността на снабдяването и несправедливите и непрозрачни отношения между субектите в енергетиката. Ще изградим енергийни мощности, които да подсигурят енергия за бизнеса във връзка с индустрията на страната, развитието на зелената икономика и потребностите на енергийния пазар в региона. Предлагаме последователна политика за стабилизиране на енергетиката, насочена към финансово стабилизиране на енергийния сектор и подкрепа за новите технологии в енергетиката - използване на електромобили, акумулиране на електроенергия и развитие на интелигентни мрежи. Категорично се обявяваме за държавна подкрепа за развитие на големите български енергийни инфраструктурни проекти, газови връзки и коридори с доказана икономическа ефективност. \nРеализирането на тези проекти, поради по-ниските цени на еленергия и/или обезпечаване със суровини, ще даде на страната конкурентно предимство за развитие на високоенергоемки индустрии, като машиностроене, металургия и химическа промишленост при стриктно спазване на съвременните екологични критерии. \nПо отношение монополите в енергетиката ще изградим енергийна система, предоставяща избор на диверсифицирани, мултитарифни енергийни пакети за всички. Ще има пакети за енергийно бедни, гарантиращи минималния им жизнен стандарт; пакети за гражданите и бизнеса според тяхното потребление и справедливо преразпределяне на зелената енергия. Земеделие \nЗемеделието има нужда от цялостен пакет от мерки за защита на собствеността и ефективно стопанисване на земята. Целта ни е да формираме ефективни производствени структури и да подпомагаме сдруженията и кооперациите като база за развитие на средните и дребните производители. \nПредлагаме да се подпомага производството на храни за местна консумация чрез стимулиране на биологичното земеделие, \"късите вериги на доставка\" (т.е. отпадане на многото прекупвачи) и чрез програми, насърчаващи купуването на продукти, произведени в България. \nЩе предложим политики за подпомагане на малките и средните земеделски стопанства в т.ч.  \nАктивна държавна политика в селскостопанското производство, изразяваща се в: \n* Диференцирано субсидиране и ограничаване на едрите земеделски производители. Въвеждане на таван на субсидията до 60 000 лв. \n* Приоритизиране на държавното финансиране към малките и средните ферми. Специално финансиране на младите фермери. \n* Създаване на държавна система за съвети в земеделието, административно ангажирана с администрирането на земеделската дейност. \n* Информационна платформа за внедряване на иновации в земеделието. СА - център за трансфер на знания.  \nАктивна държавна политика в сферата на пазарите, изразяваща се в: \n* Финансиране изграждането на мрежа от фермерски пазари. \n* Намаляване административната тежест за достъп до пазара на малките ферми. \n* Надфирмен маркетинг - включване на традиционни за България земеделски продукти в националната реклама в страната и чужбина. \n* Усъвършенстване на БДС с приоритет българското производство. \n* Преструктуриране системата за контрол с цел оптимизация. \n* Нулеви ставки на ДДС за храни, изработени само от естествени суровини, без следи от консерванти, заместители и подобрители.  \n* Увеличаване присъствието на български храни в големите търговски вериги. Туризъм \nДнес туризмът е сред най-бързо развиващите се по темп и динамика индустрия и това се отнася с пълна сила за региона на Балканите, където се появяват повече и по-силни конкуренти на България. За да запази своето конкурентно предимство, страната трябва да преодолее натрупалите се пред индустрията предизвикателства: недостиг от квалифицирани кадри във всички видове туризъм, липса на централна и недалновидна местна политика по отношение на бранша. Въпреки това, със своите щедри природни дадености, България има огромен потенциал да се превърне в целогодишна туристическа дестинация. Нашата цел е развитието на 5-те основни видове туризъм, както и удължаване на туристическия сезон (от средата на април до средата на октомври - за летния, и от септември до април - за зимния). Ние предлагаме преструктуриране на туристическата индустрия, като:  \n* Децентрализация на бюджетните капиталови разходи към общините и централизиран контрол на тяхното изпълнение.  \n* Премахване на концесиите на плажната ивица, които са предпоставка за корупция в бранша. \n* Публично-частно партньорство и емитиране на целеви инфраструктурни държавни и/или общински облигации.  \n* Нови схеми за насърчаване на българските туристи да посещават българските туристически обекти.  \n* Развитие на СПА туризма като мярка за удължаване на туристическия сезон. \nФИСКАЛНА ПОЛИТИКА \nОсновен приоритет на фискалната политика, която предлагаме, е устойчиво социално-икономическо развитие с финансова стабилност, при стриктно придържане към критериите от Маастрихт. \nНашата средносрочна фискална стратегия е да се елиминират бюджетните дисбаланси и да се възстанови бюджетната позиция чрез последователни стъпки за бюджетна консолидация. Чрез фискалната политика ще се финансират приоритетни национални, общественополезни публични, инвестиционни, инфраструктурни и енергийни проекти, които ще се одобряват от парламента на Република България след провеждане на широка публична дискусия. \nБюджетирането включва отговор на въпросите - кой предоставя, как, какво, кой решава? \nЗа постигане на заложените фискални цели ние ще заложим на: Данъчна политика \nЕфективна данъчна политика за осигуряване на социалноикономическа, фискална и макроикономическа стабилност, икономически растеж, инвестиции и заетост да се осъществява чрез: \n* Намаляване ставките на ДДС за основни храни и лекарства; \n* Въвеждане на прогресивно данъчно облагане;  \n* Въвеждане на семейното подоходно облагане, в центъра на което стои не отделният индивид-данъкоплатец, а семейството, или още по-точно домакинството. Този начин на облагане е по-справедлив и дава облекчения както за семейства с деца, така и за тези, които се грижат за свои  близки;  \n* Въвеждане на диференцирани ставки на данък печалба с преференциални ниски или нулеви нива за областите на икономиката, които са национален приоритет;  \n* Повишаване на събираемостта на данъчно-осигурителните приходи чрез прилагане на механизми за по-висока отговорност на администрацията и контрол, насочен към намаляване дела на сивата икономика, борба с данъчните измами и укриването на данъците. Увеличаване на доверието в социално- и здравноосигурителната система \nПенсионна реформа, целяща повишаване на адекватността на пенсиите и увеличаване на приходите в Бюджета на ДОО, което ще постигнем чрез следните мерки: \n1. Преизчисляване на всички пенсии, отпуснати до 31 декември 2015 г. (последното преизчисляване е от 2008 г.); \n2. Премахване на максималния месечен размер на социално- и здравноосигурителния доход и на максималния размер на пенсията; \n3. Увеличаване на приноса на стажа във формулата за размера на пенсията. Процентът за всяка година осигурителен стаж да е поне 1,33, колкото е стандартът на Международната организация по труда, а след това да продължи плавното му увеличение до 1,5 (за 2017 г. той е 1,126, а за 2018 г. - 1,169); \n4. Разширяване на съществуващите гъвкави елементи за насърчаване по-дългото оставане на пазара на труда. Всяка година стаж след придобиване право на пенсия да носи по-голям процент, например: 1 г. - 4, 2 г. - 4,5, 3 г. - 5 (в момента е 4, без значение колко години след придобиване на правото за пенсия продължаваш да работиш); \n5. Възстановяване на ежегодното осъвременяване на пенсиите по \"Швейцарското правило\"; \n6. Всички плащания, които не са свързани с осигурителен принос, да бъдат извадени от държавното обществено осигуряване и да се поемат от държавния бюджет. III. РЕГИОНАЛНО РАЗВИТИЕ \nНашата цел е стабилизиране на икономическите региони за планиране като крачка към придобиване на по-голяма самостоятелност. Целта е постепенно прерастване на регионите от обект на централизирани политики в ангажирани партньори на националните органи. Първо, на ниво регион следва да се разработят политики по сближаване на доходите между областите вътре в региона, както и изглаждане на дисбалансите по отношение болничните заведения, образованието и  транспортната свързаност. На ниво регион следва да се търси и решение на проблема с квалификацията на кадрите и обвързване на образователната система с икономическия профил на региона. Едва след постигане на конвергенция на регионално ниво следващата стъпка е конвергенцията между самите региони. Този подход предполага политиките да се изработват преди всичко спрямо регионалните специфики, поставяйки междинни цели. Така например големите предприятия в Търговище носят с над 10% по-висока добавена стойност в сравнение с останалите региони от областта, преките чуждестранни инвестиции в нефинансовите предприятия с натрупване към 31.12.2016 г. са близо два пъти по-големи, но доходите на заетите в тях са по-ниски от заетите в съседния Разград, като и броят на населението, и оборотът за двете области са еднакви. В Кюстендил, въпреки че е с по-голям дял висшисти - 24,8%, от Кърджали например, безработицата е по-голяма и доходите са по-ниски при приблизително еднакъв брой на населението и равен брой наети.  \nИнтересни констатации могат да се направят и по посока чуждестранни преки инвестиции в нефинансовите предприятия: \n- произведена продукция (хил. лв.); \n- добавена стойност по факторни разходи (хил. лв.); \n- средна годишна работна заплата на наетите лица по трудово и служебно правоотношение (лв.).  \nПо същия начин можем да констатираме, че високата добавена стойност невинаги води до повишаване на доходите. Всичко това говори за спешна нужда от държавна регулация по отношение преразпределянето, защото без нея икономическият растеж води единствено до мултиплициране на капитала, но не и до справедливо заплащане на труда. \nПоради тази причина, ако искаме да дадем ефективно решение на проблеми като доходи, качество на образование, качество на здравеопазване, то следва да пречупим нашите политики през регионите. \nПо този начин бихме могли да осигурим устойчивост както на заетостта, така и устойчивост в растежа на доходите. Не можем да търсим например ефективен догонващ растеж на доходите на Видин, ако целта му е София. Колкото и пари държавата да налива, не би могъл да се очаква ефект. Много по-реалистично обаче е Видин за 5-годишен хоризонт да постигне конвергенция в доходите с Плевен и след това в следващите 5-7 години целият Северозападен регион да гони конвергенция с останалите региони, в т.ч. и София. \nЗатова наш основен приоритет е подкрепа за най-изостаналите региони в страната. Стига да се придържат към планирани действия по икономическо и социално сближаване, тези райони ще могат да се възползват от нов \"Национален фонд за сближаване между регионите\". Цел за този фонд е той да се съсредоточи във финансиране на онези инвестиции в изостаналите региони, които водят към възходящо сближаване и постепенни реформи, включително в области като образование, формиране на умения, местен капацитет и добро управление.  Странджа - Сакар \nСтратегически цели: \nУКРЕПВАНЕ НА МЕСТНАТА ИКОНОМИКА  \n* Нови инвестиции - в индустриални паркове, в бизнес инфраструктура, в социални предприятия; \n* Привлекателна икономическа среда - преференции за местния бизнес по смисъла на ЗКПО и преференции от \"Местни данъци и такси\" за първите пет години от съществуването на нова стопанска единица. Целеви инвестиционен фонд за МСП (осигуряващ безлихвени заеми); \n* Селско стопанство - подкрепено зеленчукопроизводство, овощарство, биоземеделие и животновъдство; \n* Туризъм - подкрепа на регионални туристически продукти. УСТОЙЧИВИ ЧОВЕШКИ РЕСУРСИ \n* Жилищна програма за млади квалифицирани кадри;  \n* Привличане на бъдещи специалисти (ученици и студенти) чрез стипендии срещу завръщане в района, в т.ч.: \n- стипендии за студенти по технически специалности, необходими за развитието на съответните отрасли в икономиката; \n- стипендии за студенти, които след завършване се ангажират да работят в общинските администрации (повишаване на административния капацитет); \n- стипендии за гимназисти и подпомагане на професионални училища и паралелки с оглед създаване на бъдеща квалифицирана работна ръка за предприятията; \n* Повишаване на качеството в образованието - чрез обновяване на оборудването и учебни програми в професионалните училища, както и чрез укрепване на базата за висше образование, висше и средно професионално образование. ИНФРАСТРУКТУРА И ЕКОЛОГИЯ \n* Доизграждане и обновяване на елементите на РПМ, вкл. меридиалните връзки в района; \n* Подобряване достъпа до бизнес и туристически обекти; \n* Превенция на рискове от наводнения, свлачища и горски пожари; \n* Хидромелиорации и земеделска инфраструктура, рекултивации; \n* Улични мрежи, градска среда, зелени системи; \n* ВиК - селищни мрежи, третиране на отпадъци. Целева програма за развитие на алтернативно земеделие в полупланинските и планинските райони \nНасочена към \"Възстановяване на традиционното и създаване на алтернативно земеделие в планинските и полупланиските райони с цел повишаване заетостта и доходите на населението\".  \nНашата цел е да стимулираме земеделско производство, осигуряващо трудова заетост и допълнителен доход на населението в тези райони. \n* Ориентиране на земеделието в планинските и полупланинските райони към екопроизводство, култивирани билки и етерично-маслени култури и изграждане на преработвателни цехове за тези култури. \n* Нови форми на организация на планинските ливади и пасища с цел повишаване заинтересоваността и ефективността от животновъдството. \n* Подкрепа за създаване на нови фамилни малки и средни животновъдни ферми (до 20 глави едър рогат добитък или 100 овце/кози). \n* Специализирано ветеринарно обслужване с държавни ветеринарни лекари. \n* Въвеждане на нови организационни форми на земеделско стопанство (организиране на групи производители за съвместно финансиране и защита на интересите им). \nВизираните териториални общности са твърде големи, а проблемите са сложни, за да се повлияват трайно и осезателно от целеви програми с ограничен срок на действие (5-7 години). Необходима е постоянна и дълготрайна подкрепа в продължение на десетилетия, за да настъпят трайни, осезателни и необратими процеси в желана посока.  \nЗа да се гарантира по-дълъг срок на действие на предлаганите от нас мерки, предлагаме: \nСхема за защита на инвестициите: Инвестициите са от ключово значение за осигуряване на устойчив икономически растеж. Тази схема би действала като макро-застраховка, която позволява на държавата да поддържа своите публични инвестиционни разходи в случай на икономически спад или постоянно отклонение на инвестиционните нива. Мярката ще помогне за ускоряване на икономическото възстановяване на изоставащите региони. (Допълнително средствата по нея ще се използват при справяне с извънредни обстоятелства, като заличаване щети от наводнения и пожари, болести по животните и др.) \nСхема за осигуряване за безработица: Тази мярка ще се задейства в случай на цикличен спад. Схемата ще допълва националните програми, ще бъде финансирана от бюджета, ще гарантира закрилата на краткосрочно безработните и ще поддържа вътрешното търсене. Тя ще бъде изградена главно за справяне с шокове, породени от закриването на цели индустрии или преминаване към нов тип индустриална специализация за региона.    \nИзвън индустриалните зони чрез фонд \"Индустрия\" с бюджет 100 млн. лв. предлагаме да се финансират проекти в индустриални сфери, приоритетни по региони. \nСпециализацията на работната сила в съчетание с гъстотата на предприятията, т.е. области в страната, където двата показателя имат едновременно високи стойности за съответния сектор, предполагат предпоставки за клъстеризация в съответните сектори, както следва: \nВисокотехнологични производства \nКомпютри и електроника - Ботевград, Благоевград, София и Пловдив; \nФилмова и тв индустрия - София; \nИнформационни технологии - София; \nИнформационни услуги - София и Варна; \nСредновисоки и среднониски технологични производства \nХимическа промишленост - Варна, Русе и Пловдив; \nКаучук и пластмаси - Пловдив и Габрово; \nНеметални изделия - Габрово, Враца и Шумен; \nМетални изделия - Габрово, Ст. Загора и Пловдив; \nЕлектрически съоръжения - Габрово и София; \nМашиностроене - Габрово и Стара Загора; \nАвтомобили - Ловеч, Ямбол; \nПревозни средства - Русе и Варна. \nНискотехнологични производства \nХрани - Пловдив, Ямбол и Сливен; \nТекстил - Габрово и Сливен; \nОблекло - Благоевград, Русе и Хасково; \nКожи и обувки - Кюстендил, Благоевград, Пазарджик; \nДървен материал - Смолян и Ловеч; \nХартия - София, Пловдив, Пазарджик и Велико Търново; \nМебели - Ловеч, Пазарджик, Русе и Габрово. \nИнтелигентният град се основава на високотехнологичен обмен на информация, който се разпространява между многобройните му и различни подсистеми. Този поток от информация се анализира и превежда в граждански и търговски услуги. Градът ще функционира и ще се развива върху този информационен поток, за да разшири своята екосистема и я направи ресурсно по-ефективна и устойчива. Обменът на информация се основава на рамка за интелигентно управление, предназначена да направи градовете устойчиви, вплитайки в тях няколко градски концепции, като: \n* \"Зелена концепция\", която се отнася до градската инфраструктура за опазване на околната среда и намаляване на емисиите на СО2;  \n* \"Концепция за взаимосвързаност\", свързана с революцията на широколентовата икономика; \n* \"Смарт концепция\", декларираща капацитета за генериране на добавена стойност от обработката на данни от сензори и активатори в реално време. \nПредлагаме да стартираме с пълна дигитализация на 4 града с население до 70 000 всеки. Целта е първоначално държавата напълно да развие тези 4 града, като покаже реално работещ модел. \nТези градове ще са с различен икономически профил и специализация и дигитализацията им ще даде нов импулс за възраждане на промишлеността, но с нов облик дори и на машиностроенето (ГАПС и др.), като могат да се използват терените на старите промишлени предприятия, повечето превърнати сега в складове. Ще включим и високопланински град, където нагледно ще покажем предимствата на дигитализацията в телемедицината при труднодостъпни планински терени, прецизно земеделие, интерактивните туристически гидове.  \nНе на последно място сред нашите цели е да създадем в тези градове \"дигитална общност\" - общност, която разработва и внедрява разумни решения за агресивно използване на технологиите като катализатор за решаване на нейните социални и бизнес нужди. Без съмнение тази общност ще се съсредоточи върху изграждането на високоскоростните широколентови инфраструктури, но най-голямата полза е възможността да се възстанови и поднови чувството за принадлежност към дадено място. \nВ резултат на това ще постигнем: \nВ областта на \"електронното управление\" - създаване на правила за функциониране на информационните системи на администрацията с цел интеграцията и усъвършенстването им. \nПо отношение на гражданите - ускорено развитие на комплексното административно обслужване. \nПо отношение на фирмите - това е възможността да обменят данни с администрацията само по електронен път, с което ще се намалят административната тежест и корупционният натиск.   \n \t\n", "date": "2018.08.10", "title": " Визия за България"}
{"url": "http://www.duma.bg/node/172902", "text": "Става дума за привързаността и обичта към братушката, за детето, дето \"дава крушки на солдатите без страх и крещи на тях: \"Здравствуйте, братушки!\" \nДа обичаш на инат и да повтаряш, че кат Русия няма втора...Да помниш Вазов и Славейков, Христо Смирненски и Никола Вапцаров и да не се отричаш никога от миналото си. Като много други край нас под път и над път, които по всякакъв повод не се уморяват да припомнят за ненавистта и омразата  си към Русия и русофилите... \nИво Инджев се опитва да зачеркне Сан Стефано, Александър Йорданов не спира да хули, Илиян Василев, същият, бившият ни посланик в Москва, е неуморен ментор с поддържаща роля в антируските настроения, Антон Биков, Спас Гърневски, Методи Андреев, Асен Агов и останалите край тях, явни и прикрити вокали, пеят неспирно арията на клеветата... \nНяма да споря с тях. Демокрация е. Всеки има право на избор. Да е хамелеон, да е ренегат, да е на противно мнение от общоприетото и да си плюе в сурата, когато споменава думите и имената на  освободители, Русия, цар Александър Втори, когато изрича граф Игнатиев, Скобелев, Столетов, Аксаков, Шипка, Сан Стефано, дори само като  улици и паметници на признателността. \nСамо искам да им припомня, че все пак, ако не бяха русите, минали през Дунава преди 140 години, те, същите, днес нямаше да носят днешните си имена и фамилии, нямаше да са нито Джордж, Майкъл, Антъни или Доналд. Просто щяха да се казват Ибрахим Индже, Ахмет Йордановоглу, Асан Агата, Мехмед Андреаоглу... \nТук-таме щеше да се пръкне и някой Рачко Пръдлето, или Кирияк Стефчов, но в никой случай нямаше да са днешните политици, депутати, председатели на комисии и постоянни говорители на управляващите, посланици на Република България, журналисти и телевизионни водещи...     \n \t\n", "date": "2018.08.10", "title": "Да обичаш на инат"}
{"url": "http://www.duma.bg/node/172900", "text": "Преговорите за неразпространение на ядрено оръжие след 1961 г. отново са сериозно усложнени поради цяла поредица от действия на САЩ в рамките на НАТО, които биха могли да осигурят де факто достъп на ФРГ до ядрено оръжие. След срещата на президента на САЩ Джон Ф. Кенеди и английския министър-председател Харолд Макмилън през декември 1962 г. в Насау (Бахамските острови - бел. авт.), е лансиран план за създаване на т. нар. Многостранни ядрени сили (МЯС). Отначало е предложено да бъде създаден натовски флот от атомни подводници, въоръжени с ракети \"Поларис\" с ядрени бойни глави. По-късно идеята за атомни подводници е обявена от САЩ за неподходяща, понеже, както насочват редица американски автори, Атомната комисия на Конгреса на Съединените щати стига до извода, че допускането на смесени екипажи от различни националности в атомните подводници може да доведе до \"голямо изтичане на информация\". \nКакто отбелязва по-късно в своите изказвания Роберт Кенеди (брат на Джон Кенеди), към есента на 1963 г. президентът на Съединените щати се разочарова в плановете за \"Многостранни ядрени сили\" на НАТО, осъзнавайки, очевидно, тяхната опасност и несъвместимост с идеята за неразпространение на ядреното оръжие. \nСлед трагичната кончина на Джон Кенеди на 22 ноември 1963 г. в Далас, поддръжниците на идеята за МЯС убеждават новия американски президент Линдън Джонсън да възобнови активно усилията за тяхното създаване. През 1964 г. планът за създаване на \"Многостранни ядрени сили\" придобива конкретни очертания. Предлага се  да бъде създаден ядрен флот на НАТО  в състав примерно 25 кораба, всеки от които да бъде въоръжен с ракети \"Поларис А-3\" с радиус на действие около 4 хиляди километра. Този флот би се намирал в съвместно владение на САЩ и на тези членки на НАТО, които биха се съгласили да участват в неговото финансиране. По приблизителни оценки цената на неговото създаване е изчислена на 5 млрд. щат. долара.  \nНай-сложен и деликатен се оказва въпросът на кого ще бъдат под командване \"Многостранните ядрени сили\". ФРГ настоява контролът над МЯС да принадлежи на специален комитет, решенията на който да бъдат приемани чрез \"премерено мнозинство\". Тежестта на даден глас, според замисъла на Бон, би трябвало да се определя с оглед финансовия принос на съответната държава в създаването на МЯС и числеността на нейното население. Той като ФРГ изразява готовност да поеме до 40% от разходите, а \"таванът\" на финансовото участие на САЩ не може да превишава 40%, то западногерманската формула за \"претеглено\" гласуване не изключва възможността за приемане на решения даже без съгласието на американските власти. \nЕстествено официален Вашингтон преценява това предложение като неизгодно и му противопоставя идеята комитетът, ръководещ МЯС, да приема решенията единодушно, тоест всеки участник в плана би могъл да наложи вето на предложение за използване на ядрено оръжие. \nПланът за създаване на \"многостранни ядрени сили\", в друг вариант, е лансиран от Великобритания. След идването на власт на лейбъристите през 1964 г., е предложено да бъдат образувани \"атлантически ядрени сили\" (АЯС), в които трябва да влизат английската бомбардировъчна авиация, американски и английски подводни лодки ракетоносци под национално командване, също и други елементи, включвайки \"смесени ядрени сили\", с участието на ФРГ. \nПлановете за МЯС, АЯС и техните вариации са подложени на критика както в Съединените щати, но особено в европейските държави. Твърда и решителна позиция против тези планове заемат Съветският съюз и другите социалистически държави. Съветското правителство предупреждава, че ако САЩ, Великобритания и Франция поемат по пътя на разпространение н ядреното оръжие, то Съветският съюз, би бил принуден да си направи съответните изводи и с оглед на новата обстановка да предприема такива мерки, които биха осигурили поддържането на необходимото ниво на безопасността на Съветския съюз, неговите приятели и съюзници. \nТова предупреждение, активната дейност, която разгръща Съветският съюз, социалистическите и много други миролюбиви страни в Европа, Азия и Латинска Америка против плановете за създаване на натовски ядрени сили, дават накрая своите положителни резултати, макар че реваншистките кръгове във ФРГ трудно се отказват от своя апетит за достъп до ядрено оръжие. \nВсъщност 60-те години на миналия век се оказват критически за по-нататъшната съдба на преговорите за забрана на разпространението на ядреното оръжие.  \nПоради важността на проблема Съветският съюз отново проявява инициатива, като предлага въпросът за неразпространение на ядреното оръжие да бъде обсъден в качеството си на важен и неотложен на ХХ сесия на Общото събрание на ООН от септември до декември 1965 г. в Ню Йорк. Предложението се оказва плодотворно       Обсъждането на въпроса за неразпространението на ядреното оръжие е в центъра на вниманието на тази сесия на Общото събрание на ООН, която приема на 19 декември 1965 г. резолюция с огромно мнозинство от гласовете, съдържаща настоятелен призив към всички държави да предприемат всички необходими мерки за скорошно сключване на договор за предотвратяване на разпространение на ядреното оръжие. \nПод влияние на прогресивното световно обществено мнение САЩ внасят на 21 март 1966 г. нов свой проект в Комитета на 18-те държави по разоръжаването за забрана на разпространението на ядреното оръжие, широко рекламиран като \"основа за договор, който затваря всички пролуки в него за заобикаляне\". Въпреки че в някои свои пунктове този американски проект съвпада с предложения от Съветския съюз, той съдържа отново \"подводни мини\". \nКомитетът на 18-те държави приема предложението на Съветския съюз не само да бъде обсъждан като цяло проблемът за неразпространение на ядреното оръжие, но и да се пристъпи към поетапното разглеждане на отделните членове на проекта за договор по този въпрос. Положителен отклик от страна на неприсъединените държави (Египет, Нигерия, Индия, Мексико) получава предложението на съветското правителство като гаранция за безопасността на неядрените държави в договора за неразпространение да е включена клауза за забрана на употребата на ядрено оръжие против неядрени държави - участници в договора, нямащи на своя територия такова оръжие. \nПо същото време някои факти свидетелстват, че през 1966 г. в политическите кръгове на САЩ се увеличава реализмът. Налице е вече разбирането за необходимостта да бъде намерено решение на проблема за неразпространението на ядреното оръжие и готовност заради постигането на тази цел официален Вашингтон да се откаже от своята противоречива позиция, която е пречка за сключването на съответното споразумение, включително и отказ от  плановете за \"Многостранни ядрени сили\"  на НАТО. Един от тези фактори е разглеждането в периода януари-май 1966 г. на въпроса за неразпространението на ядреното оръжие в американския Конгрес по инициатива на вицепредседателя на обединения комитет на двете камари в законодателния орган на САЩ Д. Пасторе. \nНа 17 май 1966 г. сенатът одобрява резолюция, в която се подчертава, че разпространението на ядреното оръжие представлява сериозна опасност за безопасността на всички държави по света. \nВ края на август 1966 г., в изказванията на директора на Агенцията на САЩ по разоръжаване и контрол над въоръженията Уилям Фостър, се появяват нотки на оптимизъм. В интервю за в. \"Крисчън сайънс монитор\" У. Фостър прави важно изявление, че той е убеден в заинтересоваността на Съветския съюз в сключването на договора за неразпространение на ядреното оръжие. В американската преса се появява информация, че администрацията на тогавашния американски президент Линдън Джонсън е решило да предложи на ФРГ да забрави \"даже за номинално участие\" в съвместното владеене на ядреното оръжие в рамките на НАТО. \nИменно през есента на 1966 г. Франция взима решение да излезе от военната структура на Северноатлантическия пакт, а този акт  \nразтриса цялата политика и стратегия  на съюза. Освен това позицията на Франция по въпроса за неразпространение на ядреното оръжие еволюира от сдържана към позитивна. Заедно с това търпи положителна еволюция по този въпрос и позицията на Великобритания. \nПрез септември 1966 г. голяма група видни обществени деятели в САЩ, в това число и 12 лауреата на Нобелова награда, изпращат открито писмо до американския президент, с искане договорът за неразпространение на ядреното оръжие да бъде обявен за приоритетна политическа цел, а също Съединените щати да се откажат от плановете за допускане на Западна Германия до ядрения пулт, във връзка с което да бъде изменен по съответен начин предложеният американски проект за договор. \nКато краен резултат САЩ поддържат на ХХІ сесия на Общото събрание на ООН предложението на Съветския съюз \"За отказ от страна на държавите на действия, които затрудняват постигането на договореност за неразпространение на ядреното оръжие\". \nЧак през 1966 г. настъпва дългоочакваният от цялото човечество прелом в преговорите за неразпространение на ядреното оръжие. Изборът от страна на ядрените държави е направен. Настъпва периодът на нелеките, но плодотворни преговори, които накрая завършват с успех. \nНа 31 май 1968 г. съпредседателите на Комитета на 18-те държави по разоръжаване, а именно САЩ и СССР, внасят отново преразгледания проект за договор. Обсъждането на този вариант завършва с приемането от Общото събрание на резолюция на 12 юни 1968 г., съгласно която Общото събрание на ООН: \n\"1. Одобрява Договора за неразпространение на ядреното оръжие, текстът на който се прилага към настоящата резолюция; \n2. Моли правителствата-депозитари да открият Договора за подписване и ратификация както е възможно най-бързо; \n3. Изразява надежда за възможно по-широко присъединяване към Договора както на държавите, притежаващи ядрено оръжие, така и на държавите, които не го притежават; \n4. Моли Съвещанието на Комитета на 18-те държави по разоръжаването на ядрените държави срочно да продължат преговорите за ефективни мерки за прекратяване на надпреварата в ядреното въоръжаване в близко бъдеще и за ядрено разоръжаване, а също и за договор за всеобщо и пълно разоръжаване под строг и ефективен международен контрол\". \nНа 1 юли 1968 г. Договорът за неразпространение на ядреното оръжие е открит за подписване в столиците на трите държави-депозитари - Москва, Вашингтон и Лондон. В същия ден в Москва договорът е подписан от външния министър на СССР, а също и от представителите на 36 други държави. \nНа 5 март 1970 г., подписан от изискуемия минимален брой държави и ратифициран от тях, Договорът за неразпространение на ядреното оръжие влиза в сила. * - Авторът е председател на УС на Асоциацията за борба против корупцията в България \n    \n \t\n", "date": "2018.08.10", "title": " Хронология в тротилов еквивалент   "}
{"url": "http://www.duma.bg/node/172903", "text": "\n\"Зимен хребет\", \"Кралски чертог\", \"Нощен страж\" - градове и замъци на воюващи кралства. Враждуващи родове и династии. Разединение и кръвопролития. Оргии и своеволия. Загубвам се в лабиринта от персонажи на кръвожадни владетели и владетелки, честни рицари и рицарки, книжовници и сектанти, кръвни роднини, повалени от греховна страст. Помита ме армията от съживени мъртъвци, поведени да накажат екзекуторите си. \nНе съм пред екрана на пътуващото лятно кино с БНТ1, разпънат на площад \"Европа\" в квартал \"Секирово\" на гр. Раковски. На 24.07.2018 г. гледам по НВО поредната серия от грандиозното филмово зрелище \"Игра на тронове\", рожба на американската, признавам я за водеща, киноиндустрия. Гледам и съпоставям въображението на създателите му с действителността, в която пребивавам. \nАко сменя имената на героите и географските означения на континента Вестерос, \"играта\" във фантастичната сага заприличва на днешната. Избирам без пробни снимки сегашните действащи лица и изпълнители. \nВ борба за надмощие, без тревога за бъдещето, недосегаемата, \"Дълбоката държава\" на Запада, финансира терористи. За последното разкритие ми съобщава от Бостън на 28.07.2018 г. кореспондентката на БНР в САЩ Надя Маринова: администрацията на президента Обама, в лицето на Американската агенция за международно развитие, отпуснала 200 000 долара на контролираната от \"Ал Кайда\" Агенция за ислямска помощ в размирен Судан. \n\"Авторитарната държава\" на Изтока противостои на светлите западни идеали да бъде отслабена - тя и самодоволната Европа. Затова погва самовзривяващите се бойци по въздух, вода и суша. Избухват \"хибридни войни\" с участието на военнокосмически сили. Двата полюса си разменят кибер атаки. \nБалканският генерал Бойко се слага на европейските лорд-командъри, както Джон Сняг на Денис Таргариен, красивата кралица на Юга. Избирам за ролята й комсомолката-канцлер Ангела Меркел, опитала и от зависимия гедеерски живот. Приликите й с огненородената, неизпепелимата драконова майка са по-скоро идейни. Първата е робоосвободителка, втората пожела да приобщи армиите мигранти към европейските демократични и либерални ценности. Улеснени, бойците на \"Ислямска държава\" се разпръснаха из континента в спящи терористични клетки. \nГенерал Бойко обедини Балканските лордове около перспективата да влязат в Големия съюз с мотива, че нямат друга алтернатива, освен зависимост от Изтока. Помири и изпокаралите се покрай опита за спасяването на редник Киро водачи в малката коалиция \"Финансово опитомени патриоти\". Така Велизар Енчев я нарече пред Силвия Великова на 24 юли. Давам на Генерала ролята на Джон Сняг, нищо, че не е само ребро и мускул и по трудност мисията му не може да се сравни с неговата. \nС ролята на Тирион Ланистър, бащин убиец, набеден отровител, винаги наясно със задкулисните игри по върховете на властта, отлично изиграна от 135-сантиметровия Питър Динклидж, натоварвам фронтовака Валери Симеонов (ако се обиди, не знам кой ще ме спасява!), пратен в Народното събрание от Волен Сидеров \"да върши работа, а не да се разхожда с шумомер в ръка\". Той пък е роден за ролята на Самуел Тарли, книжовник, преписвач на апокрифи, лечител на рицаря Джора Мормон, също влюбен в огнената Денерис, отличил се наравно с Джон Сняг в неравната битка с белите бродници върху заледеното езеро с изковани от валирийско стъкло мечове. Рицарската роля ще лепне на Красимир Каракачанов като червеното в керемидите \"Брамак\" върху петуниите на Мишева, ако открадна интригата в прочутата реклама на цигли по БНР. \nВластта е нещо сериозно. Не е като да те водят на каишка и потупват за послушание. Не си ли подготвен, очаквай протести, коалиционни трусове, болести по хората и животните, глад, воден и огнен ад. Експерти коментираха такива събития през третата десетдневка на юли в последните преди ваканцията новинарски предавания на БНР и БНТ. Говориха ми за сбърканата философия на приватизацията (Димитър Събев в \"12+4\" на 25-и) и на защитата от водоприиждане (инж. Димитър Куманов в \"Преди всички\" на 26-и). Петър Волгин разговаря на 25-и и с писателката Силвия Томова за отиващите си източноевропейски либерални елити, \"отгледани в колбите на \"Отворено общество\" с 33-те милиарда на Джордж Сорос, - подкараха на съд и Унгария, осмелила се да го изгони - за \"турбулентното време\", което ни предстои и за връщането ни към традиционното ляво или дясно, \"вместо да се лъжем какво е демокрация\". Кънчо Стойчев и Владимир Каролев дялкаха представената на 21-ви визия на БСП за България, докато бяха на 25-и при Поли Златарева в \"Още от деня\", но не им стигна ефирно време да разчепкат и порочния български преход към демокрация и пазарно стопанство, закован с думите на Кънчо пред Силвия Великова на 24-ти: \"Няма държава! Съсипахме я! Системата е болна!\" \nС постановката за постепенното отмиране на държавата, след което попадам в рая на задоволените потребности, ми пълнеха главата като студент. После цял живот, за разлика от днешната престъпна предприемчивост, обслужвана от недоправените закони на безжизнената държава, получавах според труда си, често в условията на уравниловка. Затова, брулен от пронизващия вятър на промяната, повярвах на обещанията за структурни промени, повечето неизпълнени. \nРеформите не са по силите на Генерала, \"симпатичният човек от вечната чакалня, изчерпил ресурса си за имитация\", защото хората му са \"извън АБ-то на съответната област\". Големият съюз го укорява само писмено, без финансови последици, а \"истинските промени вече не могат да се направят чрез избори\", защото преброителите са нечестници. Това ми споделиха на 29-и в \"Неделя 150\" Христо Иванов от \"Демократична България\" и Татяна Дончева от \"Движение 21\". \nПреди повече от 50 години се чудех на Великите културни и промишлени революции на тоталитарния китайски вожд Мао Дзе Дун. В сини дочени дрехи, хунвейбините му вилнееха като днешните салафити. В дворовете им, вместо картечници върху пикапи, димяха домашни леярни. Изтребваха врабчетата с прашки, за да не кълват от житото. Пострадаха Лин Бяо, вторият човек в държавата, и маршал Пън Де Хуай с още два милиона китайци. Днес, докато им правим форуми, за да ни ощастливят като инвеститори, потомците им кръстосват търговски мечове с уплашената от напредъка им \"Дълбока държава\". \nНе можем да ги стигнем, малко сме и всички се познаваме. Така възкликнал Джоу Ен Лай, председателят на Президиума на Държавния съвет на Китайската народна република, като чул от ген. Иван Винаров, бивш съветски разузнавач в Китай, че ние, българите, сме само 7 милиона. Братовчеди сме си, повтори го и \"командира\" Иван Костов, когото виждам само в ролята на двуликия лорд Белиш, по прякор \"Кутрето\". \nШегата настрана, но не ми олеква от тежката мисъл, че нищо не е сбъркано, нарочно е! Предначертано е и се изпълнява! Да съществуваме в измислена, лъжлива реалност, в която да напредваме със знаковите очила, татуировките и ноктопластиките по страдащите от недостатъчно внимание тела на индивидите в особените общности и със страстта на безхаберниците, впуснали се да подаряват все по-прозрачни нощници на възлюблените си.   \n \t\n", "date": "2018.08.10", "title": "Няма грешка, така е замислено!  "}
{"url": "http://www.duma.bg/node/172933", "text": "Очакваме първите пенсионери от Универсалния пенсионен фонд (УПФ) при промените в Кодекса за социално осигуряване (КСО) да придобият право на пенсиониране през есента на 2021 г. Това съобщи министърът на труда и социалната политика Бисер Петков след среща с работната група за усъвършенстване на законодателството, регламентиращо изплащането на допълнителното задължително пенсионно осигуряване. \nПромените ще бъдат регламентирани в 33 параграфа в КСО и касаят пожизнената пенсия като основен продукт на УПФ. Право на допълнителна пенсия за старост се придобива при навършване на пенсионната възраст. При условие, че има достатъчно натрупани средства по партидата, по желание на осигурения се предлага пенсията да се отпусне година преди навършване на пенсионната възраст. \nСпоред новите текстове гарантираният размер на допълнителната пенсия не може да бъде по-малък от брутния размер на преведените от НАП осигурителни вноски за дадения човек. Тя не може да бъде по-малка и от 20% от минималната пенсия за осигурителен стаж и възраст. \nПредвидено е създаването на фонд за изплащане на отпуснатите пенсии. Той ще е като обособена сметка в рамките на УПФ, която не е част от нетните активи на фонда и се води в лева. Фондът се създава при определяне на първата пожизнена пенсия от пенсионно осигурителното дружество и се формира от прехвърлените средства от индивидуалната партида на лицата, на които е определена пожизнена пенсия, както и от прехвърлени средства от резерва за гарантиране изплащането на пожизнените пенсии при на недостиг на средствата в него. \nДопълнителната пожизнена пенсия за старост може да бъде със или без права на наследници, както и да включва разсрочено изплащане на част от средствата до навършване на избрана от пенсионера възраст. \nПри смърт на пенсионер на УПФ, наследниците му имат право на дължимите средства, при пожизнена пенсия от УПФ с права на получаване от наследниците. Когато пенсионерът, който получава разсрочено плащане, няма наследници, натрупаните средства по индивидуалната партида в универсален фонд се прехвърлят в резерва за гарантиране изплащането на пожизнените пенсии.  \n    \n \t\n", "date": "2018.08.10", "title": "През 2021 г. се очакват първите пенсионери от Универсалния фонд  "}
{"url": "http://www.duma.bg/node/172905", "text": "\"Силно преувеличени са тезите, че страната ни е постигнала солиден напредък в интеграцията на Западните Балкани\" - Г-н Витанов, БСП представи доста амбициозния проект \"Визия за България\". Обхваща ли този документ всички идеи на социалистите за промяна на статуквото в страната? \n- Тази визия безспорно показва политическата алтернативност на БСП. В нея са разгледани широк кръг от въпроси в почти всички сфери на социално-икономическия живот. Дава отправна точка за обществен дебат - за мястото на държавата в социално-икономическите отношения и за възможната друга държавна политика. \n- В частта за външна политика е записано, че България трябва да бъде активен участник, а не пасивен наблюдател на европейската сцена. Как може да стане това? \n- Прави ми впечатление, че през последните няколко години България заема послушна позиция, без да изтъква своите национални интереси и приоритети. В някаква степен се уповаваме на политиката на някой от моторите в ЕС, в случая Германия, и по-специално - на канцлера Меркел. \nЗатова един от петте стълба, които предлагаме за външната ни политика, е именно това - да сме в ядрото, а не в периферията на ЕС, и да сме активен участник в процесите, а не пасивен слушател. Опасявам се, че в момента България не участва във вземането на решения в ЕС, а по-скоро безпрекословно изпълнява решенията, които други страни вземат. \n- Лидерът на БСП Корнелия Нинова призова премиерът да се откаже от политиката на мълчаливо съгласие с изявления като това на премиера Зоран Заев, който обяви Илинденското въстание за македонско. Трябва ли България да е по-твърда в позицията си със Скопие? Може би гърците подписаха по-изгодно споразумение и отстояват позициите си по-стабилно? \n- Безспорно гърците подписаха по-изгодно споразумение, тъй като то не може да бъде преосмислено или отменено. В случая България направи голям политически компромис, за да може да постави на ново начало отношенията ни с Македония. Опасявам се обаче, че по презумпция македонизмът се основава върху антибългаризма. Такъв тип изявления, като това на Зоран Заев са, меко казано, неприемливи. Българската държава чрез инструментариума на дипломацията би следвало да реагира веднага и непосредствено, а не просто да премълчава. Изявлението, пак казвам, е, меко казано, неприемливо и засяга българския национален интерес, освен това не отговаря на историческите факти! \n- Противниците на БСП често пъти я обвиняват, че не е достатъчно европейска. Как бихте оборили подобни твърдения? \n- БСП няма нужда да опровергава нещо подобно, тъй като сме партията, която вкара България в ЕС. Няма основание БСП да бъде възприемана или квалифицирана като антиевропейска партия. Нещо повече - освен вътрешнополитическа алтернатива с \"Визия за България\" ние даваме и външнополитическа алтернатива, която не е антиевропейска. Големият дебат в Европа е дали ЕС да бъде Съединени европейски щати или Европа на националните държави, БСП активно участва в този дебат и многократно е имала възможност да декларира своето виждане за начина, по който трябва да се развива съюзът. \n- България осезаемо отстъпи от традиционно добрите си връзки с Русия. Смята ли БСП да положи усилия това да бъде преодоляно или предлагате да се търсят други международни партньори? \n- Едното не пречи на другото. Силно променената среда за сигурност, силно променената геополитическа обстановка в европейски и в световен план задължават България да търси по-широки възможности за сътрудничество. Първо, трябва да разширим обхвата на настоящото сътрудничество със страните, с които го поддържаме, и второ, да увеличим партньорите. \nБезспорно допуснахме отстъпление в отношенията с Руската федерация, а тя е може би един от най-естествените партньори на ЕС. България не използва в пълна степен възможностите за сътрудничество с Русия, макар че тук има известно \"разведряване\" с двете срещи, които бяха проведени на най-високо равнище с министър-председател и президент. Надявам се това да разшири сътрудничеството между нашите две държави, защото то се обуславя освен от културни, исторически, икономически предпоставки, и от политическата конюнктура в момента. \n- Споменахте, че може да се насочат усилия за подобряване на сътрудничеството и с други страни. Кои например? \n- Черноморският регион и Балканският полуостров са обект на твърде много интереси за големи глобални играчи. Това ни дава възможност за сътрудничество. \nПартньор може да бъде Китай. Виждате експанзионизма в политиката на тази страна. България, за съжаление, може би поради липсата на капацитет у настоящото управление не се възползва от възможностите, които предлагат инициативите \"Един пояс, един път\" и \"16+1\". Нашите съседни страни от Западните Балкани в пълна степен се възползват и участват в редица публично-частни партньорства с Китай. Реализират се редица големи инфраструктурни проекти - тунели, мостове, магистрали, дори пристанища се изкупуват. България засега само говори, декларира намерения за подобряване на сътрудничеството, но реално няма подобрение. Нещо повече, на срещата \"16+1\" не бяха постигнати онези икономически споразумения и спогодби, които щяха да дадат тласък на икономическите отношения между България и Китай. \n- Даваше ли ни вече отминалото българско европредседателство шансове за подобно засилване на сътрудничество, успя ли България да се възползва от всички възможности, които имаше покрай това домакинство? \n- В България беше създадено свръхочакване от това събитие. Може би вината за създаването му пак е на управляващите. Европредседателството е нещо повече от домакинство, но то със сигурност не може да преобърне дневния ред на ЕС. Според мен председателството мина в рамките на очакваното и според възможностите. Нито споделям тезите за крах на председателството, нито пък смятам, че то се е увенчало с някакви ювелирни резултати. Силно преувеличени са тезите, че България е постигнала солиден напредък в интеграцията на Западните Балкани. \n- Член сте на Комисията по отбрана в НС. Темата с модернизацията на армията предизвика напрежение не само между опозиция и управляващи, ами и между самите членове на кабинета. Какви са полезните ходове, за да може страната ни да има адекватни отбранителни и военни сили? \n- Само тези проекти за модернизация няма да решат проблемите на Българската армия, но са стъпка в правилната посока. През последните може би 30 години армията и отбраната са сферата, която е най-силно неглижирана. Буквално са оставени в състояние на полуразпад, а знаете, че отбраната е един от стълбовете на държавността. За мен гласуваните от НС модернизационни проекти бяха безалтернативни, струва ми се, това е една от причините БСП да ги подкрепи. Разбира се, ние не сме предоставили една бланкетна подкрепа, а ще съблюдаваме целия процес по избор на изпълнители, както и изпълнението на договорите. При нарушения ще сигнализираме. Или пък няма да дадем подкрепа при предстоящата ратификация, ако установим, че има нещо нередно с конкурсите. \nЗа мен модернизацията няма алтернатива. За съжаление тя е силно закъсняла и се опасявам, че част от способностите, които са изградени през годините, вече са безвъзвратно загубени. \n- Зам.-председателят на БСП Кирил Добрев обяви, че са правени опити депутати от БСП да бъдат купени, за да напуснат групата. За пореден път представителите на БСП представиха данни как едни общини биват спонсорирани от кабинета, докато други не са сред т.нар. любимци. Какво би трябвало да значи подобен ход от страна на ГЕРБ - подсигуряване на мандат, подготовка за бъдещи избори или нещо друго? \n- От една страна, се цели разбиване на парламентарната група на БСП, разрушаване на имиджа на БСП като монолитна и консолидирана партия. Респективно се цели да бъде намалено нейното общественото влияние. Смятам, че тези опити са с предизвестен край и са обречени на неуспех, защото ПГ работи доста добре - синхронизирано и консолидирано. Не очаквам тези неморални опити да завършат с какъвто и да било резултат. \nКолкото до тези прословути постановления на МС, мисля, че това е една от най-порочните практики в управлението на ГЕРБ. Така извън гласувания държавен бюджет биват спонсорирани само определени общини, това безспорно е подготовка за предстоящите местни избори. За последната година чрез няколко подобни постановления са отпуснати близо 360 млн. лв., като преимуществено в голямата си част отиват в общини, които се управляват от кметове на ГЕРБ. Едва 8 млн. са отпуснати на общини, които се управляват от БСП. Сами може да си направите извод какви са целите на подобен тип политика. Това със сигурност не отговаря на обществения и националния ни интерес. То е едно завоалирано, законно купуване на предстоящите местни избори. \n- Има ли начин, по който БСП да противостои на тази практика, т.е. съответно да помогне на кметовете, които са излъчени от нейните редици? \n- Работи се по установяването на определени обективни критерии, по които такъв тип средства да бъдат отпускани. Не бива това да става субективно, по усмотрение на един, двама или петима души. БСП бе длъжна да запознае обществеността с тази порочна практика. Надяваме се, че по този начин поне ще предизвикаме обществен дебат по темата. Тази наглост, това нахалство трябва да бъде преустановено.   \n \t\n", "date": "2018.08.10", "title": "България трябва да е активен участник на международната сцена"}
{"url": "http://www.duma.bg/node/172941", "text": "Спешно регистрирана компютърна фирма е избрана да доставя  тестери за чума по овцете, става ясно от регистъра на  , съобщи сайтът agronovinite.com. Процедурата - договаряне без предварително обявление, е открита на 31 юли 2018 г. от Агенцията по храните. За участие е поканена само  \"Глобул вижън 2018\". Тя е регистрирана на 29 юни - осем дни след като БАБХ обяви, че е открито първото огнище на чума по преживните животни и ден преди директорът на БАБХ д-р Дамян Илиев да издаде заповед за изтребването им след откриване и на второ огнище. Предметът на дейност на компанията няма нищо общо с ветеринарно-медицинската дейност. \"Глобул вижън 2018\" се занимава с продажба на компютри, хардуер и периферни устройства. Неин собственик е 28-годишният Никола Явахчов. Той бил член на секционна избирателна комисия в \"Овча купел\", но не е ясно от коя партия. Капиталът на \"Глобул вижън 2018\" е 500 лв., а поръчката е за 336 184,80 лв. без ДДС. \n                    \n \t\n", "date": "2018.08.10", "title": " Компютърна фирма ще внася тестери за чумата по овцете "}
{"url": "http://www.duma.bg/node/172934", "text": "Бойко Борисов най-сетне реагира, след като дни наред мълча за скандалното поведение на колегата си Зоран Заев, който приписа Илинденското въстание само на македонците. Когато дойде време България да изкаже своето становище за присъединяване на Македония към ЕС, ще си спомним тези думи и ще вземем своето решение, заяви българският премиер. Позицията си той обяви ден след като лидерът на БСП Корнелия Нинова го призова да спре с политиката на мълчаливо съгласие и да реагира на скандалните думи на Заев. Припомняме, че в телевизионно интервю Заев каза: \"Илинденското въстание е македонско и ако някой гражданин от България иска, нека да го чества\". \n\"Оставям всеки да си мери приказките, то си е за негова сметка. Ако го е казал с умисъл или непремислено, пак е за негова сметка. Защото когато дойде до ЕС и ние също трябва да дадем нашето съгласие, ще си спомним за тези неща. Съветът ми към всички е да бъдат по-обрани\", заяви вчера Борисов. \n\"Вече отговориха, не се занимавайте. историците могат да обяснят, отговорихме добре в лицето на вицепремиера. Ако започнем да коментираме това днес, знам, че това ще се превърне във ваша тема, а аз искам акцентът да бъде на събитието, на което присъстваме\", допълни премиерът, като визираше позицията на Екатерина Захариева. Както ДУМА вече писа, ден по-рано тя така и не каза каква е позицията на МВнР и ще иска ли страната обяснение или извинение от Заев. \nВ социалните мрежи Нинова отбеляза, че след като е призовала държавните институции да вземат отношение за изказването на Заев, в управляващата коалиция е настъпило голямо объркване. \"Вицепремиерът Каракачанов изведнъж се сети, че е \"патриот\" и поиска от другия вицепремиер Захариева веднага да реагира. Тя пък, вместо да го послуша, нападна БКП и Титова Югославия. И патриотът се спихна. Като капак на всичко това днес премиерът Борисов замете темата, казвайки, че когато дойде време да приемаме Македония в ЕС, ще се сети за тези думи и ще взема решение - бъдещо несигурно събитие. Бъдещо, защото поканата за Македония предстои, а несигурно, защото не се знае дотогава какъв акъл ще му дойде на премиера\", обобщава лидерът на БСП. Тя пита дали е толкова трудно да се намери български държавник, който прямо и отговорно да заяви: \"искаме мир и добросъседство на Балканите, но не пренаписвайте историята и не си решавайте вътрешните проблеми за сметка на нашата държава България\".     \n \t\n", "date": "2018.08.10", "title": " Борисов плаши Заев с членството в ЕС"}
{"url": "http://www.duma.bg/node/172904", "text": "Всекидневно медиите от тревожно по-тревожно говорят и пишат за чумата по дребния рогат добитък в Югоизточния край на България. Тревожни вести. Умъртвиха се хиляди овце и кози - и заразени, и видимо здрави животни. Цели стада. Около тях - настръхнали села, неспокойни и безпомощни животновъди, с протегнати ръце към небето. Блъскат си главите и се чудят кога и откъде им дойде тая напаст. И как ще оцеляват без животновъдството, което е основен поминък в Странджанския район. Но ветеринарните органи правят необходимото според еврозаконодателството... \nЗнае ли какво да каже човек? Когато и аграрният министър не е нито ветеринарен лекар, нито зооинженер, няма професионалната компетенция  и плахо говори за мерките по ликвидиране на заразата. А с показното изграждане на оградата  по границата откъм северната ни съседка в Добруджанския край, доста хора показаха, че дори не знаят какво е диво прасе. А и не се ли пренася заразата с големия внос на хранително-вкусови продукти откъде ли не? \nБългарското животновъдство какви ли не неблагополучия преживя в тия години на прехода. Като се започне с голямото ликвидиране на поголовието, та се стигне до куп нови болести - чума, птичи грип, луда крава, бяс, антракс, ку треска... \nПочти 40 години съм работил в областта на животновъдството. През тези години с ветеринарните лекари сме имали грижите за животните по ферми, стопански дворове, лични стопанства на хората. Всички те бяха пълни с животни. Затова тревожните новини за чумата направиха съня ми неспокоен. Не ме мори носталгия и знам - няма да се върне моето време. Миналото затова е минало. Защото не се връща. Но съм сигурен, че много трябваше да се запази и да се вземе от онова време, а мнозина бързо всичко отрекоха. \nЕдно време във всяко село имаше ветеринарен участък и ветеринарна лечебница. Това бяха функционално проектирани сгради на по два етажа, с дворче, ограждение и помощни помещения. На първия етаж беше кабинетът на ветеринарния лекар, до него - стая за ветеринарния техник и санитаря, отделна стая за аптеката, а до нея - зала с  шкафове за ветеринарни пособия за обработка на животните. Имаше и помещения за настаняване на лекуваните животни. На втория - стаи за битовите необходимости на лекаря. В лечебниците имаше телефонна връзка, транспорт. \nВетеринарният лекар беше уважаван като хуманния. Във всяко село имаше ветеринарен лекар, ветеринарен техник и санитар. Ветеринарните лекари работеха предано и всеотдайно, защото знаеха още от своите професори, че хуманната медицина лекува човека, а ветеринарната - човечеството. \nВ селата имаше и зооинженери, които с ветеринарните лекари сформираха зооветеринарен участък. Ветеринарните специалисти даваха пълна информация за ветеринарното обслужване на животните и профилактиката, а зооинженерите -  указания за храненето и репродукцията на животните, технологични решения при производствения процес. \nПо селата имаше и радиоточки, по които специалистите информираха населението за мероприятията в животновъдството. Хората имаха доверие във ветеринарните органи. Епизотиите бяха рядко явление и се ликвидираха още в зародиш. Къде е това сега? Сега всичко това е сринато И помен няма от ветеринарните лечебници. Нито от тогавашната ветеринария. С ликвидирането на държавната ветеринарна служба и превръщането на ветеринарните лекари в частно практикуващи тотално беше срината държавната медицина, която беше една от най-добрите и уважавана в Европа. Умници родофоби решиха, че и зооинженерната професия е излишна - ликвидираха я като ненужна, мислейки, че функциите на зооинженерите ще се поемат от ветеринарните лекари и агрономите. Да, ама не стана. \nДнес на един частно практикуващ ветеринарен лекар се падат за обслужване 2,3 и повече села,  които той фактически няма как да обслужва. Няма транспорт дори. С какво ще обикаля селата? А като отиде на място, няма къде да отседне. Лекуването на животните е по домовете на хората. Ако се наложи по-сериозна интервенция, кой мислите, че му помага? Как ветеринарният лекар да взема кръвни проби, къде да ги съхрани и как ще ги транспортира до лабораториите за изследване? Правят се цели бригади - като при пожар. \nА къде е профилактиката - основният фактор при грижите за животните? Как един частно практикуващ лекар да извърши масовите мероприятия, при това навреме и качествено? На практика сега селата са без постоянно присъстващ ветеринарен лекар и зооинженер. Утвърдена практика е те да са на повикване. А в градската  ветеринарна служба в моя гр. Враца има само един лекар - човек за всичко. \nНякога годишният план за масовите мероприятия за следващата година, освен на бюрото на ветеринарния лекар, беше на бюрата на зооинженера и на кмета. И животновъдите знаеха кога ще се провеждат масовите мероприятия, имаше графици, които стриктно се спазваха. Знаеше се кога ще се изследват животните за всички болести. И хората не само че бяха информирани, но вземаха активно участие. Думата на ветеринарния лекар беше закон Безапелационна беше и информационната система. Следеше се за здравния статус на животните по села, околии, области в страната и околните държави. И при най-малки съмнения се вземаха бързи мерки, като се изграждаха постоянни дезинфекционни площадки, имаше охрана, поставяха се постове за движение на животните, спираха се пазари. Къде е това сега? \nВ предаване по национална телевизия шефът на БАБХ сподели, че в онова време жена е била осъдена, че без разрешение е занесла храна на свое животно, карантинирано, с което де факто призна недвусмислено по-добрата законност тогава. Така беше. Имаше държавна ветеринарна медицина. Българският закон за ветеринарното дело беше един от най-съвършените в Европа, доказал своята практичност. Къде е и всичко това сега? И кой ни доведе до днешния хал? \nВъв Враца имаше Противочумен институт за производство на ваксина срещу чумата по свинете. Произвеждаха се и други ветеринарни продукти. Специалистите от института даваха навременна и ценна информация на всички, занимаващи се с животновъдство. След промяната и влизането ни в ЕС институтът стана ненужен, неотговарящ на  стандартите, бе закрит и порутен. Някои така прецениха. А сега имаме проблеми. Ще борим чумата с \"вълча урина\" казват. И Европа отвън ни гледа чудото. \nЗащо да премълчаваме още един проблем - заплащането на труда на ветеринарните специалисти? Заплатите им не подлежат на коментар. Ниски, унизителни, несигурни. Затова добри ветеринарни специалисти се ориентират към други професии и държави. \nЩо се отнася до чумата по дребния рогат добитък, положението ще се овладее. С цената на крайни мерки. Ето - идват евроветеринари, гледат, цъкат с език И казват: евтаназия. Това е решението засега. Не искам да изразявам съмнения към евроекспертите. Но съм резервиран. Защо дойдоха, когато огънят пламна? Къде бяха преди това? Дойдоха да ни кажат, че заразата идвала от Турция, а африканската чума по свинете се задава от север. Какви ли още чуми ще дойдат, ако не спазваме техните правила! \nНо къде е европрофилатиката, къде са евроваксините, къде е палиативната работа? И защо за последните 5-6 години преживяваме няколко епизотии? Сигурни ли са специалистите, че с загробването на умрелите животни и ликвидирането на заразата след време няма да лумне нов пожар от заразената вече земя? Дават ли си сметка някой лица, че хората от тези райони са обречени на страдание и пълно разорение? Не прекаляваме ли вече с това еврозаконодателство, в което пробивите са явни и осезаеми? \nТака ли се лекува човечеството - със срив на поминък и производство? И не на последно място - Европа еднаква ли е за всички?   \n \t\n", "date": "2018.08.10", "title": "Зараза в Странджа ли? Чакат ни още... "}
{"url": "http://www.duma.bg/node/172935", "text": "В Правец няма да дойде и лев от разпределението на средствата за общините от МС, заяви пред БНР кметът на общината Румен Гунински. Той отбеляза, че общината не е получила средства не само при последното преразпределение, а и при предходните две подобни постановления на МС. Градоначалникът, който е и член на Националния съвет на БСП, отбеляза притесненията си от субективното разпределяне на средствата от централния бюджет за общините. \"Това е практика години наред. Липсва публичност и не са ясни критериите на разпределение\", заяви той. \nГунински припомни, че последното постановление на кабинета, с което бяха разпределени над 110 млн. лв., е внесено в МС в 8 часа вечерта без съгласуване между министерствата, което е в нарушение на устройствения правилник на МС.  \n\"На местно ниво не делим хората на БСП или ГЕРБ. Всички са жители на България. С това постановление на МС са ощетени близо 2 милиона жители\", категоричен бе социалистът. Той припомни, че при управлението на Пламен Орешарски, при подобно разпределение, общините на ГЕРБ са получили близо 30% от парите, а не както в момента - за опозицията да остават едва 2 процента. Гунински подчерта, че БСП ще иска от НСОРБ да обсъди на Управителен съвет механизмите на разпределение. \"Изравнителната субсидия на над 100 общини е на ниво от 2010 година. НСОРБ иска допълнителни пари за тези общини\", обясни кметът на община Правец. \nПо-късно вчера премиерът Бойко Борисов отговори на обвиненията от БСП, че правителството финансира с приоритет общини на ГЕРБ и ДПС. По думите му кабинетът не разделял българските общини по това кой ги управлява. Той нарече глупост твърденията, че средства се наливат само там, където управлява ГЕРБ. Според Борисов имало кметове на БСП, които се ползвали с пълната му подкрепа. По думите му е естествено там, където живеят най-много хора, да се отделят най-много средства.  \n    \n \t\n", "date": "2018.08.10", "title": "И Правец без средства от постановлението на  МС"}
{"url": "http://www.duma.bg/node/172937", "text": "Държавната агенция за закрила на детето (ДАЗД) започна проверки в Дневните центрове за деца/младежи с увреждания (ДЦДМУ), съобщиха от пресцентъра на агенцията. Целта на инспекциите е да бъде направен актуален преглед на състоянието и качеството на услугите за деца с увреждания, предоставяни от общини и лицензирани доставчици на социални услуги. ДУМА припомня, че на 1 август след срещи с хора с увреждания премиерът Бойко Борисов разпореди проверки на дневните центрове, които предоставят социални услуги на хората с увреждания. \nЩе бъдат изследвани мерките за осигуряване на социални, здравни и интегрирани здравно-социални услуги за деца. \nПроверката ще обхване 91 дневни центъра и ще приключи в края на септември 2018 г. Ще бъде прегледана документацията в учрежденията, ще има анонимни анкети, беседи с персонала и потребителите, наблюдение на материалната база и работата. \nСлед приключване на проверките ще бъде изготвен анализ и ще бъдат направени предложения за подобряване на услугата. Информацията ще бъде предоставена на министъра на труда и социалната политика и на кметовете на общини. \nПредседателят на ДАЗД д-р Елеонора Лилова и главният директор на дирекция \"Контрол по правата на детето\" Камелия Николова инспектираха дейността на ДЦДМУ \"Свети Врач\" в София. Услугата се посещава от 31 деца, с които работят 8 специалисти - психолози, социални педагози, рехабилитатор. \n    \n \t\n", "date": "2018.08.10", "title": "Започват проверки в Дневните центрове за деца с увреждания"}
{"url": "http://www.duma.bg/node/172938", "text": "За пръв път т.г. ръководителите на 327 болници, финансирани с обществени средства, трябва да декларират пред Комисията за противодействие на корупцията и отнемане на незаконно придобитото имущество (КНКОНПИ) имотите и парите си. Както ДУМА вече писа, 69 болнични шефове още не са подали декларации. Сред тях са \"Кардиолайф\" във Варна, \"Софиямед\", \"Доверие\" МБАЛ за женско здраве \"Надежда\" в София, Централ онко хоспитал в Пловдив и др. \nСпоред декларациите най-заможният болничен шеф е на \"Св. Екатерина\" в София проф. Генчо Начев с  акции в поликлиники в Унгария, Полша и Хърватска, със средства в инвестиционни фондове, с гора, 15 апартамента в София и пр. Сред заможните болнични шефове е и директорът на областната университетска болница в Бургас д-р Бойко Миразчийски с над 10 апартамента, складови помещения в Сандански, поземлени имоти в Св. Влас, ниви и пр.  \nС 12 апартамента (първият от 1977 г.) в София, Поморие, Слънчев бряг и Стара Загора, нива в с. Пет Могили и с 3 171 136 лв. (в лева и евро) е директорът на МБАЛНП \"Св. Наум\" ЕАД Иван Миланов, като част от имотите и средствата си поделя със съпругата си.   \nШефът на Пета МБАЛ в София е декларирал 2 апартамента и къща с двор в София, вила с вилно място в Гърция, в Банкя, в с. Владо Тричков, нива в с. Дебелт, а освен леки автомобили Форд, Лено и джип Нисан със съпругата си поделят и моторна лодка. Лекарят има участие и в СБАЛ \"Вита Арт Хирургика\" в Благоевград. На фона на имотите на болшинството шефове на държавни болници директорът на Старозагорската УМБАЛ \"Проф. д-р Стоян Киркович\" Йовчо Йовчев е повече от скромен - кара Ситроен за 7 хил. лв. от 2007 г., има апартамент 85 кв. м в Стара Загора и парцел в с. Завой, изплаща 51 202 лв. ипотека и кредит    13 583 лв. Шефът на Врачанската болница \"Христо Ботев\" Евгени Любенов поделя със съпругата си 3 апартамента, гараж, магазин и ателие в София, ниви в Караполци и Лесново като най-скоро закупените имоти са от 2006 г., имат общо 60 хил. лв. налични и акции в \"Албена\" АД и Синергон Холдинг\" АД, кара Опел Астра от 2007 г.    \n \t\n", "date": "2018.08.10", "title": "69 директори на болници не обявиха парите си"}
{"url": "http://www.duma.bg/node/172939", "text": "Министерството на образованието и науката (МОН) ще преведе извънреден транш от 150 000 лева на Националния институт по метеорология и хидрология (НИМХ) към БАН. С извънредната финансова инжекция се цели институтът да продължи да изпълнява задълженията си. Траншът ще бъде осъществен следващата седмица, заяви директорът на НИМХ Христомир Брънзов. Според него така институтът щял да работи до края на първата седмица на септември.  \nМеждувременно вчера беше подписано и рамково споразумение за сътрудничество между Селскостопанска академия и НИМХ. Целта на споразумението е двете институции да обединят усилията си за по-ефективно използване на материалните и интелектуалните си ресурси в търсене на мерки за смекчаване на въздействието на очакваните климатични промени върху земеделието. \n    \n \t\n", "date": "2018.08.10", "title": " НИМХ очаква от МОН извънредни 150 000 лв. "}
{"url": "http://www.duma.bg/node/172940", "text": "След скандала около ареста на Димитър Желязков - Митьо Очите, от охранителната фирма, в която той се оказа служител, гласят уволнението му. В телевизионно интервю Иван Владимиров, управител и съдружник в \"Аркус - секюрити\" обяви, че вече е в ход процедурата по освобождаването на Очите. \"В нашата фирма няма бъдеще за него. Тъй като има немалка степен инвалидност, беше необходимо да направим консултация с Инспекцията по труда как да го освободим, за да си запази правата\", обяви Владимиров. По думите му задълженията на Очите били \"намиране на обекти, които да се вземат под охрана\". \nВладимиров, който е бивш шеф на криминалния отдел на полицията в Бургас, отрича да е разследвал престъпления, извършени от арестувания Желязков. \"Познавам го сигурно от повече от 20 години, както познавам огромна част от лицата, представлявали оперативен интерес за полицията навремето\", добави той. Владимиров уточни, че е работил с Очите \"в ситуации на профилактични мероприятия и разследвания, касаещи престъпления, извършвани от други лица\". По думите му нямало проблем човек с биографията на Желязков да започне работа при бивш полицай. \"Каква е пречката, след като си е изтърпял наказанията и отговаря на условията, да бъде взет на работа? Нашата цел е комерсиална, да използваме за нашата дейност това, което може да даде той\", обясни шефът на \"Аркус\". \nМеждувременно след близо 2-часово открито заседание Специализираният апелативен наказателен съд реши да остави в ареста петимата задържани от групата на Очите. Венцислав Христов, Радослав Николов, Йордан Въчев, Иван Найденов и Иван Пишиев са с най-тежка мярка \"задържане под стража\". В ареста е и Калоян Колев, който на 5 август се предаде на разследващите органи, след като беше обявен за международно издирване. Продължава издирването на общинския съветник от Несебър Пейко Янков. Желязков остава в ареста в Турция, като екстрадирането му трябва да се случи в срок до 30 дни след задържането. \nБизнесменът Бенчо Бенчев пък ще бъде привлечен под отговорност, че е подпомогнал укриването на Очите в Истанбул от 2 до 5 август и така го е спасил от наказателно преследване. Разследването се провежда от следователи при Окръжната прокуратура в Бургас под надзора на колеги от районната прокуратура. Наказание до 5 г. затвор грози Бенчев.   \n \t\n", "date": "2018.08.10", "title": "\"Аркус\" ще уволни Митьо Очите  "}
{"url": "http://www.duma.bg/node/172936", "text": "Отбраната се нуждае от специално внимание. Проблемите на националната сигурност са от по-друго естество, но мерките за Българската армия, на всички ни е ясно, че би следвало да бъдат от спешен характер. Тази теза застъпи народният представител от \"БСП за България\" и член на Изпълнителното бюро на партията Валери Жаблянов. Вчера представители на социалистите се срещнаха с членове и ръководството на Конфедерацията на обществени организации от сигурността и отбраната (КООСО), за да представят проекта \"Визия за България\" и по-конкретно текстовете, посветени на сигурността и отбраната. \n\"Обща е констатацията, че обстановката в Европа и света се променя бързо и драматично, това представлява провокация към българската политическа, военна и стратегическа мисъл, отбеляза Жаблянов. Той изтъкна, че е впечатлен от една от препоръките на КООСО, че е крайно време да бъдат разделени секторите \"Сигурност\" и \"Отбрана\". Смесването на тези две сфери понякога води до подценяване и неяснота относно мерките и политиките, които се предприемат в тези области, обясни депутатът. \nОт БСП обещаха да вземат под внимание всички препоръки на Конфедерацията, сред които са конкретизиране на ролята на държавата в укрепването на сигурността, утвърждаването на надпартийния характер на държавната администрация, както и засилването на отбранителния капацитет.  \nОт организацията имат забележки и препоръки за визията на БСП, които след обсъждането ще бъдат адресирани до ръководството на партията и предоставени за по-нататъшно обсъждане. Подготовката и приемането на окончателния вариант на визията ще е дело на различни обществени, политически и научни среди, които да допринесат България да получи нов тласък в своето развитие, увери Жаблянов. \nС \"Визия за България\" искаме да дадем ново начало на държавата за дълъг период напред, обясни народният представител и зам.-председател на парламентарната комисия по отбрана Николай Цонков. Атанас Зафиров от ИБ на БСП припомни, че в раздел \"Отбрана\" във визията на БСП има разписан специален абзац, който предвижда подготвянето на концепция за развитието на въоръжените сили. Той подчерта, че \"Визия за България\" е надпартиен документ с пет акцента - икономика и доходи, регионално развитие, образование и здравеопазване. \n\"Този документ е изключително актуален. Документ, който се приема в подходящ момент. Основните заключения в тази визия са, че неолибералният модел е изчерпал своя потенциал, както и че светът е пред прага на доста голяма промяна. Ние сме напълно съгласни с този извод\", подчерта полк. о.р. Иван Иванов, председател на УС на КООСО. Заместникът му полк. Цанко Цанков отбеляза, че в организацията има силен експертен потенциал. По думите му във визията има много хубави идеи, които обаче трябва да бъдат обвързани със срокове и време, за да не останат само като пожелание. Българската армия трябва да възстановява изгубените си способности, настоя полк. о.р. Иванов и подчерта, че дискусиите по темата трябва да продължат, за да може армията ни да преодолее тежкото състояние, в което се намира.   \n \t\n", "date": "2018.08.10", "title": "БСП настоява за специално внимание към отбраната "}
{"url": "http://www.duma.bg/node/172926", "text": "Трите обществени чешми в Горна Оряховица са заразени с бактерии, предизвикващи стомашно-чревни заболявания, сочат данните от последните проверки на Регионалната здравна инспекция. С лошо качество е водата и от единствената чешма във великотърновското село Габровци. \n\"Каптажите на тези чешми са плитки и често в тях попадат битово-фекални води. Ако общината не провежда обеззаразяване, проблемите ще продължат\", обясниха от отдел \"Държавен здравен контрол\" в РЗИ. \nПредупредителни табели, че водата е лоша за пиене, са поставени и на чешмите на туристическата улица \"Гурко\" във Велико Търново. \nЗа последния месец са регистрирани 48 случая на стомашно-чревни заболявания в региона. Няма доказана връзка с качествата на питейната вода, посочиха от РЗИ.   \n \t\n", "date": "2018.08.10", "title": " Откриха бактерии в градски чешми в Горна Оряховица "}
{"url": "http://www.duma.bg/node/172923", "text": "Използването на онлайн снимки най-вероятно ще стане още по-стриктно след едно от последните решения на Съда на Европейския съюз. На 7 август магистратите се произнесоха по дело, заведено от немския фотограф Дирк Ренкоф. Като резултат от становището на съда интернет потребителите вече трябва да искат разрешение от автора на дадена снимка, преди да я публикуват, дори и ако фотографията вече е свободно достъпна онлайн. \"Публикуването в уебсайт на снимка, която е била свободно достъпна на друг уебсайт с разрешението на автора, изисква ново разрешение от този автор\", постановява съдът. \nФотографът завежда дело срещу провинция Северен Рейн-Вестфалия, защото ученичка от учебно заведение на територията й е използвала негов кадър, за да онагледи свой реферат. Първоначално снимката била качена в сайт за пътуване. Фотографът твърди, че използването й от училището нарушава авторските му права, защото е дал разрешение само на сайта за пътувания да я използва. \nПървоначално Ренкхоф съди град Валтроп, тъй като под негова юрисдикция е средното общообразователно училище, публикувало снимката. Провинция Северен Рейн-Вестфалия става ответник в първоинстанционното производство, защото осъществява контрол върху училището и е работодател на преподавателите в него. \nФотографът иска забрана училището и учениците да използват снимката и настоява за обезщетение от 400 евро. В крайна сметка немската провинция е осъдена да премахне фотографията от училищния уебсайт и да му плати 300 евро. \nПонятието \"публично разгласяване\" по смисъла на член 3, параграф 1 от Директива 2001/29/ЕО на Европейския парламент и на Съвета от 22 май 2001 година относно хармонизирането на някои аспекти на авторското право и сродните му права в информационното общество трябва да се тълкува в смисъл, че обхваща публикуването на уебсайт на фотография, която преди това е била публикувана на друг уебсайт без ограничителна мярка, забраняваща нейното изтегляне от интернет, и с разрешението на притежателя на авторското право, гласи юридическата обосновка на съдебното решение. \nДУМА припомня, че през февруари онлайн търсачката гугъл ограничи възможностите на потребителите да свалят изображения на компютрите си. Причина за това бе споразумение с \"Гети имиджис\". Фотографският порталът подаде оплакване до Европейската комисия, защото авторските изображения могат да се открият и свалят твърде лесно без необходимия лиценз или авторско разрешение. Според \"Гети имиджис\" с някои от опциите си гугъл подпомага интернет пиратството и нарушаването на авторски права.     \n \t\n", "date": "2018.08.10", "title": "Съдът на ЕС затяга правилата за ползване на онлайн снимки  "}
{"url": "http://www.duma.bg/node/172921", "text": "- Имам идея: арестуваните за тежки престъпления да бъдат обличани с водолазен костюм и охраната на съдебната власт да носи бутилките с въздуха. А рече ли да бяга арестантът, да му спрат въздуха. \n- На така наречените Очи що не им слагат вериги? Щото случаят с Иванчева е отмъщението на ГЕРБ за загубените избори в \"Младост\", пък Митьо Очите не ги бърка. \n- Абе виновна, невинна това ще отсъди съдът. Основното тук е, че тази жена е единствената, която разхождат показно напред назад с белезници на краката и някакъв пояс, като джихадистка. Нито един утвърден крадец на коли и от жилища, нито един от обвинените за финансови измами и пране на пари не е бил унижаван така. Това кара и непредубеденият гражданин да мисли, че се опитват да я ликвидират психически и физически, преди да се произнесе съдът. Не си спомням културистката Майзнер, обвинена за убийство, да е била с пранги на краката. Нещата са ясни - срам за правоприлагащите! \n- Мачкат я психически и за назидание на останалите кметове. Който се опъне, го чака това. \n- Иванчева може и да е корумпирана, т.е. антигерой. Но \"Държавата\"прави всичко по силите си, за да изглежда тя като жертва и герой. \nЗащото, спрямо деянието й, даже и да се докаже, мерките за неотклонение и прангите са твърде в повече. Особено на фона на хилядите крими типове, с безбройни висящи дела и справки, условки и пр., които свободно си бродят из социума и са истински риск. \nИванчева, виновна или не, ще съди България до дупка и ще спечели много пари от това. Които няма да платят нито прокурорите, нито Цачева, нито някой др. велик магистрат, отговорен за случая. \nЩе ги платим дружно ние всички! \nПълно безобразие! \n- Даам, с белезници и на ръцете, и на краката - опасна е, не знам намордник защо не са й сложили. \nКакъв контраст само, например с Митьо, от другите статии - той пък с кортеж, безплатен превоз от хотела в Турция до Бг, но пък без екстрите - публично унижение (не му дреме), без белезници на краката - \"той е бил мъжкар и няма да избяга\"... Ами вижте и милата физиономия - все едно ВИП фотограф е правил фотоса му, а на Иванчева всички кадри са или с отворени уста или мигнали очи... \n- Така, така, една фризьорка, тежаща 50 кг с мокри гащи - окована, ръцете и краката, а Митьо Очите, този бележит гражданин на Източна България, само с белезници на ръцете. При това отпред. Белезници се слагат само и единствено ОТЗАД, ама то нашенска работа, а и турските побратими толкова си спазват правилата за задържане. По тази логика, всеки задържан би следвало да е окован с белезници на китките и на глезените, така ли? Не, че защитавам бившата кметица, естествено всеки е невинен до доказване на противното, но, ако хванат някой шофьор с над 1.2 промила алкохол, примерно, което е наказуемо по НПК и който е нямал предишни провинения, значи и него би следвало да го оковат в белезници на китките и на глезените? Просто давам пример, не че защитавам пилите шофьори, напротив. \n- Иванчева как я хванаха навреме... А Очите.... Както и се очакваше, спецовете започнаха масираната акция, след като изчакаха Митенката да излезе в чужбина да се лекува. Цацаров каза, че няма данни за изтичане на информация - при тях никога няма данни. \n- Когато надупчиха Очите, всички негови авери бяха пред болницата седмици наред - да го пазят. Нашите милиционери не се ли сетиха тогава да ги арестуват? А сега чак се сетили и блокирали града.     \n \t\n", "date": "2018.08.10", "title": "Наз@ем от мреж@та"}
{"url": "http://www.duma.bg/node/172922", "text": "Мобилното студио на радио N-JOY ще бъде позиционирано край морето - екипът на медията ще бъде в село Лозенец, община Царево, от 6 до 10 август. Дестинацията е част от лятното турне \"N-JOY Summer\". Заповядвайте да се njoy-нете с радио N-JOY, защото то създава уникално парти в душата на всеки един от слушащите, и не забравяйте да се усмихвате, подкани кметът на община Царево Георги Лапчев, който посрещна екипа. \nВсички фенове на N-JOY могат да чуят и видят емблематичния водещ Инспектор N-JOY, на сцената на общината точно пред хотел \"Перла\" всеки ден от 19 ч. до 21 ч. Като част от програмата си водещият Генчо Генчев ще проведе и поредица от интервюта. Можете да разчитате на нашето мобилно студио за хубава музика, с която да създадем много лятно настроение и искрени усмивки, приканват от N-JOY.   \n \t\n", "date": "2018.08.10", "title": "Инспектор N-JOY \"кацна\" в община Царево"}
{"url": "http://www.duma.bg/node/172924", "text": "От началото на годината работодатели са забавили заплати на работници в Монтанско за малко над 1 милион лева, съобщи директорът на Областната инспекция по труда в Монтана Димитър Петров. \nВсички случаи на забавени заплати са проверени от Инспекцията по труда и на работодателите са наложени санкции. До момента те са на обща стойност 88 000 лева. След съставени актове и глоби работодатели са изплатили 400 000 лева забавени заплати за 2018 г. и 770 000 лева  за предишни години, уточни Петров. \nС най-големи задължения към наетите работници към момента са частна клиника в Монтана и птицекланица в града.   \n \t\n", "date": "2018.08.10", "title": " Бавят заплати в Монтанско за над 1 млн. лева"}
