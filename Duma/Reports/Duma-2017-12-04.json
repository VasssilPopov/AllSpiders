{"url": "http://duma.bg/node/156946", "text": "Общо 34,6 млн. евро за наука и 50,1 млн. евро за образование по оперативната програма на МОН за 2014-2020 г. не може да бъдат оправдани пред ЕК, което означава, че през 2018 г. ще загубим 170 млн. лв. Това става ясно от информация в Комитета за наблюдение, след като агенцията по програмата към министър Красимир Вълчев съобщава, че заради нови нарушения в оценяването на научни проекти то е върнато за доработка. Средствата трябва да бъдат реално платени и декларирани пред ЕК до края на 2017 г., но не са изпълнени препоръки от одита на ЕК, а агенцията още няма акредитация. \nЧастта за наука в програмата е в тежък риск, призна и Томислав Дончев в НС. Причината са забавени сроковете и нередности в МОН. \n    \n", "date": "2017.12.04", "title": " Губим 170 млн. лв. от ЕС заради МОН  "}
{"url": "http://duma.bg/node/156935", "text": "Общите годишни непреки разходи на пациент с множествена склероза (МС), свързани със загуба на производителността, е приблизително 16 хил. евро. Държавите губят почти двойно (31 хил. евро) от човек, който се грижи за пациент с МС, сочат данните от проучване. \n\"Симптомите оказват влияние върху начина на живот на пациентите, като променят не само всекидневието им, но и как те възприемат социалните връзки. Това, което е малко известно, е обаче, че болестта рефлектира по почти същия начин върху близките на болните от МС или тези, които се грижат за тях. Затова диагностиката, лечението и рехабилитацията на пациенти с МС е важно не само за тях, но и за обществото \", коментира неврологът проф. Лъчезар Трайков, ръководител на катедрата по неврология в МУ-София и ръководител на отделение в клиниката по неврология в УМБАЛ \"Александровска\". \nПромяна в работния режим се налага средно 7 месеца след поставяне на диагнозата. Около 1/4 от болните напускат работа в рамките на този период, а 10% от близките на пациенти с МС се отказват от професията си, за да се грижат за тях. \nНай-често от МС заболяват хора между 20 и 45 г., като жените преобладават. У нас около 4 хил. души страдат от диагнозата. \nМедикаментите от най-нови поколения успяват да забавят хода на болестта. Новите терапии \"приспиват\" заболяването при повече от 40% от пациентите, коментира проф. Трайков. \nОчаква се до месеци Европейската агенция по лекарствата да одобри ново лечение на МС. Медикаментът вече се прилага в САЩ, както и в Косово.   \n", "date": "2017.12.04", "title": " Над 31 хил. лв. \"струва\" годишно пациент с МС"}
{"url": "http://duma.bg/node/156936", "text": "Последната ни надежда е във Вас - държавният глава на България, като се обръщаме за съпричастност и защита от здравния геноцид над нас! Това пишат от федерация \"Български пациентски форум\" в писмо до президента Румен Радев, което внесоха в петък. От пациентската организация молят държавния глава да се възползва от правомощията си и да наложи вето на Закона за бюджета на НЗОК за 2018 г., приет на 29 ноември. Параграф 6 от нормативния акт предвижда идната година касата да не плаща за нови оригинални лекарства. Пациенти с белодробна фиброза, метастазирал рак на млечната жлеза, меланом, тежки рематологични заболявания, астма, карцином на бъбрека и рак на кръвта за първи път щяха да се възползват от най-новите медикаменти, които им дават шанс да живеят по-дълго. \"Написахме становище до Комисията по здравеопазване към 44-то Народно събрание на Република България, че подобни забрани подлагат на риск здравето и живота на българските пациенти и нарушават основния документ на България - Конституцията! Внесохме писма до дипломатическите мисии на Европа в София, помолихме за съпричастност европейските посланици. Забранителният режим за иновативни лекарствени продукти и нови медицински дейности, които биха лекували достойно българските граждани, е акт, който не съществува в нито една европейска държава\", пише в писмото на организацията. \"За нас е много важно българските граждани, стигнали до здравната ни система, да бъдат лекувани, като всички европейски пациенти, т.е. да бъдем лекувани от нашите лекари по стандартите на добрата европейска медицинска практика\", пишат от ФБПФ. \nДУМА припомня, от ЕНП също се заканиха да поискат от президента да наложи вето на закона, а омбудсманът Мая Манолова обяви, че ще сезира Конституционния съд. С протестни писма изразиха недоволството си пациентските организации \"Заедно с теб\" и Националната пациентска организация. По време на разискванията на бюджета на касата за догодина депутатите от БСП подчертаха, че с това действие касата няма да спести пари, защото пациентите ще се възползват от правото си на лечение в страни от ЕС, което ще струва много повече на хазната. Срамота е да водим този дебат за 25-30 млн. лв., заяви от парламентарната трибуна депутатът Драгомир Стойнев. \nНа 9 декмеври пред парламента ще се проведе протест, съобщи Аделина Банакиева, която се е преборила с рак в краен стадий.    \n", "date": "2017.12.04", "title": " Пациенти молят президента Радев за вето на закон  "}
{"url": "http://duma.bg/node/156937", "text": "Парламентарната група на \"БСП за България\" дава процедурата по приемане на \"Бюджет 2018\" на Конституционния съд. Това обяви в петък парламентарната левица след поредно парламентарно заседание на среднощно приемане на Бюджет 2018 г. и след като ГЕРБ и \"Обединени патриоти\" скриха дебата по обсъждането му от обществото. ДУМА припомня, че всички социални предложения на БСП в бюджета за следващата година бяха отхвърлени в пленарната зала и бе приет законопроектът на правителството. \n\"Правим това с ясното разбиране да се противопоставим на поредния опит за неглижиране на българското Народно събрание. Това се превръща в политика на ГЕРБ\", заяви зам.-председателят на парламентарната левица Желю Бойчев. От БСП сезират КС, защото управляващите са обяснили на опозицията, че няма никакъв смисъл да се правят предложения по бюджета. \"Вчера ни беше обяснено, че цялата процедура по обсъждане на бюджета няма никакъв смисъл, защото Министерският съвет вече е направил предложение и не можело да стават промени. Властта в България произтича от българския народ и оттам - от българското Народно събрание\", категоричен бе депутатът. Бойчев бе категоричен, че БСП ще се противопостави на тенденцията на ГЕРБ непрекъснато да обезличава и неглижира парламентарната демокрация. \nДепутатът от левицата Васил Антонов определи като недемократичен стила на работа и на новата парламентарна шефка Цвета Караянчева. \"Изземва се власт на НС, на върховния орган, с приемане на бюджета на страната. Имаше успешен опит от финансовия министър да бъде превърнато НС в негов \"мокър печат\". Това мнозинство не може да работи конструктивно. Стилът на работа на това НС, дори при промяната на председателя на парламента, остава недиалогичен, неконструктивен и недемократичен\", смята Антонов.     \n", "date": "2017.12.04", "title": " БСП дава процедурата по приемане на бюджета на КС"}
{"url": "http://duma.bg/node/156938", "text": "Лидерът на Партията на европейските социалисти Сергей Станишев постави пред левите партии в Европа три политически битки, които според него ще направят Стария континент по-справедлив и обединен. Той се обяви за \"Европа без различни скорости и социални неравенства\", което може да стане \"само чрез налагането на социалния стълб, новата реформа в Еврозоната и бюджет без рестрикции\". \nПри закриването на  Съвета на ПЕС в Лисабон Станишев отбеляза пред съпартийците си, че е обща отговорността им да изведат Европа към по-добри възможности. \"На прав път сме, в резолюциите ни има толкова много нови неща, които трябва да направим за хората до следващите европейски избори, за да докажем, че може да променим Европа\", коментира той. Според него единственият път за реформа в Европа е тя да стане наистина социална. Във връзка с членството в Еврозоната Станишев отбеляза, че трябва да има социална и икономическа конвергенция и да няма държани извън нея по тези критерии. Той бе категоричен, че левицата не бива да позволи бюджетът на ЕС да бъде намаляван при обсъждането на многогодишната финансова рамка и че трябва да се запазят кохезионната и земеделската политика, без средствата за тях да бъдат орязвани. ЕС може да събере ресурси чрез данъци върху финансовите транзакции и върху дейността на големи компании като \"Гугъл\" и \"Фейсбук\", смята Станишев. \nЛидерът на ПЕС отбеляза, че социалистите подценяват силите и възможностите си и цитира проф. Джефри Сакс, който преди месец похвали левицата, определяйки я като \"туптящото сърце на човещината\". \"Имайте повече вяра - приехме много добри документи, остава да ги приложим на практика, защото хората вече не вярват на думи, а на действия. Нека да извървим заедно пътя към следващите евроизбори, убеждавайки хората, че можем да променим Европа\", призова той. \nСтанишев и премиерът на Португалия Антониу Коща обявиха, че ПЕС стои зад кандидатурата на португалския министър Мариу Сентену за шеф на еврогрупата - неформалния съвет на финансовите министри от страните в еврозоната.  \nУчастниците във форума представиха алтернативен ляв проект за бъдещето на Европа и договориха издигането на общ кандидат за председател на Еврокомисията на предстоящите през 2019 г. европейски избори. Сергей Станишев и португалският премиер Антониу Коща дават брифинг при закриването на съвета на ПЕС в Лисабон Снимка Павлета Давидова \n    \n", "date": "2017.12.04", "title": " Три политически битки постави Сергей Станишев пред ПЕС "}
{"url": "http://duma.bg/node/156939", "text": "С призив за обща позиция срещу двойните стандарти при храните се обърна Корнелия Нинова към лидерите, участниците и гостите на Съвета на Партията на европейските социалисти, който се проведе в Лисабон. \"Нека имаме обща позиция, че това не е достойно и справедливо, че сме против двойните стандарти\", категорична бе тя. Лидерът на ПЕС Сергей Станишев също заяви, че партията би подкрепила подобна инициатива, тъй като социалистите са против разделянето на Европа \"на две скорости\". Съдействие можело да се търси и от премиерите на левицата в Чехия и Словакия, които също подемат подобна инициатива. \nНинова бе говорител в панел за социалното неравенство и социалния стълб. До нея на сцената, пред стотици делегати и десетки гости от цяла Европа, седнаха социалните министри на Португалия и Люксембург Хосе Виейра Да Силва и Николас Шмит, вицепрезидентът на социалната комисия в ЕП  Марта Улвског и генералният секретар на Европейската конфедерация на профсъюзите Лука Визентини. Ден по-рано изказване пред делегатите на съвета направи и зам.-председателят на БСП Деница Златева. Тя бе говорител в дискусия за предизвикателствата пред демокрацията в Европа преди предстоящите евроизбори. До нея на сцената пък бяха Франс Тимерманс, първи вицепрезидент на ЕК, и лидерът на испанските социалисти Педро Санчес. \n\"В последните години Европа преживя няколко кризи, но най-силно бе ударена социалната сфера. Подменихме правенето на политика с политика на технокрация. Икономическата политика се прави за фирмите, а не за работниците, тя превърна гражданите от цел на икономиката в нейно средство\", посочи Нинова. Тя представи визията на БСП за повече социална Европа за хората и изтъкна като партиен успех факта, че тя влезе в програмата за предстоящото ни европредседателство. Според лидера на нея това е първият реален успех в налагането на социалния стълб. \nНинова настоя левите партии да не затварят дебати като този за бъдещето на младите хора само за себе си, а да включват и тях в правенето на политики, които ги касаят. \"Младите са спящ великан, когото трябва да събудим\", заяви тя и допълни, че за да бъде спасена Европа, трябва да бъде променена. \"Тази промяна не изисква да измислим нещо генерално ново. Просто трябва да се върнем там, откъдето тръгна Европа - от нейните изконни ценности - солидарност, справедливост и равни възможности за всеки европейски гражданин\", заключи Нинова. \nПо-рано Нинова бе на работна закуска на лидерите и премиерите от социалистическите и социалдемократическите партии от Европа, където беше обсъден бюджетът за следващия програмен период и как ще се компенсира излизането на Великобритания от ЕС. Нинова се срещна и с комисаря по регионална политика Корина Крецу, с която коментираха приоритетите на България за предстоящото ни европредседателство. Лидерът на БСП Корнелия Нинова говори пред Съвета на ПЕС в Лисабон за двойните стандарти при храните и социалното неравенство в ЕС \n    \n", "date": "2017.12.04", "title": " Нинова призова евросоциалистите да осъдят двойния стандарт при храните"}
{"url": "http://duma.bg/node/156940", "text": "Членството на България, Румъния и Хърватия в Шенген ще бъде тема за сериозен дебат на предстоящото на 13 декември заседание на Европейския парламент. Идеята идва от Партията на европейските социалисти, съобщи в Лисабон лидерът на ПЕС Сергей Станишев. Той припомни, че всеки месец парламентарните групи се редуват и имат право да вкарат точка в дневния ред на ЕП. Този месец това ще бъде нашата тема, обяви Станишев малко преди началото на Съвета на ПЕС, който се проведе в португалската столица. \n\"Досега влизането на България в Шенген се е споменавало само мимоходом. За първи път това ще е основна тема и разчитам на всички български евродепутати да се чуе ясно, че продължаващото ни неприемане, при положение, че сме изпълнили всички критерии, е огромна несправедливост\", подчерта лидерът на ПЕС. Станишев отбеляза, че очаква ясна подкрепа от европейските социалисти и демократи. \"Изминаха почти 7 години, откакто България и Румъния изпълниха критериите за членство в Шенгенското пространство. Неприемането на двете държави е двоен стандарт и руши основните европейски ценности. България и Румъния трябва да имат активна позиция във всички европейски формати и да отстояват приемането си в Шенген\", категоричен бе той. \nДебат за членството ни в Шенген предстои и в българския парламент. Това стана ясно от думите на председателя на БСП Корнелия Нинова, която също се включи в международния форум на европейските социалисти. Тя обяви, че тази седмица партията й ще внесе в Народното събрание проект за обща декларация по темата. \"Надявам се всички да я подкрепят, защото това е общия, национален интерес на България и партийните ни цветове нямат значение\", призова Нинова. \n    \n", "date": "2017.12.04", "title": "Темата за България в Шенген влиза в Европарламента  "}
{"url": "http://duma.bg/node/156941", "text": "Парламентарната група на \"БСП за България\" дава процедурата по приемане на \"Бюджет 2018\" на Конституционния съд. Това обяви в петък парламентарната левица след поредно парламентарно заседание на среднощно приемане на Бюджет 2018 г. и след като ГЕРБ и \"Обединени партиоти\" скриха дебата по обсъждането му от обществото. ДУМА припомня, че всички социални предложения на БСП в бюджета за следващата година бяха отхвърлени в пленарна зала и бе приет законопроектът на правителството. \n\"Правим това с ясното разбиране да се противопоставим на поредния опит за неглижиране на българското Народно събрание. Това се превръща в политика на ГЕРБ\", заяви зам.-председателят на парламентарната левица Желю Бойчев. От БСП сезират КС, защото управляващите са обяснили на опозицията, че няма никакъв смисъл да се правят предложения по бюджета. \"Вчера ни беше обяснено, че цялата процедура по обсъждане на бюджета няма никакъв смисъл, защото Министерският съвет вече е направил предложение и не можело да стават промени. Властта в България произтича от българския народ и оттам - от българското Народно събрание\", категоричен бе депутатът. Бойчев бе категоричен, че БСП ще се противопостави на тенденцията на ГЕРБ непрекъснато да обезличава и неглижира парламентарната демокрация.  \nДепутатът от левицата Васил Антонов определи като недемократичен стила на работа и на новата парламентарна шефка Цвета Караянчева. \"Изземва се власт на НС, на върховния орган, с приемане на бюджета на страната. Имаше успешен опит от финансовия министър да бъде превърнато НС в негов \"мокър печат\". Това мнозинство не може да работи конструктивно. Стилът на работа на това НС, дори при промяната на председателя на парламента, остава недиалогичен, неконструктивен и недемократичен\", смята Антонов.   \n", "date": "2017.12.04", "title": " Левицата дава на КС процедурата по приемане на бюджета"}
{"url": "http://duma.bg/node/156942", "text": "Комисията за защита от дискриминация обяви кампания под наслов \"Достъпна България\" за достъпна за хората с увреждания архитектурна среда.  \n\"Докато Берлинската стена падна през 1989 г., за хората с увреждания все още не е\", коментира Петър Кичашки, член на КЗД. Той поясни, че идеята на кампанията е да има повече обществени места като театри, кина и банки, които да бъдат по-лесно достъпни за хората с увреждания.  \nПроблемите на хората в неравностойно положение са много и разнообразни и не могат да бъдат решени само от една институция. Ако по тези въпроси няма национален консенсус, няма как да подобрим нещата\", заяви председателката на КЗД Ана Джумалиева. \nКЗД участва в междуведомствена работна група по въпросите за конвенцията за хората с увреждания. Тя ще бъде и един от органите, които ще правят мониторинг по тези въпроси, съвместно с омбудсмана Мая Манолова и неправителствените организации. Комисията е включена и в работна група, която ще изготви плана за действие за достъпна архитектурна среда за хората в неравностойно положение в столицата. \nУ нас има 500 хил. души с увреждания, 10 хил. от които са деца. В световен мащаб 15% от населението е с увреждания.   \n", "date": "2017.12.04", "title": " КЗД започва кампания за достъпна среда"}
{"url": "http://duma.bg/node/156943", "text": "Основата на паралелната търговия на лекарства е разликите в цените на лекарства у нас и в Европа, където са 3-4 пъти по-скъпи. Това заяви председателят на Българския фармацевтичен съюз проф. Илко Гетов. Той е категоричен, че акцията на ГДБОП доказва съществуването на голям проблем, и призова депутатите да заседават както заседаваха за Бюджет 2018, за да приемат промените в Закона за лекарствата, които биха \"ударили\" по паралелния им износ. \nВ събота ГДБОП се похвали с разбиването на организирана престъпна група за паралелен износ на животоспасяващи лекарства, арести на болнични директори и обиски в аптеки и складове. МВР и МЗ наблюдавали сектор \"Здравеопазване\" от 5 месеца. \nГоворителят на главния прокурор Румяна Арнаудова информира, че спецпрокуратурата е подхванала организирана престъпна група за паралелен износ на лекарства. Шефът на ГДБОП Ивайло Спиридонов заяви, че в хода на работата станали ясни редица законодателни пропуски, обяви, че имало още доста схеми, и обеща тепърва да се видят резултатите от работата им. \nЗдравният министър Кирил Ананиев е категоричен, че бюджетът на НЗОК се източва за стотици милиони лева по тези схеми. \nВеселин Марешки се почувства реабилитиран от разбитата схема и от партията му \"Воля\" излязоха с позиция, в която пише: \"Месеци наред във водещи медии, включително в обществената телевизия, се наслагваше тенденциозно фалшивата новина, че схемите на реекспорт на скъпоструващи лекарства, с които се източва НЗОК, са свързани със семейния бизнес на нашия лидер Веселин Марешки. Тя бе лансирана от кого ли не - от политици, от псевдоразследващи журналисти, от добре подсигурени за публикациите медии\".     \n", "date": "2017.12.04", "title": "Фармацевти призоваха депутатите да работят по-бързо за ограничаване на паралелния износ"}
{"url": "http://duma.bg/node/156944", "text": "Бедстващи хора в Смолянската община няма, но ситуацията остава напрегната. Там от събота е обявено бедствено положение заради проливните дъждове, рязкото покачване нивото на реките Черна и Бяла и прелелите дерета. В неделя от \"Пожарна безопасност и защита на населението\" предупредиха, че все още имаше опасност на места река Черна да излезе от коритото си. Свлачища заради поройните дъждове в региона откъснаха три села в Смолянско. Без достъп в неделя бяха Киселчово, Мугла и девинското Водни пад. \nОт агенция \"Пътна инфраструктура\" почистваха свлачищата.  \nВ Благоевградска област пътят Гоце Делчев-Сатовча-Доспат е сериозно подкопан от проливните дъждове. В кюстендилското село Гърляно вчера остана в сила частичното бедствено положение. Силно се активизира свлачището в с. Плетена, за чието укрепване от 2 години се чака финансиране. Има пряка опасност за най-близката къща, в която живее семейство пенсионирани учители. Вчера се очакваше решение дали хората ще бъдат евакуирани. \nМеждувременно стана ясно, че огромна дупка на магистрала \"Тракия\" на 13-и километър, в която в петък спукаха гуми 13 коли, остава незапълнена. В събота на мястото бе поставена пътна сигнализация, която стесни движението в отсечката. Въпреки обещанията на Пътната агенция дупката така и не беше запълнена. От фирмата, която поддържа пътя, заявиха, че ще поемат разходите за ремонт на пострадалите автомобили     \n", "date": "2017.12.04", "title": " Ситуацията в Смолянско остава напрегната"}
{"url": "http://duma.bg/node/156898", "text": "Младият изпълнител ARTi представи новата си песен, озаглавена \"Insta Kifla\", която е насочена към съвременните \"звезди\" в социалните мрежи. С парчето талантът иска да се опита да наложи ново звучене в българската музика - специална форма на социален поп-фолк. Идеята на този стил е звученето да бъде комерсиално, за да се възприема по-лесно от хората, като в същото време текстът да има смисъл и да подтиква хората да се замислят за света, в който живеем. \n\"От много време исках да направя парче за всички инстаграм \"звезди\". Темата е доста актуална и нашумяла. Мислех го дълго, но просто не се получаваше - нямах вдъхновение. След поредното любовно разочарование една сутрин просто станах и написах целия текст наведнъж. Не знам дали защото бях ядосан на съвременната жена или просто наранен. Но получих своето истинско вдъхновение\", споделя за проекта си Артьом Анатолиевич-ARTi. \n\"Insta Kifla\" е по негов текст, а музиката и аранжиментът са на Роско (Roasty Suave), Искрен Тончев-Искрата и Николай Николов (Екса). Сюжетът на видеото е по идея на изпълнителя, а неговата реализация е на Николай Гарабедян - режисьор на най-популярния комедиен уеб сериал \"Типично\". \n----------   \n", "date": "2017.12.04", "title": "Млад изпълнител възпя кифлите в инстаграм"}
{"url": "http://duma.bg/node/156899", "text": "Производството на вино в Грузия беше вписано в Книгата на рекордите \"Гинес\" като най-старото в света. Постижението е регистрирано, след като учени направиха археологически разкопки в две древни селища на 50 км от Тбилиси, които се отнасят към периода 6000-5800 пр. н.е. \nПри проучването на обектите са открити два съда с останки от течност. Според химическия анализ съдовете са използвани за ферментация, отлежаване и съхранение на вино. \nДосега се смяташе, че най-старите традиции във винопроизводството принадлежат на Иран, където тази напитка започва да се приготвя през 5400-5000 година пр. н.е., пише РИА \"Новости\".   \n", "date": "2017.12.04", "title": " Грузинско винопроизводство влезе в \"Гинес\" като най-старото в света"}
{"url": "http://duma.bg/node/156900", "text": "Кулинарен фестивал под наслов \"Да споделим Никулден\" ще се проведе за седма поредна година в Двореца на културата и спорта във Варна. В състезанието ще се включат готвачи от известни ресторанти, отбори на учебни заведения, читалища и индивидуални участници, предаде БНР. Приготвените ястия ще се продават по време на благотворителен базар в морската ни столица, а събраните средства ще бъдат дарени на Дома за възрастни хора \"Гергана\".   \n", "date": "2017.12.04", "title": " На кулинарен фестивал за Никулден канят във Варна"}
{"url": "http://duma.bg/node/156901", "text": "Българинът Георги Вълков спечели престижната титла \"Best Europe Model\" (\"Най-добър европейски модел\") на световния конкурс \"Manhunt International 2017\", който се проведе преди дни в столицата на Тайланд - Банкок. Това е най-голямото постижение след шестото място, завоювано от Мариян Кюрпанов, и \"Мистър Физика\" на Мирослав Йончев, както и седмата позиция на Али Алиев в Корея, сподели в социалните мрежи Ирина Папазова - лицензент и официален представител на конкурса за България. \nГеорги Вълков пребори конкуренцията на представители от над 40 държави. Конкурсът протече в тур за национални костюми, бански и смокинг. Журито в състав от модни експерти от цял свят заслужено отсъди на българина и специалната награда за най-силен мъж. Фитнес инструкторът Мартин Маринов подготви носителя на титлата \"Manhunt Bulgaria 2017\" с усилени тренировки в продължение на 6 месеца. А популярната диетоложка на някои холивудски звезди Енджи Касабие лично консултира нашия модел.     \n", "date": "2017.12.04", "title": " Българин спечели титлата \"Най-добър европейски модел\""}
{"url": "http://duma.bg/node/156902", "text": "Българската чил аут формация \"Mind Trips\" представи своята най-нова песен и видео с името \"Don`t Stop\". Това е третият вокален сингъл с участието на Александра Раева, продуциран от италианския лейбъл \"Aenaria Music\". Клипът вече е достъпен в официалния канал на \"Монте мюзик\" в YouTube. \n\"Don`t Stop\" е част от предстоящия албум на групата, който се очаква да зарадва феновете през пролетта на 2018 г. Заедно с песента слушателите могат да чуят и специалния клубен хаус ремикс от Мартен Роберто и Николай Данев в музикалните онлайн магазини. \nВ красивия видеоклип Александра Раева разказва мелодични истории за настроенията в любовта, които често наподобяват промяната в сезоните. Новата песен зарежда с модерно звучене, приятни ню-джаз елементи и характерното за изпълнителката позитивно вокално присъствие. \nПо-рано тази година \"Mind Trips\" представи сингъла \"Never Give Up\", който се появи заедно с два клубни ремикса на Иво Гравес и Вагабонд. През 2017 г. излезе и тракът \"We Talk About Us\" с впечатляващия ремикс от Хуан Алварез.   \n", "date": "2017.12.04", "title": "Групата на Алекс Раева зарежда с красив сингъл"}
{"url": "http://duma.bg/node/156903", "text": "Вече е започнала активната подготовка за турне на \"Възвишение\" в Европа, САЩ и Канада, което се очаква да започне в края на януари. \nВ света на киното съществува основна мерна единица, която определя съдбата на всеки филм в дългосрочен план. Без значение какво е мнението на кинокритиката, нагласата на медиите или пък дори рекламната му кампания. Дали ще остави следа в историята - определят зрителите и тяхната активност. \nВече няколко седмици филмът на режисьора Виктор Божинов води хората към родните киносалони, при това доста активно. От премиерата му на 10 ноември до този момент е гледан от над 100 000 зрители по официални статистики. Тези резултати поставят \"Възвишение\" на върха като най-гледаното българско заглавие от 2010 г. насам.  \nИзключителните постижения на филма, който продължава да трупа зрители в цялата страна, го поставиха в топ 15 на най-гледаните ленти за последните 18 месеца. Българската продукция е в компанията на \"Междузвездни войни\", \"Карибски пирати\" и \"Бързи и яростни\". А големите американски филми, които скоро излязоха на екран, като \"Ориент Експрес\" на Кенет Брана и \"Лигата на Справедливостта\" сериозно изостават от родното \"Възвишение\". \nВсички тези постижения и настроението, с което е посрещана продукцията, правят още по-силно желанието на режисьора Виктор Божинов и продуцента Иван Дойков да покажат лентата на българите и по света. \nФилмовият проект \"Възвишение\" се базира на едноименния роман на Милен Русков, който се нарежда в челните места на класациите за най-търсени книги у нас от своето излизане през 2011 г. досега. Сюжетът е комбинация от исторически факти и художествена измислица и проследява как през 1872 г. Димитър Общи и сподвижниците му осъществяват Арабаконашкия обир. \n    \n", "date": "2017.12.04", "title": "\"Възвишение\" с турне в Европа, САЩ и Канада  "}
{"url": "http://duma.bg/node/156904", "text": "Конференция, посветена на интегрирането на цифровите технологии в сценичните изкуства, ще се състои днес, 4 декември, от 11 ч. в камерната зала на ДТ \"Н. О. Масалитинов\" в Пловдив. Тя се организира от \"Teатр дьо ла Масю\"/Езекиел Гарсия-Ромю, член на UNIMA (Международната организация за куклено изкуство). Френската театрална компания ще представи един от най-интересните проекти по повод Пловдив - Европейска столица на културата 2019, а именно \"Малкият театър на края на света II\".   \n", "date": "2017.12.04", "title": "Цифровите технологии в сценичните изкуства"}
{"url": "http://duma.bg/node/156905", "text": "Проф. дин. Камелия Николова, професор по история на европейския театър и ръководител на катедра \"Театрознание\" в НАТФИЗ, участва с доклад \"Theatre space as a social space in Bulgarian theatre avant-garde\" в Международната научна конференция \"Spaces of the Avant-garde\", която се проведе във Варшава на през ноември. Проявата е част от голям международен научноизследователски проект върху театралния авангард в Централна и Източна Европа, член на чийто изследователски екип е и проф. Николова. \n    \n", "date": "2017.12.04", "title": "Проф. Камелия Николова с участие на форум във Варшава"}
{"url": "http://duma.bg/node/156906", "text": "Почитателите на театралното изкуство могат да зарадват своите близки, приятели и колеги с оригинален подарък по повод предстоящите празници. От касите на Театър \"София\" може да бъде купен ваучер за подарък на стойност 20 лв., да бъде надписан от кого и за кого е, а получателят сам ще избере за коя постановка и за коя дата да го използва. Ваучерът ще важи до края на този театрален сезон (юни 2018 г.), за две места в салона, за всички постановки от репертоара на Театър \"София\". Подаръчните ваучери вече се продават на касите на Театър \"София\", информира Милена Стратиева.   \n", "date": "2017.12.04", "title": "Подаръчни ваучери за театрални билети"}
{"url": "http://duma.bg/node/156907", "text": "Съвременни румънски художници-франкофони са представени в изложбата в галерия \"Алма Матер\" - Ректорат на СУ \"Св. Климент Охридски\" до 18 декември. Официалното откриване е днес, 4 декември, от 18 ч. \n    \n", "date": "2017.12.04", "title": "Изложба в галерия \"Алма Матер\""}
{"url": "http://duma.bg/node/156908", "text": "\nЛегендарният вокалист и китарист на американската метъл група \"W.A.S.P.\" Блеки Лоулес (63) се срещна с журналисти в залата на ТАСС по повод концерта, който артистите изнесоха в руската столица. \"Не за първи път сме в Русия, тук ни харесва и решихме, че това е отлично място за заключителната изява от нашето турне в чест на 25-годишнината на албума \"The Crimson Idol\", каза Лоулес. \nЮбилейната обиколка е прекосила 17 страни и всички концерти, по думите на бенд лидера, са преминали с голям успех. На спектакъла в московския клуб \"Stadium\" звучаха най-хитовите парчета на групата - от \"The Crimson Idol\", в съпровод на специален филм, заснет за юбилея на албума. Петият студиен албум на \"W.A.S.P.\" се смята за повратен в историята на групата и много музикални критици го отбелязват като връх в творчеството й. Списание \"Метъл хамър\" го включва в списъка на най-добрите концептуални албуми за всички времена. \"W.A.S.P.\" е създадена през 1982 г. и през годините многократно променя състава си, но единият от основателите й - Блеки Лоулес, винаги остава и продължава да разнася славата й.     \n", "date": "2017.12.04", "title": " \"W.A.S.P.\" чества 25-годишния юбилей на албума \"The Crimson Idol\" в Москва"}
{"url": "http://duma.bg/node/156909", "text": "Испанският сценарист и фотограф Мигел Барос ще води тридневен уъркшоп със студентите на НАТФИЗ. Дългогодишен военен фотограф, Барос посещава горещите точки на света, но в киното открива своето средство за диалог със съвременниците си. На 5, 6 и 7 декември в кинозалата на НАТФИЗ студентите ще станат участници в уникална образователна програма. Тя включва практически занимания и лекции, които ще помогнат на обучаващите се в специалностите драматургия, филмова и телевизионна режисура, филмов и телевизионен монтаж и екранни изследвания и журналистика да навлязат в специфичните особености и възможности на сценаристиката. \nСанди Сисел е сред малкото световноизвестни жени оператори. Първата жена, член на асоциацията на американските оператори ASC. В кариерата й са записани десетки филми, снимани за известни киностудии и телевизионни компании, престижни награди (споделен \"Оскар\" за \"Господар и командир\", 2003) и номинации. От 2006 г. е член на академията, която присъжда наградите \"Оскар\". Професор е в Нюйоркския университет. На 5 декември тя ще започне своите беседи със студентите в кинозалата, на 6 и 7 декември ще се срещне с тях в аудитория В403 в академията. Студентите от специалностите филмово и телевизионно операторство, фотография, анимация и виртуален дизайн и филмов и телевизионен звук ще бъдат включени в модули, които ще ги въведат в тайните на снимачния процес, информира Десислава Димитрова, гл. експерт ВО на НАТФИЗ.   \n", "date": "2017.12.04", "title": "Мигел Барос и Санди Сисел водят майсторски класове в НАТФИЗ"}
{"url": "http://duma.bg/node/156910", "text": "След неотдавнашния призив на поета Светозар Аврамов да го прегърнем приживе, защото беше сигурен, че сме го видели добре изправен сред светлината, ненадейно е странствал седем години в гънките на живота със заетостта на пчелата, за да се появи като най-младия юбиляр. Но и това някак без ритуал и да ни каже, че е в сезона на есента - най-лиричния за поезия. \nРазгръщам седмата му стихосбирка, вървя по тихите алеи на страниците, заслушан в неговото мълчаливо говорене. Той знае, че който не разбира мълчанието, не разбира и думите. А ние с него отдавна сме разбрали, че този начин на общуване е най-утешителният. Стихосбирката \"Есенна любов\" може да се чете отзад-напред, така, както се върви по една алея в парка - все едно в коя посока. Пейзажът е един... И това казване в началото на края: \"Ти си огънят в тихата есен\" се обръща към предишното: \"И те обичам денонощно\", и още: \"Прегръщам те като спасение\" и то - \"по пътищата стръмни на живота...\" А той не спира да въздиша: \"Прегръщам душата ти\", защото \"Спасението е любов\". Както се вижда - можело и така... Важното е, че алеите, по които ни води, са акумулирали неговото тръпчиво присъствие, че тази пъстра есен е дошла неусетно и го шемети с багрите си, че той е в нея и тя е в него, че си принадлежат. Така стигаме до завоя на алеята, на който изповядва убеждението, че е по-добре да разгаря любовния пламък, защото го очаква напред ли, назад ли любовна история, която е в пейзажа. И съвсем на място дочува музика от Берлиоз, за да обещае на оная, към която е тръгнал: \"При теб ще дойда с много светлина...\" А е с усещане, че тя е с \"огнена младост\", защото е \"огънят в тихата есен...\" Разбираеми са поетичните тръпки, които търсят момичето, надява се то да го върне към живота, продължавайки да пита: \"Какво е любовта?\" А тя е пред очите му, в очите му, в сетивата му и в наслагалите се лирични импресии в мерена реч - есенна любов... \nЕто че съвсем естествено минахме по алеята отзад-напред безпогрешно, защото съм сред есенната тишина, когато Светльо се досеща за есенната си възраст, преди да чуем есенната му молитва, в която ще отрони и своето: \"Обичам те с усещане за полет.\" \nДа се върна обратно, си казах, застанал пред есенните брези... Той на себе си говори тихо, шепнешком: \"Взирам се в живота си, преминал в грях и търся справедливо опрощение. Но идва бавна самота и ме обгръща...\" Доближавам се до моя приятел, срещам погледа му и без думи му казвам, че самотата е проблем на цивилизацията... А той гледа брезите като картина в галерията на природата и тъкми лиричния си сонет \"Брези\": \"И лутам се сред белите брези и виждам как от звездните предели ти прииждаш - като знак за светлина и за човечност...\" На нея, естествено, говори той, а аз го чувам. И дори я пита: \"Защо едва сега\", но във въпроса му има надежда. А тя го поглежда с очите на икона и му прошепва: \"Любовта е вечност...\" Те вече са съвсем близо, вгледани един в друг. А той я моли: \"Съхрани, ако можеш, моята светла въздишка и ще останем до пламтящото огнище...\" \nИскам под линия да кажа нещо, което е над целия този невидим мой репортаж... Светльо Аврамов цял живот копнее точно за партньор и семейно огнище, защото и той е наясно, че светът е за двама... Затова съм го виждал да се доближава с надежда до не един свой мираж с изящен профил, който все му се изплъзва, защото е мираж... Но монологът му, макар и вътрешен, стига до мен: \"Аз вървя в лабиринта на нощната улица/ и те търся в самотната есен с надежда.\" Той призовава въображаемия образ да пристигне, да се намерят и да прегърнат живота си, за да тръгнат по пътя - двама завинаги. Тези \"двама завинаги\" е в цялото му седемкнижие... \nСтихосбирката \"Есенна любов\" ще бъде представена на 5 декември от 18 ч. в Националната библиотека \"Св. св. Кирил и Методий\".   \n", "date": "2017.12.04", "title": " Като знак за светлина "}
{"url": "http://duma.bg/node/156911", "text": "1642 - УМИРА АРМАН ЖАН ДЮ ПЛЕСИ ДЬО РИШЕЛЬО, ФРЕНСКИ ПОЛИТИК (Р. 1585 Г.). Посветен за епископ през 1607 г., той навлиза късно в политиката, ставайки държавен секретар през 1616 г. Ришельо бързо се издига в църквата и в държавното управление, като става кардинал на Католическата църква през 1622 г. Често е наричан Главен кралски министър и поради това се смята, че е първият министър-председател в историята. 1881 - В ПЛОВДИВ СЕ РАЖДА ЕЛИСАВЕТА КОНСУЛОВА-ВАЗОВА, ХУДОЖНИЧКА (УМИРА 1965 Г.). Съпруга е на Борис Вазов, най-малкия брат на писателя Иван Вазов, и майка на художничката Бинка Вазова. През 1902 г. завършва втория випуск на Рисувалното училище (дн. Национална художествена академия), специалност \"Живопис\", в класа на Ярослав Вешин. Специализира в Мюнхен. Първата й изложба през 1919 г. в София е и първата самостоятелна изложба на жена художничка в България. Следват изложби в Прага, Пилзен и Братислава. Тя е сред основателите на дружеството \"Родно изкуство\". Развива обществена дейност като редактор на сп. \"Беседа\" и сп. \"Дом и свят\", сътрудничи на сп. \"Художник\" и сп. \"Изкуство\". 1904 - В СОФИЯ Е ОТКРИТО ПЪРВОТО МУЗИКАЛНО УЧИЛИЩЕ В БЪЛГАРИЯ. Това става с подкрепата на тогавашния министър на просветата Иван Шишманов. Първоначално училището е частно, подпомагано от държавата. Пръв негов директор е Димитър Хаджигеоргиев. През 1912 г. Народното събрание приема закон, с който Софийското музикално училище се превръща в държавно. От 1918 до 1920 г. начело на училището е Добри Христов, а през 1921 г. към него е учреден Висш отдел, който се превръща в Държавна музикална академия. От 1974 г. учебното заведение носи името на големия български композитор Любомир Пипков. 1908 - В СОФИЯ Е ОТКРИТ ПЪРВИЯТ КИНОСАЛОН В БЪЛГАРИЯ. \"Модерен театър\" на бул. \"Мария-Луиза\" е и вторият киносалон в Европа. Еуфорията е голяма и купуването на билети е съпроводено с блъсканици на касата. Документалните филми постепенно са заместени от игрални, които създават магията на седмото изкуство. 1947 - VI ВЕЛИКО НАРОДНО СЪБРАНИЕ ПРИЕМА КОНСТИТУЦИЯ НА НАРОДНА РЕПУБЛИКА БЪЛГАРИЯ, известна като Димитровска. Под председателството на Васил Коларов конституцията е приета от 364 депутати. Обнародвана е в \"Държавен вестник\" на 6 декември с.г. и остава в сила до 18 май 1971 г., когато е приет нов основен закон на страната. 2009 - УМИРА ВЯЧЕСЛАВ ТИХОНОВ, РУСКИ АРТИСТ (Р. 1928 Г.). В България е популярен предимно от филма \"Седемнадесет мига от пролетта\", където играе съветския разузнавач, работещ в нацистка Германия - Щирлиц. Незабравими за българската публика са и ролите му в \"Те се сражаваха за родината\", \"ТАСС е упълномощена да заяви\", \"Белият Бим черното ухо\", \"Изпепелени от слънцето\" и др.     \n", "date": "2017.12.04", "title": "Датата"}
{"url": "http://duma.bg/node/156912", "text": "\n  \nИзпълнителната власт, в лицето и на настоящото правителство и на неговите предходни издания с мандати на ПП ГЕРБ, трайно и категорично се отнася към общините като към доведеното нежелано  дете. То трябва да е доволно и благодарно колкото и каквото му дадат. И в никакъв случай да не дръзва да има претенции, ако го натоварят с непосилна и несправедливо \nтежка работа...срещу никакво заплащане Многогодишни обещания, стратегии и планове на ГЕРБ от 2009 година и до момента, как скоро (ама неизвестно кога) ще може по-голяма част от данъците да остават вътре в общините, където  хората живеят и плащат данъци и налози, досега не дават резултат. Така стоят нещата и с току-що приетия бюджет 2018. Не им стига системното недофинансиране, но и нараства броят на  дейности, които, от една страна, държавата ги вменява на общините, а в същото време пропуска да ги обезпечи финансово. В този смисъл новият бюджет 2018 е нищо ново под слънцето...Освен неразумно и безотговорно харчене в нереформирани сектори и повечко от непоносимата доза популизъм, от което няма да произлезе нищо добро. \nСтатистиката обаче продължава да е безпощадна, и специално в сектора на държавните ангажименти към общините. И в момента една трета  от публичните услуги се осигуряват от близо 50 000 заети в държавна администрация, а останалите 2/3 се изпълняват от едва 25 000 заети в общинска администрация из цялата страна. Няма шанс отнякъде да се облекчат общините и с новия държавен бюджет. Дори напротив, \nтенденцията е отчайваща, липсата на политика - още повече Над 110 нормативни акта възлагат на общините финансово необезпечени ангажименти, чието изпълнение изисква над 300 милиона лева годишно. Какви ли финансови фокусници трябва да са кметовете, за да се справят с това? Над 60% от бюджетите на общините представляват трансфери от централния бюджет. А за някои актуалната справка сочи над 65%! И това не са данни от политически мотивирани противници на ГЕРБ, в каквото му се привижда всяка критика на правителството. \nПреди дни НСОРБ алармираха как близо 10 милиона лева са натрупаните непогасени задължения на държавни институции към общините. Длъжници на общините са Министерството на вътрешните работи, Министерството на отбраната, Министерството на образованието и науката, Министерството на земеделието, храните и горите, Министерството на здравеопазването и областните администрации. \nВ протокол на НСОБР от 18 октомври тази година на нарочни консултации за бюджет 2018,  министър Горанов се е подписал под искането на общините за включване в държавния бюджет 2018 година на още над 105 милиона лева към общините. И това е аргументирано поискано - заради \nкритичен или краен недостиг Тепърва общините ще видят, че надежда няма причини да имат. Поне 103 общини се водят, че функционират в тежък риск, след като разчитат на собствени приходи от под 25% от нужната им издръжка. Ако това не е знак, че държавата умишлено води към фалит част от българските общини, какво е? \nНапълно логично общините са поискали поне 50 милиона лева още като бюджетна добавка за общинските пътища, след като е категорично посочено от експерти, че 65% от пътната мрежа на общините е в лошо състояние от десетилетия. Има и много други искания. Колко пари срещу тези искания ще намерят в трансферите си, тепърва ще видят, а докато, и реално се случи, ще трябва доста нерви да опънат. Защото липсват категорични данни колко от тези обещания са влезли в този бюджет наистина като заложени. \nВ същото време правителството и неговите министерства удобно забравят, че имат в наличност изрични документи, създадени като амбициозни стратегии, през които уж българските общини ще имат повече власт, лостове за управление и финансова стабилност, че и шанс за забогатяване. Но една голяма част от такива документи са  просто папки в служебната ви библиотека И продължава да е така. \nНаправих си труда да прочета няколко поредни отчета за изпълнение Стратегията за децентрализация на държавната власт. Те приличат на детския оптимизъм: \"Тати ще ми купи колело, ама друг път\". В момента има още цели две нови Стратегии за централизация - една тригодишна и втора - за пак цяло десетилетие - 2016-2025г. Така са написани и толкова категорично се разминават с реалността, че не знам кой изобщо им вярва. Повярвайте, българските кметове, на ГЕРБ или не, не са сред наивниците. \nТежко отчайващи са данните от изпълнението на предишната десетгодишна стратегия за децентрализация. Знаете ли какво сочат данните в отчета, който никак не е удобен за правителствата на ГЕРБ, Борисов-1, Борисов-2 и Борисов-3. Едва 39,07% от заложените ангажименти в досегашната десетгодишна стратегия са изпълнени, 23% се водят дори незапочнати или неизпълнени, а 39% - само частично. Това са официални данни, а не тенденциозни интерпретации. \nВ новата Стратегия за децентрализация 2016 - 2025 г. ясно се признава, че  държавата злоупотребява с ролята си  към общините. Точно в този документ е описана констатацията как до момента финансовата децентрализация не се възприема като средство за подобряване на финансовото състояние на общините. Основният проблем, който доведе до спиране на реформата в сферата на финансовата децентрализация, бе недостигът на ресурси за финансиране на общинските услуги. Като цяло може да се каже, че на общините се прехвърлят изпреварващо функции с нормативен акт, без да се обезпечат. Това е записано в самата стратегия. \nИ какво прави правителството след такива признания ли? Ами пише следващата десетгодишна стратегия, в която общите и нищо незначещи приказки и сладки локуми заемат определен брой страници. Ето как звучат вписаните вътре стратегически цели: \n1. Прехвърляне правомощия и функции от централната към местната власт в основни сектори. \n2. Установяване на оптимално разпределение на ресурси между централното и местното ниво. \nА време ли е най-сетне да попитаме   управляващите какво правиха досега след като се налага да имат за пореден път същите стратегически цели, чрез които уж да дадат повече права и финансиране на общините? \nПокрай новия държавен бюджет за 2018 година едва ли има някой, който да завижда на кметовете. Той обрича всяка втора община на тежка зависимост от държавната милост или отчаяното търсене на \"връзки\", когато трябва, че да не фалира общинската хазна. И това е само една от горчивите истини на новия държавен бюджет, която няма как да се прикрие дори и от ефекта на среднощния експрес, с който ГЕРБ прокараха бюджета на държавата през парламентарното си одобрение.  Традиционно най-бедният български регион е Северозападният. Той на практика е и най-бедният на територията на Европа. Пет от шестте района, на които е разделена България, попадат сред най-бедните в Европейския съюз. Изключение прави само Югозападният регион, в който е столицата София. \nВеднага след Северозападния район в класацията по бедност се нареждат Северният централен и Южният централен район. Сред най-бедните общини са Видин, Враца, Плевен, Ловеч, Белица и Якоруда. Беднотията в Якоруда накара хората да започнат да се разплащат не с пари, а с картофи... \nВместо да наваксат изоставането чрез еврофондовете, най-бедните райони успяват да привлекат в пъти по-малко средства от София. Северноизточният район е с най-малко договорени средства на глава от населението - 512 лв.      \n", "date": "2017.12.04", "title": "Провалят се стратегиите за децентрализация  "}
{"url": "http://duma.bg/node/156913", "text": "Голяма мъка беше за вицепремиера Томислав Дончев да отговаря в петък в парламента на левите депутатки Анелия Клисарова и Светла Бъчварова. Три пъти се прави, горкият, че не разбира какво го питат и че не схваща пределно ясния въпрос: има ли опасност заради нередностите в МОН да бъдат намалени парите по оперативната програма за наука и образование и каква сума има риск да загубим. Е, трябваше да признае, че програмата е съвсем зле, но ни една сума не спомена и на въпроса не отговори - защото да се даде гаранция, че парите ще бъдат използвани, било \"все едно някой да ви даде гаранция, че ако ходите по заледен тротоар, никога няма да се спънете\". \nСпъна се г-н вицепремиерът при това на равно място насред парламента - върху динената кора, подложена му от властниците на ГЕРБ в МОН. Колкото и да повтаря, че основни принципи в програмите на ЕС били прозрачност и обективност, никаква прозрачност и никаква обективност в програмата на МОН \"Наука и образование за интелигентен растеж 2014-2020\" (ОПНОИР) няма. Бая ровене из документи му трябва на човек, за да се ориентира какво се случва в нея три години и половина след нейното начало. И все пак да опитаме. \nДУМА писа многократно за забавянето на всички срокове по тази програма, особено през 2016 г. при управлението в МОН на Меглена Кунева. Цялата програма е общо за 1,37 млрд. лв., по времето на Кунева бе обявено, че частта за наука (ос 1) включва 4 процедури - изграждане на нови центрове за върхови постижения, на нови научни центрове за компетентност, на регионални научни центрове и конкурс за уникални научни инфраструктури. През 2016 г. бе съобщено, че за ос 1 са предвидени 526,4 млн. лв., от които 447,5 млн. лв. са от Европейския фонд за регионално развитие, останалите - от хазната. Според документи на МОН сега се оказва, че парите за ос 1 са 560 млн. лв., но това е най-безобидното разминаване в изчисленията на различните екипи на министерството. Другите, както ще видим, не са така безобидни. \nНакратко за динената кора. След встъпването в длъжност на Кунева, когато главен секретар на МОН бе сегашният министър Красимир Вълчев, първо бе забавен стартът на процедурите за двата вида научни центрове, след това и акредитацията в ЕС на Управляващия орган на програмата - дирекция в МОН. Конкурсът за проекти за центровете общо за 350 млн. лв. (за двата вида центрове) бе обявен със закъснение, а след това при започнал конкурс МОН промени правилата току преди Нова година, та се наложи сроковете да се удължат до края на февруари 2017 г. Освен това, вместо да обяви нормален конкурс за набиране на оценители на научните проекти - учени с високи постижения, Кунева обяви обществена поръчка за фирма посредник, която да набере оценителите вместо МОН - при това със силно занижени изисквания за научния капацитет на оценителите, в разрез с първоначално договорените с ЕС условия. Всичко това бе направено под прякото ръководството на Красимир Вълчев, когото Кунева обяви пред журналисти за нейното второ \"аз\", компетентно по тези въпроси.    \nМеждувременно през октомври 2016 г. междинен одит на Еврокомисията установи, че МОН чрез дирекцията си управлява програмата и разпределя средствата, а в същото време други дирекции на МОН получават парите, което е недопустимо. Освен това, ЕК констатира груби нарушения \nзаради които \"замрази\" изплащането на пари по вече сключени договори в частта на програмата за образование. Брюксел предписа раздаването на парите и получаването им да се разделят и чиновниците на МОН само по изключение да ръководят проекти. А за проектите-нарушители обяви, че ще намали европарите. Така до момента всички плащания по програмата в частта за образование (121,3 млн. лв.) се правят от българската хазна. Отгоре на всичко от тях управляващият орган е признал за разход досега само 72,4 млн. лв. А останалите? Министърът Вълчев мълчи по въпроса.   \nПо време на служебното правителство министър Николай Денков предложи и МС прие 14 мерки за изпълнение на препоръките на ЕК. Предвидено бе ръководители на проектите повече да не са чиновници от МОН, където е и управляващата дирекция. Обществената поръчка за фирма посредник за оценка на научните проекти бе отменена (понеже дори занижените изисквания не бяха изпълнени от кандидатствалите фирми) и бе обявен централизиран конкурс чрез МС за индивидуални оценители за научните проекти - учени с високи постижения от цял свят. \nДойде обаче новото редовно правителство, Красимир Вълчев стана министър. След нови месеци разтакаване и с помощта на тричленка на ВАС на 22 юни т.г. бе възобновено изпълнението на обществената поръчка, спечелена от фирма \"Прогетти плант\". Но договор с нея МОН сключи чак на 3 август т.г. А вместо проектите да излязат от ръцете на щатните служители на МОН и да са в тях само по изключение, бе замислено от министерството да \"излезе\" управляващата дирекция, като бъде превърната в агенция. Оценяването на подадените до края на февруари проекти за двата вида центрове (общо 30 допуснати до конкурса) оценителите на \"Прогетти плант\" започнаха едва на 22 август т.г. и завършиха на 21 октомври. А новата \"независима\" агенция, подчинена пак на министъра, бе образувана от 1 ноември. Но на 24 ноември т.г. тази агенция обяви пред Комитета за наблюдение на програмата установени нови нарушения при оценяването и върна оценителния доклад за отстраняването им. Ето това трябваше да обясни в отговора си в парламента Томислав Дончев, но не го направи. От шикалките, които търкаляше в петък, не се разбра какви нарушения са направени в оценяването, но от мъглявите му думи излезе, че има нещо нередно в самите оценители и връзките им с авторите на проектите, които оценяват. Но какво точно -  много прозрачно не ни казват \nВ интерес на истината Дончев с отчаяни писма до Кунева още от 2016 г. предупреждаваше, че действията на МОН ще направят беля.  \nСега за парите конкретно. Когато Кунева напусна МОН през февруари т.г, бе обявено, че по ОПНОИР договорените пари са общо 324 млн. лв. На 4 април т.г. министър Денков съобщи, че договорените средства са вече 334,6 млн. лв. Пред две комисии в парламента на 20 юли т.г. министър Красимир Вълчев показа договорени 338,1 млн. лв. Но на 24 ноември т.г. новата агенция, управляваща програмата, докладва пред комитета за наблюдение, че са договорени... само 291,6 млн. лв. А пък с дата 2 декември 2017 г. в системата ИСУН наблюдението над ОП НОИР отчита договорени 339,9 млн. лв. Защо тези пари според агенцията се оказват с 48,3 млн. лв. по-малко? Единственото обяснение може да бъде, че са намалени парите за \"онези\" сгрешени образователни проекти от времето на Кунева, което министър Вълчев реши да направи сам, за да ограничи щетите. В същото време на 24 ноември т.г. агенцията докладва, че корекцията е само с 12,6 млн. лв. надолу, а не с 48,3 млн. лв. Извод: или лъжат и намалението на парите е по-голямо, или \"административният капацитет\" на работещите в агенцията над 100 души пак е недостатъчен да сметнат две и две.           \nГолямата трагедия в тази програма е изпълнението на частта за наука, която де факто е пред заличаване. Оценяването на проектите е върнато заради нарушения, кога ще бъде завършено и прието, никой не казва. Вицепремиерът Дончев не отговори на Светла Бъчварова дали оценяването ще започне отначало, което би означавало фатално нарушение на всички срокове. Проблемът е, че  сроковете вече са фатално изпуснати Защото в края на 2018 г. България е длъжна да отчете пред Еврокомисията \"усвоени\" пари в частта за наука минимум 34,6 млн. евро (69,2 млн. лв.), които да бъдат изплатени от Брюксел. Само че дори договорените пари за наука до момента са НУЛА, камо ли да бъдат отчетени и приети от агенцията и сертифицирани от фонда на финансовото министерство, което е задължително. Да не говорим, че в частта за наука още през 2016 г. трябваше да бъдат сертифицирани едни 31,4 млн. евро. и през 2017 г. - други 32,8 млн. евро. Е, и? НУЛА. Нещо повече - пак до края на 2018 г. трябва да бъдат сертифицирани в частта на програмата за образованието пък други 50,1 млн. евро (100,2 млн. лв.). Всичките тези пари има риск да загубим. А министър Красимир Вълчев признаваше публично само за едни 70 млн. лева в риск. Г-н Дончев, ето затова ви питаха в парламента. \nИ най-лошото. \"Има риск да загубим\" казваме само за благозвучие. Защото реално България вече е загубила тези пари. Понеже човек не може да знае всичко, попитах защо това е така Иван Кръстев - бивш зам.-министър в МОН по времето на Анелия Клисарова, който подготвяше първоначално ОП НОИР през 2013 г. и който работи по еврофондовете от 2006 г. Оказа се, че според правилата договорените пари трябва да бъдат реално платени и декларирани пред ЕК до края на настоящата година, за да бъдат възмездени с европари догодина. Но, подчертава Иван Кръстев: \"От представената на Комитета за наблюдение информация става ясно, че под риск от загуба са 34,6 млн. евро за наука и 50,1 млн. евро в останалите части на програмата. Тези средства трябва да бъдат реално платени и декларирани пред ЕК до края на настоящата година. При положение, че все още не са изпълнени корективните мерки спрямо констатациите от одитния доклад на ЕК от 2016 г., а новосъздадената изпълнителна агенция няма акредитация като управляващ орган и е малко вероятно да получи такава до края на 2017 г., то явно  ще загубим близо 170 млн. лева\" Ще добавя: Ако изобщо ЕК не ни отреже всичките 560 млн. лв. за наука.  \nВицепремиерът Дончев се опита да изкара, че имало \"грешки\", понеже, за да изгради МОН добро управление, били нужни поне 5 години. Ами че МОН от 2007 г. управлява част от оперативна програма! 10 години не му ли стигнаха? А цялата работа е, че ГЕРБ разгониха от управляващата дирекция компетентни хора, за да възседнат парите техни калинки. На целия този фон новата управляваща агенция, която е старата управляваща дирекция,  обяви годишен информационен ден утре, на 5 декември - ще ни запознава със следващите процедури, които щяла да обяви през 2018 г. Дали ЕК ще се навие да одобрява нови пари и за регионални научни центрове при тия нескончаеми зулуми на МОН? В парламента самият Томислав Дончев си каза: ако има опасност България да загуби пари, дори на 100% да ги загуби, може да ги пренасочим към други дейности, за да ги спасим...  \n  \n    \n", "date": "2017.12.04", "title": "МОН проваля европрограмата за наука "}
{"url": "http://duma.bg/node/156914", "text": "\"Оттук нататък няма да има министър, който да не се съобразява поне с изслушването на мнения\" - Господин Гечев, какви бяха причините за обжалвате наредбата за подмярката на ПРСР 4.1 за инвестиции в земеделските стопанства? \n- Подадохме жалбата веднага след публикуването на наредбата, която беше предшествана от заседание на Комитета за наблюдение на ПРСР, който е върховният орган на програмата. Мониторинговият комитет беше доминиран от Министерството на земеделието и храните. Нямаше кой знае какво съобразяване с други мнения. А европейските регламенти гарантират публичността на вземането на решение и участието на браншовите структури. Защото тези пари всъщност са за самите тях. Не стига, че мониторинговият комитет е съставен над 50 на сто от държавни институции, т.е. държавата може да си вземе, каквото решение иска, но и този беше в неприсъствена форма и затъмниха публичността. Има обаче вътрешни правила, които категорично казват, че всеки в комитета има равно право на глас и всеки може да дава предложения, разбира се, мотивирани. Съответно НСЗКБ в мое лице направи мотивирани предложения, свързани с напояването, с това да има вътрешно разпределение на бюджетите по сектори - нещо, което към момента не съществува. Изпратихме нашите предложения в мониторинговия комитет и се върна протокол, в който пишеше какво възприемат и какво не възприемат. Ама кой ви пита какво възприемате? Ние дадохме нашите предложения, които трябваше да бъдат пуснати на другите браншови организации и да бъдат гласувани. Нали всички са с равно право на глас. Някой обаче реши, че това няма да стане. Решенията бяха взети по странен начин. Нямаше абсолютно никакъв контакт, никакъв разговор, никаква възможност за разговор с тогавашния министър на земеделието. Единственият вариант, който ни остана, е да си търсим правата в съда. \n- Каква би могла да бъде причината да се процедира по този начин? \n- Бързане. Но какво стои зад това бързане... Ред неща са възможни. Бързане по отношение на усвояването, неправилно структурирана програма, оправяне на някой \"наш човек\" и т.н. Много може да са поводите. Може да е некомпетентност, може да е глупост. Всъщност не е глупост, това са преднамерени неща, които не може просто ей така да бъдат правени. В този период и с този министър на земеделието нямаше никаква комуникация. НСЗКБ представлява над 50 хил. член-кооператори, обединени в над 400 кооперации в цялата държава, обработващи близо половин милион декара земя. Когато поех поста председател на НСЗКБ, веднага изпратих няколко писма за срещи с министъра на земеделието Десислава Танева, с председателя за парламентарната земеделска комисия и с оглавяващия Държавен фонд \"Земеделие\". Това са трите институции, с които ние най-много би трябвало да общуваме в работата си. За броени дни получих отговор от Румен Порожанов, който тогава оглавяваше ДФЗ и от шефа на земеделската комисия и направихме срещи, но от Десислава Танева дори не получих отговор. Същото се повтори още няколко пъти след писма, в които пишем, че искаме да обсъдим проблемите, приоритетите като механизъм за влияние вътре в ПРСР. Нулева комуникация. Единственото нещо, което ни остана да направим, е да сезираме съдебните органи. Всъщност хубавото на това решение на ВАС е, че оттук нататък диалог ще има. Защото най-малкото показахме, че една браншова организация може да си търси правата, че има европейски регламенти, които гарантират правилата, правата на браншовете, включително и по отношение на комуникацията. \n- Какво искате да бъде чуто? \n- Ние искаме да говорим за реална политика, защото има нещо много сбъркано в българското земеделие. Милиарди са влезли в него, но делът от БВП от сектора си стои същият. Нещо изконно е сбъркано. Имаме програми, които ние си пишем. Мантра е, че Европа ни ги налага. Ние си пишем приоритетите и след това ги изпълняваме на принципа - има едни пари, трябва да ги усвоим. Не е това начинът. Правилното е, когато дадеш някой лев на земеделския производител, той да реализира собствена печалба, да развие бизнеса си, да стане по-конкурентоспособен, да има повече заетост, да произвежда повече български продукти и те да се продават на вътрешния и на външния пазар. Това обаче не се случва. И когато се погледне цялата ретроспекция на българското законодателство, разбираш, че това няма и как да се случи. Пълна липса на коопериране, унищожаване на малките ферми и т.н. \n- Какво очаквате като резултат, ако съдът и на втора инстанция потвърди решението си? \n- Казусът е ясен. Имало е такива прецеденти във времето. Надявам се петчленният състав да съди на базата на правото и на документите. Ако решението на съда бъде потвърдено и на втора инстанция, очаквам, че тези пари - 237 млн. евро, по сключените по тази наредба договори, да не бъдат възстановени от ЕС и ще трябва да останат за сметка на българския бюджет. На тези, които имат сключени договори като бенефициенти, ДФЗ ще трябва да изплати парите. Иначе те ще осъдят фонда. Всъщност смятам, че изобщо няма да се стигне до казус с парите на бенефициентите. Хората ще си получат парите, които са заслужили с кандидатстване с проекти, просто Европа няма да възстанови тези средства и ще останат за българския бюджет. А парите по програмата - тези 237 млн. евро, ще се водят като неусвоени. Те могат да се тълкуват като ресурс вътре в програмата и може при решение да се отвори още веднъж прием по тази подмярка 4.1. И ако това стане, се надявам този път всичко да е както трябва. Нашите предложения по наредбата за подмярка 4.1 дори не бяха разпратени да се видят по другите браншови организации. Едно от нещата, които бяхме предложили, извън напояването, е да има фиксирани бюджети. Да има определен отделен ресурс например за зеленчуци, за плодове и т.н. Без да казваме колко трябва да бъде абсолютната стойност. Смисълът е най-добрите проекти във всеки от секторите да кандидатстват за бюджета, заложен за този сектор. Но това не се случи тогава. Всичко е в един кюп, а това постоянно създава спорове между различните браншове. Точковата система е хубаво нещо, но когато не е приложена както трябва, води до аномалии. И то много сериозни. \n- Имате предвид начина, по който се оценяват проектите. \n- Да, примерно по тази наредба много рядко има проекти, които са в сектор \"Месо\". Почти е невъзможно, защото те не взимат точки. Въвеждат се например точки за износ. Износът е много хубаво нещо, но сектор \"Плодове и зеленчуци\" не изнася, същото е и при месото. Когато поставиш критерий, който не е еднакъв за всички браншове, това води до изкривяване. Има определени сектори, които не са работещи и няма как да се развият без специфично законодателство и заделен целеви ресурс. И нека тогава най-добрите в секторите да си получат средства. Другото са т.нар. колективни инвестиции - за кооперативни дружества, не казвам само кооперации, но и тях ги няма. Липсата на комуникация, на чуваемост, а и на ясни приоритети, ни докара дотам да обжалваме в съда тази наредба. Надявам се, че тази жалба ще отвори дебат. \n- Това не е ли прецедент у нас? \n- Абсолютен прецедент е. На такова ниво, за толкова много пари наредба по този начин не е обжалвана. Макар че имаше и жалби по отношение на агроекологията, свързани с ПРСР. Мисля, че е единственият прецедент, в който на всичкото отгоре се казва, че има правила и те са гарантирани от европейските регламенти. Оттук нататък няма да има министър, който да не се съобразява поне с изслушването на мнения. Много колеги от брашовете ни поздравиха. Ние сме на един общ фронт и си говорим помежду си много повече, отколкото министерството си представя. Включително секторът написа приоритетите, които ние смятаме, че трябва да се отстояват в общата европейска политика. И министерството възприе огромната част от тях. Наше е предложението, което беше възприето от другите браншови организации, за по засилена солидарност, за изравняване на субсидиите и в следващата обща селскостопанска политика като правило да има възможност за ограничаване на допълнителното дофинансиране. \n- Какво значи това? \n- Парите, които взема един фермер, са по няколко направления. Ако говорим по стълб 1 - директните плащания, това са европейските пари плюс националните пари, които ЕС нотифицира. И понеже ние сме с най-малък бюджет, нотифицираме най-малко. На всичкото отгоре дори да искаме, има една формула, по която не могат да се нотифицират безкрайно много средства, а на базата на БВП. Нали е ясно кой в ЕС нотифицира най-малко. И така не стига, че западните фермери взимат повече от европейските средства, но държавите им нотифицират повече и от държавните бюджети. Разликите понякога са в десетки пъти. И така един български фермер или кооперация за едно и също производство взема десет пъти по-малко отколкото някой негов колега от западна страна. Заради това поискахме регламентирано в условията на следващия рамков период да пише, че европейските средства плюс националните нотификации не може да надвишават 30%. И ако България е достатъчно умна, а ние ще сме председател на тези процеси в следващите 6 месеца след Нова година, можем да поставим този проблем на масата и да търсим съюзници. И Централна, и Източна Европа ще го подкрепят. А и някои от западните държави, които имат затруднения с бюджета си. \n- Освен за наредбата по подмярка 4.1 сте внесли и друга жалба в съда. \n- Да, обжалваме и подмярка 4.2. Най-вероятно ще жалим и още, докато не започнат наистина реални дебати по отношение на политиките. Нека да има жалби, те са най-малкото превенция. И тази жалба засяга периода на Десислава Танева като министър. Сегашното ръководство на министерството се старае да има по-целенасочен диалог, но все още нищо реално не се прави. Заради това се захванахме да пишем Закон за кооперациите, искаме да поставим на обсъждане един от големите проблеми - кооперирането. Искаме след това да започнем дебати със сектора и с всички парламентарно представени партии. Ние не бягаме от обсъждане, напротив - искаме го. Една осма от това, което предлагаме, да стане, ще свършим нещо полезно за българското земеделие. Това го пише и в устава на НСЗКБ. Освен че защитаваме правата на членовете си, ние защитаваме и земеделието като цяло, предлагаме модели и политики. Затова казвам, че нашата организация е малко по-различна от всички останали. Няма кооперация, която да не си осигурява на 100% работниците, същевременно нас постоянно ни проверяват. Където има кооперация, селото е живо. Това е истинската социална функция, това е кооперативизмът.   \n", "date": "2017.12.04", "title": "Наредба за толкова много пари досега не е обжалвана в съда    "}
{"url": "http://duma.bg/node/156915", "text": "Покрай качеството на ремонтите в София градският фолклор веднага роди името Фандъков гьол. Става дума за бул. \"Дондуков\", но където и да погледнеш в столицата гьоловете са един до друг. По улици и тротоари, градинки и нови темели за някой небостъргач... Можем да продължим с   презастрояването, унищожаването на културното и историческото наследство, провалът в областта на градския и велотранспорт. За замърсяването на въздуха да не говорим - статистиката е категорична - над 600 души годишно загиват в София от замърсяване. Това дали тревожи съня на кмета Йорданка Фандъкова? А на Бойко Борисов? Той по всеки повод защитава кметицата си. Пази крехките й рамене от нападки и диверсии на комунисти, русофили и каквито щеш \"неблагодарници\" и \"саботьори\".  \nНякой беше казал, че да си кмет на столицата е като да си слуга на много господари. Но Фандъкова явно не разбра, че има само един господар - хората на града. И друго май не е разбрала - че като кмет на общината има много ясни правомощия, с които и чрез кадровата си политика да се грижи за доброто функциониране на София. Тя освен това има подкрепата на ГЕРБ и на самия премиер. С тази подкрепа, ако тя и партията й искат да работят за столицата, София би процъфтяла. Действителността обаче сочи друго - не само че не искат, но и търсят вината другаде, у другиго извън техния буден демократичен кръжец от спецове. Знае се по какво...  \nСамо преди два-три дена хързулнаха към областния управител горещата тема с опасния язовир \"Бели Искър\". В свое изявление обаче Илиан Тодоров заяви, че няма да се превърне в жертва на \"корумпирани чиновници и плеяда от крадци\". И още нещо каза: \"Да не би аз, или моите предшественици, или община Самоков да е подписала 25-годишна концесия в полза на \"Веолия Уотър\"? Столичната община го е направила! Къде са парите от концесионната такса? Защо с тези пари не се ремонтира язовирната стена?\". \n Вероятно въпросът отново ще опре до Бойко Борисов. И той пак сигурно покровителствено ще брани крехката кметица. И ще я утешава... до следващия гьол. \n    \n", "date": "2017.12.04", "title": " Фандъков гьол"}
{"url": "http://duma.bg/node/156916", "text": "Най-много мразя да казвам: \"Казах ли ви?\". Затова и няма да коментирам \"героичната\" акция на ГДБОП, разкрила преди дни престъпна схема за паралелен износ на лекарства. Защото бе проведена за лъскане имиджа на управляващите. Твърде прозрачен и плосък ПР. Същите управляващи от години нехаещи за паралелния износ, който оставя стотици и хиляди българи, страдащи от тежки социалнозначими заболявания, без лекарства и поставя под риск живота (не само здравето!) им. А може би така им е било изгодно? \nИ нека никой не гъделичка самочувствието си, като се прави на пророк и твърди, че \"от 2014 г. предупреждавахме за проблема\". Защото в края на 2013 г. бе направен първият сериозен опит да бъдат ограничени \"схемите\", които онзи ден изловиха момчетата от ГДБОП, с предложение на депутатите от БСП и ДПС д-р Емил Райнов и д-р Нигяр Джафер да бъдат задължени търговците да уведомяват ИАЛ за планиран износ. Тогава обаче от ГЕРБ дадоха промяната в закона на КС, президентът Плевнелиев му наложи вето, заклеймявайки го, че ограничавал свободната търговия и пр., и пр. \nПрез лятото на 2017 г. такава промяна подготви МЗ, но тя така си и остана в една августовска пресконференция и нищо не произлезе. После започнаха ПР акциите с канене на главния прокурор в парламентарни комисии, с едни големи призиви и обещания, с едни искани отчети от ИАЛ, за да завърши шоуто в събота и гордият вътрешен министър да спусне завесата под аплодисментите на нацията! \nГоспода управляващи, вместо да се занасяте в среднощни \"заседания\" с измисления си бюджет, спрете износа на лекарства. Ако нямате достатъчно умствен капацитет, има нещо, което децата наричат \"копи пейс\". И жокерът: през последните години Словакия, Португалия, Гърция и др. страни от ЕС въведоха под различни форми ограничителни режими за паралелния износ на лекарства.           \n", "date": "2017.12.04", "title": " Казахме ли ви?"}
{"url": "http://duma.bg/node/156947", "text": "Натрапено без всякаква причина от мнозинството в парламента среднощно бдение в четвъртък до първи петли и след това вял и постепенно спадащ до нула интерес през деня увенчаха с успех т.нар. приемане на най-важния закон за идната година - този за бюджета. Всъщност това бе едно напълно безсмислено занимание, платено обаче добре от всички нас, в което никакви критики и предложения на опозицията нито минаха, нито имаха някакво значение. Депутатите от кликата на ГЕРБ & Ко приеха бурните възражения като едно досадно, но задължително занимание, което трябва да изтърпят, за да си направят каквото си искат с ония около 40 милиарда наши пари, които са в ръцете им. \nФормална процедура, формални фигури, формално място, формална демокрация. В това марионетките от ГЕРБ превърнаха Народното събрание. Фигуранти на партията си, те биха си спестили досадата, ако просто върнат член 1 в Конституцията за партията-държава. И няма да се мъчат с реплики, дуплики, прегласуване, процедурни хватки, ами направо от Министерския съвет ще хвърлят на хората огризките, които са им отредили \"за стабилен живот\" в цветущата за тях държава. \nТо не бяха омерзителни реплики, то не бе запъване на инат, то не бяха тройни прегласувания. Ама правилникът не разрешавал три гласувания за един текст, много важно. Този срам за парламентарния живот Данаил Кирилов - за куриоз шеф на правната комисия в НС, направо ликвидира всякаква юриспруденция, като директно заяви: \"Правилникът е там, където сме ние. Не е важно какво постановява той, важното е ние какво сме решили\". А какво са решили те, се вижда с просто око в графите на т.нар. им бюджет - ни здравеопазване, ни наука и образование, ни общини, ни сигурност, ни социални плащания. Но пък фискални рестрикции за хвалба пред \"началниците\" от Брюксел.   \nИ всеки, който дръзне да каже думичка срещу безобразното разпределяне на парите, е враг, саботьор, иска да провали държавата. БСП иска да провали държавата, затова дава безобразния бюджет на Конституционния съд. А безподобната Менда най-откровено си каза: в залата само се натискат копчета, в комисиите да сте спорили. А в комисиите - същата гилотина на мнозинството по същия тертип реже всички предложения - и на опозиция, и на засегнатите от бюджета. Тяхното присъствие е също формално. После в залата се произнасят магическите думи: \"Комисията не одобрява предложението\". И... благословен да е Жозеф Гилотин! \n  Впрочем, по ирония на съдбата, часове след като ГЕРБ отрязаха всички предложения на левицата за животоспасяващ бюджет на БАН, та учените да получават поне малко над минималната за страната заплата, медиите съобщиха: \"Чистачките във ВСС са получили 1000 лв. за 8 дни, понеже трябва да се оцени трудът им\". Младият учен взема 1000 лв. за два месеца. На толкова оценява ГЕРБ труда му. Е, когато скудоумието на властващите добива такива размери, а те ти казват: \"Държавата, това съм аз\", ти се иска да щурмуваш Тюйлери...        \n       \n    \n", "date": "2017.12.04", "title": "Да щурмуваш Тюйлери"}
{"url": "http://duma.bg/node/156918", "text": "Бунтовниците хути взеха за заложници поне 40 журналисти и други служители на йеменския телевизионен канал \"Йемен тудей\" в редакцията му в столицата Сана, съобщиха местни източници и един от заложниците. \nКаналът е смятан за свързан с партията на бившия президент на страната Али Абдала Салех \"Общонароден конгрес\". В събота тази партия призова йеменските граждани да защитават страната от хутите от движението \"Ансар Аллах\". \nКонфликтът между доскорошните съюзници във войната с правителствените сили избухна в сряда в контролирания от тях град Сана. \n\"До момента хутите не ни освобождават. Започнахме гладна стачка\", съобщи един от похитените. \nМестни източници информираха, че в събота бунтовниците са превзели с щурм сградата на телевизионния канал след продължили около 10 часа боеве между хутите и привържениците на Салех. И двете страни са дали жертви, а сградата е сериозно повредена. \nВ съботно телевизионно обръщение екс президентът Салех потвърди призива на своята партия да започне въстание срещу бунтовниците хути и забрани на верните си военни да изпълняват техни заповеди. Салех посочи, че е готов да започне диалог със съседните държави, ако спрат огъня, прекратят блокадата и допуснат хуманитарна помощ в страната. \nВоюващата на страната на правителството в Йемен арабска коалиция приветства инициативата на Салех и партията му. \nГражданският конфликт в Йемен продължава от 2014, когато хутите - шиитското движение \"Ансар Аллах\", се обявиха срещу властта начело с президента Абд Раба Мансур Хади. Те завладяха много райони на страната, включително и столицата, но след намесата на арабската коалиция начело със Саудитска Арабия, властите успяха да си върнат част от тях.     \n", "date": "2017.12.04", "title": " Хутите взеха заложници в телевизия"}
{"url": "http://duma.bg/node/156919", "text": "Тринайсет души загинаха, а двама се водят изчезнали, след като южнокорейско рибарско корабче се сблъска с 366-тонен танкер край западния бряг на Южна Корея, съобщиха осведомителните агенции, цитирайки бреговата охрана. На борда на 9,8-тонния рибарски съд, който се е преобърнал, е имало 22 души - двама души екипаж и 20 души, излезли на риболов. Тринайсет са били намерени мъртви или са починали в болница, седем са ранени. Не е ясна съдбата на двама души, сред които е и капитанът. На танкера няма пострадали. \nПо нареждане на южнокорейския президент Мун Дже-ин е била предприета мащабна издирвателно-спасителна операция с участието на 4 хеликоптера и 14 плавателни съда.   \n", "date": "2017.12.04", "title": "Рибарска лодка се блъсна в танкер"}
{"url": "http://duma.bg/node/156920", "text": "Лидерът на ВМРО-ДПМНЕ Никола Груевски обяви, че ще подаде оставка от лидерския пост в партията. В интервю за \"Куриер\" Груевски обяви, че се надява това да помогне да се урегулира сегашната политическа ситуация. В същото време той заяви, че един ден СДСМ ще съжалява за своите действия и гражданите ще си върнат държавата.   \n", "date": "2017.12.04", "title": "Груевски готов с оставката"}
{"url": "http://duma.bg/node/156921", "text": "Новинарската телевизия Ей Би Си Нюз се извини на зрителите за \"сериозната грешка\" на своя репортер Брайън Рос и го отстрани от работа за четири седмици без заплащане, предаде Асошиейтед прес. Причината за наказанието е излъчен неверен материал за бившия президентски съветник по националната сигурност Майкъл Флин. Телевизионната мрежа обясни, че материалът не е бил добре проверен, преди да бъде пуснат в ефир. \nПървоначално Рос съобщи, че по време на предизборната си кампания Доналд Тръмп е наредил на Флин да влезе в контакт с руснаците. Впоследствие Рос уточни съобщението си, като каза, че според източника му Тръмп - вече като избран за президент, а не преди изборите - бил казал на Флин да влезе във връзка с руснаците относно съвместната борба с \"Ислямска държава\". \nПо-късно Ей Би Си пусна коригираният материал. Но медията бе критикувана, че е пуснала уточнение, вместо незабавно да излъчи корекция, посочи АП.     \n", "date": "2017.12.04", "title": " Ей Би Си наказа репортер за неверен материал за Флин"}
{"url": "http://duma.bg/node/156922", "text": "Циклонът \"Филип\", който удари Балканите, нанесе големи щети в Гърция. В Агринио и Месологи в западната част на южната ни съседка водата достигна над един метър и е наводнила приземните етажи на къщите, съобщават гръцките медии. Пороят отнесе автомобили и земеделска техника. Над 10 души са евакуирани. Пътна полиция прекъсна достъпа до наводнените селища. \nСилно е засегната и областта Епир, която се намира на границата с Албания. В този район дъждовете са предизвикали свлачища по пътищата. Там също има наводнени сгради, а пожарникари спасиха хора от къщи, затрупани от свлачища и много вода. В гръцката част на област Тракия се страхуват, че реките Марица, Тунджа и Арда ще прелеят. Областният управител разпореди хората да не се доближават до коритото на тези реки. \nВластите заявиха, че са информирани от България за нивото на реките, както и за състоянието на язовирите в близост до гръцката граница. \nДъждовете предизвикаха тежки наводнения и в Албания. 300 къщи в югозападните провинции са под вода. Няколко села са откъснати от света, а войници помагат на населението да напусне наводнените райони. Хиляди са без ток. Медиите съобщават и за една жертва на наводненията. \nРазбушувалата се природа не подмина и Македония. Река Вардар преля на три места в македонската столица Скопие, включително и недалеч от сградата на правителството. Директорът на ВиК Душко Весковски съобщи, че са изпратени спасителни екипи, които са поставили чували с пясък. \nИталианският курортен град Сан Ремо пък пострада от водно торнадо. Вихрушката се образувала в морето недалеч от брега, а после достигнала самия град. Агенция АНСА твърди, че торнадото причинило значителни разрушения на курорта: изпотрошени витрини на магазините, повредени транспортни средства, покриви на постройките, електрически кабели. Пострадали са и трима души, за щастие с леки травми. \nМеждувременно метеоролози вещаят рекордни студове. Тазгодишният декември се очаква да бъде най-мразовитият през последните 7 години, предупреждават световни метеоролози. Очаква се необичайно студена първа половина на месеца, преди температурите да се повишат до обичайните за месеца нива. \n\"Този декември се очаква екстремна, дори опасна зима. Сняг ще вали в източната част на Европа, ще има поледици, това ще обхване и Централна Европа, и може би Великобритания\", твърди анализаторът Джо Даело, който е ръководител на метеорологическия институт \"Ведербал аналитикс\". \nСпоред експертите най-студено през първата половина на декември ще бъде в Норвегия и в цяла Югоизточна Европа. \n\"Студът ще дойде от Исландия и северната част на Русия, а арктическите ветрове ще го разпростят из целия континент\", добави метеорологът Тейлър Рос от американската компания \"Акуведър\". \nНовата тенденция се забелязва в Германия, където температурите вече паднаха под нулата, докато в други години са били 3-4 градуса през този период на декември. Минусови температури се очакват и в Чехия. \nВодно торнадо удари Сан Ремо \n    \n", "date": "2017.12.04", "title": " \"Филип\" наводни Балканите "}
{"url": "http://duma.bg/node/156923", "text": "Испанците искат промени \nНад половината от испанците се обявяват за промени в основния закон на кралството. Това сочат данни от проучване на общественото мнение. Резултатите показват, че 61,6% от анкетираните подкрепят необходимостта от промени в конституцията, но 63,8% от тях са срещу поправки, които ще позволят провеждане на референдуми за независимост. Полицай загина в престрелка с крадци \nЕдин полицай е загинал, а трима са ранени в акция по задържане на престъпници, опитали да оберат банкомат във Вишня Мала край полския град Вроцлав. През нощта престъпниците са отрили стрелба срещу дошлите да ги задържат полицаи, които също са открили огън. Единият от крадците е загинал, другият е задържан.  \nПак атентат в Афганистан \nШестима души са загинали при взрив, предизвикан от атентатор самоубиец на митинг в подкрепя на афганистанския президент Ашраф Гани в източния афганистански град Джелалабад. Самоубиец на мотор се взривил в множеството. Провинция Нангархар, която граничи с Пакистан, е изложена на двойния натиск на талибаните и на групировката \"Ислямска държава\".  \n6 по Рихтер разлюля Еквадор \nЗеметресение със сила от 6-а степен беше регистрирано край Еквадор. Епицентърът е бил на 69 км североизточно от град Портовиехо, на дълбочина 10 км под морското дъно. Данни за пострадали и разрушения няма. \n   \n", "date": "2017.12.04", "title": "Кратки новини"}
{"url": "http://duma.bg/node/156924", "text": "Държавният секретар на САЩ Рекс Тилърсън отрече твърденията, че ще напусне поста си и ще бъде заместен от настоящия директор на ЦРУ Майк Помпео, предаде агенция Ройтерс. \nМиналата седмица водещи американски медии съобщиха, че Белият дом обсъжда план за промени в екипа по национална сигурност, който включва смяна на Рекс Тилърсън с директора на ЦРУ Майк Помпейо. Според разпространената информация, позоваваща се на високопоставени източници от правителството на САЩ, разместванията в екипа по националната сигурност вероятно ще станат около Нова година или малко след нея. \nНа въпрос дали има някаква истина в публикациите Рекс Тилърсън отговори отрицателно: \"Хората трябва да намират по-добри източници\", каза той в кратко интервю в Държавния департамент преди официална вечеря в чест на удостоените с годишните почетни награди на Центъра \"Кенеди\". Ръководителят на американската дипломация добави, че се надява да присъства на същия прием и след една година. \nВ петък президентът Доналд Тръмп написа в туитър, че работи добре с Тилърсън и че той няма никъде да ходи.   \n", "date": "2017.12.04", "title": " Тилърсън не смята да напуска"}
{"url": "http://duma.bg/node/156925", "text": "Под натиска на дясноцентристката опозиция кметицата на румънската столица Габриела Фиря бе принудена да отмени решението си за организирането на коледен базар на площад \"Виктория\", където обикновено се провеждат антиправителствените демонстрации. През последните два месеца на площада се състояха масови протести срещу законодателните опити на управляващите да облекчат съдбата на осъдени или заподозрени в корупция лица. \nКакто съобщи агенция Аджерпрес, няколко десетки демонстранти влязоха в сблъсъци с полицията на пощада, където столичните власти подготвяха откриването на коледния базар. Манифестантите се опитаха да сринат загражденията, но бяха спрени от служители на жандармерията. Според техен представител на площада е имало само 20-30 протестиращи с флагове и високоговорители. Опозицията вече обвини кметицата, която е от управляващата Социалдемократическа партия, че с решението си за базара се стреми да блокира протестите на площада, където се намира Министерският съвет. Самият премиер Михай Тудосе, който е съпартиец на Габриела Фиря, също не одобри решението й - той каза, че избраното място за базара \"не е най-добрата идея\". В резултат Фиря обяви, че след инцидента ще премести базара на друго място, но предупреди, че кметството ще заведе иск срещу лицата, повредили общинско имущество и нарушили провеждането на законно мероприятие.   \n", "date": "2017.12.04", "title": "Кметицата на Букурещ отстъпи пред опозицията"}
{"url": "http://duma.bg/node/156926", "text": "САЩ няма да се присъединят към глобалния договор за миграция, който трябва да се приеме през 2018 година, защото не отговаря на интересите на страната. \nТова обяви постоянното представителство на САЩ към ООН в Ню Йорк. \nТам напомниха, че предишната администрация на Барак Обама се присъедини към Нюйоркската декларация, приета на 19 септември 2016 година. В нея всичките 193 страни членки на ООН се ангажираха да приемат през 2018 година два глобални договора, които ще засегнат управлението на бежанските потоци и мерките спрямо бежанците. \nДНюйоркската декларация съдържа множество положения, които не съответстват на политиката на САЩ в сферата на миграцията и бежанците, а също на принципите на администрацията на ТръмпУ, казва се в становището на американската мисия към ООН. \"В резултат на това президентът Тръмп реши, че Съединените щати ще прекратят участието си в договора\" \nДАмерика се гордее със своя мигрантски произход. Нито една държава не е направила повече от САЩ и нашата щедрост ще продължиУ, заяви постоянната представителка на САЩ в ООН Ники Хейли. По думите й американската страна възнамерява сама да определя своята мигрантска политика. ДНие сами ще решаваме как най-добре да контролираме своите граници и на кого ще бъде позволено да влиза в нашата страна. Глобалният подход в Нюйоркската декларация просто е в разрез със суверенитета на САЩУ, подчерта Хейли. \nСъобщението идва точно преди началото на тридневна конференция по темата, която трябва да се проведе в Пуерто Ваярта, Мексико от 4 до 6 декември. На форума се очаква да бъдат дискутирани препоръките за финализирането на договора. Преговорите трябва да осигурят по-хуманен подход към над 60-те милиона души по света, напуснали домовете си заради конфликти, бедност или климатичните промени. Процесът трябва да завърши през есента на 2018 г. с приемането на окончателния текст на договора, в който трябва да се съдържат необвързващи препоръки за третиране на бежанците, както и за тяхната интеграция - като се отчитат както техните нужди, така и на приемащите ги общности. Очаква се сред клаузите на договора да бъдат включени и мерки, и механизми, с които международната общност да може да оказва помощ на държави, които са спасили, приемат или са приели голям брой бежанци.   \n", "date": "2017.12.04", "title": " САЩ напуснаха договора за миграция "}
{"url": "http://duma.bg/node/156927", "text": "Международните рейтингови агенции \"Фич\" и \"Стандард енд Пуърс\" повишиха дългосрочния кредитен рейтинг на България в чуждестранна и местна валута, стана ясно от съобщение на Министерството на финансите. \"Фич\" повиши рейтинга на BBB от BBB-, докато \"Стандард енд Пуърс\" - до BBB-/A-3' от BB+/B. \nОт \"Фич\" посочват, че перспективата и по двата показателя е стабилна, а повишеният рейтинг отразява подобрената оценка на страната по отношение на външните финанси, а представянето на България надхвърля средното по стандартите за категорията BBB. \nАнализаторите от \"Стандард енд Пуърс\" посочват, че повишението на дългосрочния кредитен рейтинг отразява засилването на външната позиция на страната, благодарение на продължителната експанзия на износа и нарастването на спестяванията. Рисковете, които са свързани със значителна и внезапна промяна във финансовите потоци, които идват от чужбина, и в частност преките чуждестранни инвестиции, са значително намалели, твърдят от агенцията. От нея посочват още, че публичните финанси също са оценени като стабилни и защитаващи валутния режим.   \n", "date": "2017.12.04", "title": " Две агенции повишиха кредитния рейтинг на България"}
{"url": "http://duma.bg/node/156928", "text": "Зачестяват случаите на трихинелоза - предупредиха от Българската агенция по безопасност на храните (БАБХ). От началото на годината до момента са констатирани 86 положителни за трихинела проби от диви и домашни свине. В последните няколко седмици броят значително се увеличи, съобщават от агенцията. Засегнатите области са Шумен, Кърджали, Силистра, Търговище, Смолян, Ловеч, Пловдив, Кюстендил, Пазарджик, София град, София област, Стара Загора, Бургас, Благоевград. От ловните дружинки и частни стопани са иззети и унищожени над 4600 кг свинско месо и субпродукти. \nПоради тази причина от БАБХ предупреждават ловците в цялата страна и особено ръководителите на ловните дружинки да не подценяват опасността от трихинелоза и да предоставят проба за анализ от всяко отстреляно прасе в акредитирана лаборатория. Дори отгледани в домашни условия прасета могат да бъдат заразени с трихинела. Затова експертите съветват всеки, който коли животно за лична консумация, също да носи проба за анализ. Вече има случаи, в които хора са заразявани с трихинелоза след консумация на домашни свински суджуци, потвърджават инспекторите и гарантират, че месото, което се продава в търговската мрежа, е изследвано и безопасно.     \n", "date": "2017.12.04", "title": "БАБХ: Зачестяват случаите на трихинелоза"}
{"url": "http://duma.bg/node/156929", "text": "Българите продължават да залагат на родното производство, когато избират хранителни продукти, сочат данни за последните пет години, цитирани от зам.-министъра на земеделието Цветан Димитров. По думите му над 90 на сто от млечните продукти, консумирани у нас, са български. При яйцата производството достигна до 93% от пазара, a при телешкото месо - 63%. Димитров коментира още, че през миналата година износът на храни и земеделски продукти от страната ни превишава с 1,2 млрд. евро вноса. 75 на сто от всички храни, които са били изнесени, са за страните от Европейския съюз. Това е най-скъпият пазар, но е и най-претенциозният, твърди зам.-министърът. Според него това показва, че храните, произведени в България, са наистина качествени.   \n", "date": "2017.12.04", "title": "Българите все още предпочитали родните храни"}
{"url": "http://duma.bg/node/156930", "text": "Кравето сирете поскъпна с 0,7 на сто през изминалата седмица и килограм на едро се търгува по 6,15 лева. Повишение от 0,8% до 3,78 лева за кг бележи и цената на замразеното пилешко месо. Това показват данните от Държавната комисия по стоковите борси и тържища (ДКСБТ) за движението на цените на хранителните стоки през миналата седмица. Отбелязано е и повишение в цената на оранжерийните краставици - с 0,4 на сто, до 2,40 лева за килограм. Цената на лимоните се е покачила с 4,4%, до 2,39 лева. \nПрез изминалата седмица оранжерийните домати на едро са се продавали по 1,89 лева за килограм. Картофите се търгуват по 0,58 лева за килограм, морковите - по 0,67 лева за килограм, а зелето - по 0,55 лв. за кг на едро. \nС 3,3 на сто поевтиняха зелените чушки - до 1,33 лв. за кг, а цената на червените чушки е до 1,88 лева за килограм. Ябълките се продават по 1,25 лв. за кг, цената на портокалите е паднала с 1,4 на сто, до 1,40 лева за килограм. Пакетче краве масло от 125 грама се продава на едро до 2,33 лева за брой, като понижението на цената му е с 0,9 на сто. Килограм скумрия поевтиня с 2,3 на сто и се продава по 3,75 лева за килограм. \nДКСБТ отчита, че индексът на тържищните цени (ИТЦ), който отразява цените на хранителните стоки на едро, се понижи през миналата седмица с 0,69%. \n    \n", "date": "2017.12.04", "title": " Сиренето и замразеното пилешко поскъпнаха"}
{"url": "http://duma.bg/node/156931", "text": "Цената на килограм шаран стига до близо 8 лв. за килограм, установи репортерска проверка. По информация от цялата страна жива риба по магазините почти липсва, а родните рибари се оплакват че уловът е оскъден. Лошото време е причината рибата да забави изхвърлянето на хайвера си, заради което има липса на риба на пазарите в страната. Тази година и търговците, и рибарите се оплакват от оскъдните количества на някои видове черноморска риба. Затова се очаква цените по Никулден да бъдат по-високи в сравнение с миналата година. Вносните замразени шарани вървят от 5 до 8 лева за килограм. Най-често се намират вносни от Унгария, Норвегия, Испания и Виетнам. Килограм балкански шаран струва около 7,80 лв.  \nЧетири вида прясна риба се намира в момента по борсите - попчета, барбун, меджит и граца, като най-скъпите са барбун и меджит - с цена около 4 лв. за килограм. Каракудата пък върви по 2,50 лв. за кг, а толстолобът - по около 15 лева за килограм. В сравнение с миналата година чернокопът е поскъпнал с около 20% и в момента килограм върви по 12 лева. Тази година обаче няма български улов както на чернокоп, така и на сафрид, оплакват се рибарите. Цената на паламуда се е вдигнала с 30 на сто и средно се продава по 12 лв. за килограм. От 25 до 30 лева върви килограм калкан, сьомгата е между 16 и 20 лева за кило, а леферът се търгува - по около 40 лева. \nРибарите се опасяват, че недобросъвестни търговци ще предлагат замразената риба като прясна и съветват при закупуването да се следи за задължителните етикети, където трябва да е упомената датата на размразяването. \nМеждувременно от Българската агенция за безопасност на храните (БАБХ) започват да проверяват обекти, в които се предлага риба и рибни продукти в цялата страна. Инспекторите проверяват складове за търговия на едро, заведения за обществено хранене, обекти за търговия на дребно, пазари и борси, на които се предлага риба и рибни продукти в цялата страна, съобщиха от агенцията. Проверките са свързани с Никулден и засиленото предлагане и търсене на храни за празника. Инспекторите ще следят за регистрацията на обектите, за наличие на документи за произход и безопасност на рибата, за спазване на срокове и условия на съхранение съобразно изискванията за етикетиране в съответствие със сграден фонд и оборудване към действащото законодателство в областта на храните. Миналата година при подобни проверки за Никулден са издадени 20 предписания и са съставени 4 акта за установяване на административно нарушение. Общото количество на бракуваната риба тогава бе 255 кг. \n    \n", "date": "2017.12.04", "title": " До 8 лв. за килограм никулденски шаран  "}
{"url": "http://duma.bg/node/156933", "text": "                    ДО \n                                                        Г- н Валери Симеонов \n                                                   Вицепремиер на РБ \n                                                               Председател на ПП НФСБ                                                                Г-н Красимир Каракачанов \n                                                 Вицепремиер на РБ \n                                                                    Министър на отбраната на РБ \n                                                                      Председател на ПП ВМРО БНД \n  \n                                             Г-н Волен Сидеров \n                                                          Председател на ПП Атака  УВАЖАЕМИ КОАЛИЦИОННИ ПАРТНЬОРИ,            Ръководството, членовете и симпатизантите на Съюза на патриотичните сили „ЗАЩИТА“ са стъписани от поредното управленско безумие на премиера Бойко Борисов – сделка с експремиера Симеон Сакскобургготски, относно  т.нар. „царски имоти“. Очевидно, авторитарният начин на употреба на властта от негова страна не се проявява само в отделни управленски действия, а стана вече постоянна практика. След грубата му намеса в различни сфери на държавата, включително и в работата на законодателната институция – Народното събрание, той си позволява еднолично и безцеремонно да нарежда спиране на съдебно производство и дори неизпълнение на съдебни решения за връщане на значителни по мащаби и стойности имоти, неправомерно предоставени на Сакскобургготски. Такъв акт на груб и безцеремонен натиск върху съда и вмешателство в работата на съдебната система е не само недопустим в една правова държава, но и в страна от т.нар. „трети свят“. Факт е, че след представяне на убедителни и безспорни доказателства, съдът на две инстанции е установил, че  \"царските имоти“ са строени върху държавна земя с държавни средства и са предоставени само за ползване от монарсите Фердинанд и Борис III. \n         При наличието на безспорните документални свидетелства и категоричните решения на българския съд да се правят каквито и да било сделки по тези имоти, е не само абсурдно, но и престъпление. Такъв акт неправомерно и грубо ощетява интересите на българската държава. УВАЖАЕМИ ГОСПОДА,        Като част от изпълнителната власт настояваме за Вашата незабавна и енергична намеса за спиране на нарастващия и все по-неудържим властови подход на Бойко Борисов. Ако той не се вразуми, Обединени патриоти нямат друг избор, освен незабавно оттегляне от правителството и управляващата коалиция. Това ще бъде акт, свидетелстващ, че не властта и личната изгода, а единствено интересите на българската държава и народ са факторите, мотивиращи съществуването на организациите, отстояващи патриотичната идея.                                                            Изпълнително бюро на СПС „ЗАЩИТА“ \n    \n", "date": "2017.12.04", "title": "Отворено писмо"}
{"url": "http://duma.bg/node/156934", "text": "Свидетелства за управление на превозни средства на кандидати или водачи на МПС със захарен диабет могат да се издават или подновява при условие, че лицето провежда редовни медицински прегледи, които гарантират, че е в състояние безопасно да управлява превозно средство и това е удостоверено от лекар ендокринолог. Това е записано в проект за изменение на Наредбата за изискванията за физическа годност към водачите на МПС , които ще влязат в сила от 1 януари догодина. Предвижда се да не се издават или подновяват шофьорски книжки на диабетици до 3 месеца след последното състояние на хипогликемия по време на ежедневна активност (будно състояние). Според ендокринолози обаче това е прехвърляне на отговорността върху лекаря и те са категорични, че е необходимо да бъде оторизирана комисия, съставена от лекари специалисти, която да определя кой може да шофира и кой - не. Според ендокринолозите отделният лекар може да има субективно мнение. Неясноти буди и текстът, според който свидетелства за управление на кандидати или водачи на МПС с диабет няма да се издават, ако пациентът не \"разбира какво крие рискът от хипогликемия\" и \"няма адекватно разбиране за хипогликемията\". \nПодобни отговорности се прехвърлят и на кардиолозите, и невролозите. Според наредбата шофьорски книжки ще се издават или подновяват на водачи на МПС със сърдечносъдови заболявания  при условие, че ходят на \"редовни медицински прегледи, които гарантират, че е в състояние безопасно да управлява превозно средство\". Предвижда се да се прави индивидуална преценка дали да се позволява шофиране на хора, прекарали инсулт или са с високо кръвно налягане. Забранява се издаването на шофьорска книжка на хора, които използват сърдечно-подпомагащо устройство.  \nПромените в Наредбата се правят във връзка с изменения на Директива на ЕС от 2016 г.   \n", "date": "2017.12.04", "title": "Забраняват на диабетици да шофират, ако болестта не е контролирана"}
{"url": "http://duma.bg/node/156945", "text": "Правосъдният министър Цецка Цачева ще обяви днес становището на междуведомствената работна група, създадена тайно в МП по казуса с връщането на \"царските имоти\" на фамилията на Симеон Сакскобургготски. Това стана ясно на петъчния парламентарен контрол от думите на регионалния министър Николай Нанков. Той отговори на питане на депутата от БСП Крум Зарков по разразилия се през седмицата скандал около тайното намерение на Бойко Борисов да върне отнетите от съда дворци и гори на бившия монарх и премиер. Нанков отрече да има \"сделка\" между Борисов и Сакскобургготски и припомни, че има две дела в Страсбург, заведени от Симеон и сестра му Мария-Луиза за дворците \"Врана\" и \"Царска Бистрица\". ДУМА припомня, че миналата седмица излезе информация за подготвян специален закон за връщане на имотите на бившата царска фамилия от група юристи в МП, както и на извънсъдебно споразумение между държавата и наследниците на Борис III за двата двореца. \n\"Държавата не се е отказала от \"царските имоти\", за които наследниците на цар Борис III съдят държавата\", заяви Нанков от трибуната, след като Зарков го попита защо МРРБ търси извънсъдебно споразумение със Сакскобургготски, при положение, че държавата вече е спечелила три дела и има шанс да спечели и останалите. Запитан защо държавата не остави съда да си свърши работата, Нанков каза: \"Законът дава възможност да се реши извънсъдебно, съблюдавайки писаните норми. Държавата и да спечели тези дела, те не могат да влязат в сила поради мораториума, наложен от парламента за ползване на царските имоти\". Нанков се ангажира \"да съблюдава не само буквата на закона, а и обществения интерес по този наистина доста сложен от правна гледна точка казус\". \nВ същото време ВМРО на вицепремиера Красимир Каракачанов, която е част от съуправляващата коалиция \"Обединени патриоти\", излезе с остра позиция срещу \"опитите за мълчаливо и лекомислено отстъпване на т.нар. царски имоти на Сакскобургготски\". Каракачанов заяви вчера в радиоинтервю, че иска свикване на Коалиционен съвет по въпроса. Той бе категоричен, че ВМРО няма да позволи тази несправедливост, защото реституираните от Сакскобургготски дворци и гори, докато е бил премиер, са държавна собственост, с изключение на къщата в Баня и част от горите. Те са били притежание на Интендантството, а царското семейство само ги е ползвало, припомни историческите факти лидерът на ВМРО. \nСпоред неофициална информация на Сакскобургготски е предложено споразумение да запази собствеността си върху двореца \"Врана\", \"Царска Бистрица\", къщата в \"Баня\" и част от горите, а за \"Ситняково\", \"Саръгьол\" и \"Кричим\" да получи парично обезщетение, чийто размер е въпрос на преговори. \nДосега Борисов и Сакскобургготски не са обелили и дума по темата.   \n", "date": "2017.12.04", "title": " Цецка Цачева ще обяви сделката за \"царските имоти\" "}
