{"url": "https://duma.bg/evropeyskiyat-sayuz--izbori-ili-izbor-na-posoka-n187864", "text": "В края на май предстоят избори в Европейския съюз за Европарламент и председател на съюза. Не знам как е в другите държави, но в България не се чувства раздвижване и мобилизация. Практиката показва, че евроизборите не предизвикват голям интерес и емоции сред избирателите. Това е така, защото гражданите не чувстват европейските институции близо до себе си. Те са някак отчуждени от хората, някъде там, в Брюксел. А ние сме тук и имаме страшно много проблеми за разрешаване. Някои от тези проблеми могат да бъдат решени с помощта на ЕС, но не се решават. Гражданите вярваха, че в страната ни ще има върховенство на закона, сериозна борба с корупцията, прозрачност в управлението. Уви, нищо от това не стана. Това поражда скептицизъм към ЕС и недоверие към неговите институции. В много страни от Европа се изразява недоверие, има песимизъм и се наблюдава криза в общността. Европа беше единна, всичко беше сияйно, хоризонтът чист, небето синьо и безоблачно. Отношенията със САЩ бяха олицетворение на евроатлантическо единство. Дори връзките с Турция и Русия бяха на добро ниво. Нищо не предвещаваше трусовете, които щяха да разтресат Европа. А имаше индикации, но кой да ги види. И след една година всичко се промени внезапно. Свъсиха се буреносни мрачни облаци над слънчева Европа. Мигрантската, емигрантската или бежанската криза /наречете я както искате/ сложи началото на разлома. Европа се оказа разединена. Задълбочи се пропастта между \"Нова Европа\" и \"Стара Европа\". За голяма изненада появиха се раздори между Италия и Франция, Австрия също има различни виждания. Да не говорим за позициите на Вишеградската четворка. Още по-изненадващо е, че  между Германия и Франция има различия и дори удари под кръста.  Подписа се договорът в Аахен и след това Франция се обяви против \"Северен поток 2\". В Шенгенското пространство отново се появиха граници. Влошиха се отношенията с Турция и Русия. След избирането на Тръмп за президент и над евроатлантическото пространство се появиха черни облаци. Европа се оказа разделена. Може да се каже, че има три кръга. Основателите на ЕС, приетите от Централна Европа и приетите последни. Между тях различията са големи в икономически и социален план, в доходите, в стандарта на живот. А това води и до различия в оценката на събитията, проблемите и вземането на решения. Дори в партиите и коалициите има различни мнения. В ХДС/ХСС се роди радикално крило \"Съюз на ценностите\", което иска връщане към християнските ценности. Всъщност какво става с така прокламираните европейски ценности? Вече се води спор - консервативни или европейски ценности.  Защо се появиха националистически, ксенофобски, популистки, крайнодесни партии? Кой е виновен? Виновният бързо беше намерен. Едва ли има изненадани от виновника. Тридесет години след падането на Берлинската стена Западът намери своя враг - Русия. Посочи \"този лош човек\" Путин, който иска рухването на ЕС, води хибридни войни, кибератаки, намесва се във вътрешните работи на държавите, избира президенти, предрешава референдуми. Какво европейско късогледство и безпомощност! Другият виновник е Тръмп. Който не може да реши проблемите, търси външни врагове. Европейските лидери се оказаха неспособни да се справят с проблемите, да ги анализират, да приемат адекватни решения. Проблемът на Европейския съюз е, че се намира в двойствено положение. Той не е единен организъм, няма възможности да взема решения за тази многонационална общност, състояща се от държави, различаващи се в социално-икономическо, културно и мисловно отношение. В същото време няма и яснота, доколко са суверенни отделните държави. Всичко това пречи да се вземат бързи решения по важни проблеми. Като добавим към това и невероятната бюрокрация, с която са обрасли структурите на общността, ще стане ясно защо те не могат да вземат решения дори и по второстепенни въпроси като смяна на времето. Две години не могат да решат какво и откога да стане това. А и работа ли е това на ЕС? Нима този елементарен въпрос не може да се реши от държавите членки?  Ясно е, че трябва да се промени механизмът за вземане на решения, да се определят приоритетите, които са важни за развитието на съюза. Изключително важно е да се установи, доколко самостоятелен е Европейският съюз във вземането на решения. Практиката и историята показват, че ЕС в повечето случаи изпълнява волята на САЩ и не се съобразява с интересите на европейските народи. Трябва да се реши проблемът със суверенитета на ЕС, което е трудна задача, заради зависимостта от САЩ във военно отношение. ЕС не е военна сила и чрез НАТО всъщност се изпълняват желанията на САЩ. Изграждането на общоевропейска армия е дълъг процес, а и не се знае дали въобще ще започне. Този въпрос се поставя периодично още от 50-те години на 20 век, но нищо не се прави. Явно е по-добре да живееш охолно и безгрижно, докато друг се грижи за твоята безопасност. Съюзът се провали с решаването на мигрантската криза. С години  на важни въпроси като доходите, бедността, неравенството, несправедливостта. Не се обединяват усилията в борбата с тероризма. За какъв обединен ЕС може да става дума, като има социална несправедливост? За каква обединена Европа може да става дума, когато има такава голяма разлика в доходите в отделните държави, в стандарта на живот? За каква обединена Европа може да става дума, когато липсва върховенство на закона в някои държави, нарушава се свободата на словото и медиите се поставят под контрола на властта? За каква обединена Европа, когато дори между основни двигатели на европейската интеграция, като Германия и Франция, има разминавания? Макрон предложи минимална работна заплата за целия Европейски съюз и Германия веднага изрази отрицателно отношение. Как да бъде обединена Европа, когато европейските държави купуват оръжие американско производство, а не европейско. А какво става със свободната търговия, когато от САЩ се налагат най-разнообразни санкции не само срещу Русия, но и срещу европейските държави. Какъв е отговорът на Европа? Мълчание и съгласие. ЕС се руши и от партийната бюрокрация. ЕНП е готова да влезе в съюз и с дявола, само и само да запази позициите си на най-голяма партия в европарламента и да оглави европейските институции. Всички тези пропуски в работата на европейските институции доведоха до недоверие в ЕС. Те са причината за радикализирането, за възникването на националистически партии, за възхода на крайнодесните, за появата на антисемитизма. Демокрацията се руши не само от кибератаките, но и от неравенството, несправедливостта, лъжата и измамата. Агресивността срещу Русия няма да помогне за решаването на проблемите, които стоят пред Евросъюза. Това е отклоняване на вниманието от важните процеси, които трябва да се извършат в този многонационален организъм. \"Европейският дом се нуждае от капитален ремонт\". Това са думи на руския външен министър Сергей Лавров. И не можем да не се съгласим с него. За да се определи посоката на развитие на ЕС, е необходимо да се постави точна диагноза за състоянието на съюза. Неолиберализмът ли е вярната посока за бъдещото развитие? На колко скорости ще се развива Европа? Съществува ли Шенгенското пространство? Има ли бъдеще общоевропейската отбрана и може ли Европа да си осигури самостоятелно безопасност? Може ли Европа да участва сериозно в създаването на нов международен ред в бъдеще? Ще се променят ли механизмите за вземане на решения? Бюрокрацията ще намали ли влиянието си? ЕС ще си осигури ли независимост от САЩ? Какъв ЕС - интегриран или общност на национални държави? Ще се върне ли Европа към социалните си корени? Ако не се отговори на тези, а и на много други въпроси, ЕС може да изпадне в още по-голяма криза и да се окаже пред разпад.  Предстоящите евроизбори могат ли да дадат отговори на тежките въпроси, които стоят пред ЕС? Аз се съмнявам, че това ще стане. А това ще увеличи несигурността и възхода на националистическите, крайнодесните и дори неофашистки партии и движения.         ", "date": "2019.03.20", "title": " Eвропейският съюз -   избори или избор на посока"}
{"url": "https://duma.bg/uchenitsi-igrayat-krivorazbranata-tsivilizatsiya-v-teatar-vesel-n187856", "text": "В афиша на театър \"Весел\", днес, 20 март, от 18 ч. в читалище \"Искра\" във Велико Търново театърът домакин ще представи своя оригинален прочит на българската класическа комедия на Добри Войников. Спектакълът е съвместен проект на \"Весел\" и театралната студия с участието на младите актьори от Езиковата гимназия \"Проф. д-р Асен Златаров\". Постановката и оригиналната звукова картина са дело на Веселин Василев, а студийният звукозапис е осъществен от Петър Атанасчев. Драматургичната адаптация и диалозите са реализирани от Маргарита Маринова. Ролите са поверени на Вероника Калчева, Веселин Врачовски, Сияна-Мария Петрова, Алек Трифонов, Силвия Минкова, Михаела Симитчийска, Бояна Узунова, Наталия Начева, Лилия Ангеличева, Иван Желязков, Александра Копаранова, Александра Кияшко, Симона Димитрова, Маги Станова, Маргарита Маринова (глас) и Веселин Василев (глас).  Представлението е емоционална за зрителя среща с комедията на Добри Войников, която потвърждава старата истина, че талантливо написаната творба пренася своите послания през времето и пространството.  Спектакълът осмисля възрожденски поучителното в контекста на нашето съвремие, без да прави директни препратки, без да се опира на битово-примитивното и евтино да се заиграва с публиката. Грамотен, умен и мъдър прочит на текста, модерна, елегантна, четивна постановка, блестяща, органична игра са само някои от нещата, които ще впечатлят зрителите. Представлението е в духа на най-истинската представа за театъра - изкуството, което забавлява и обогатява.", "date": "2019.03.20", "title": "Ученици играят \"Криворазбраната цивилизация\" в театър \"Вeсел\""}
{"url": "https://duma.bg/vrachvat-za-parvi-pat-literaturnata-nagrada-hristo-smirnenski-n187857", "text": "Вече е факт Наградата за литература \"Христо Смирненски\". Нейният първи носител ще бъде официално обявен днес, 20 март, от 17 ч. в зала \"Галерия\" на хотел \"Анел\" (бул. \"Тодор Александров\" 14) в столицата.  Националната награда за литература \"Христо Смирненски\" бе учредена в края на 2018 г. по инициатива на Българската социалистическа партия и Съюза на българските писатели във връзка със 120-годишнината от рождението на един от най-гениалните творци на българското слово.   Творческата вечер е посветена и на Световния ден на поезията, който се отбелязва на 21 март. Във връзка с тази дата поети от различни поколения ще изнесат авторски рецитал.", "date": "2019.03.20", "title": "Връчват за първи път литературната награда \"Христо Смирненски\""}
{"url": "https://duma.bg/operiraha-mozak-ot-razstoyanie-n187850", "text": "Благодарение на 5G технология китайски хирург изпълни първата в света мозъчна операция от разстояние. Д-р Линг Джъпей дистанционно е имплантирал невротрансмитер в главата. Хирургът е управлявал инструментите, намиращи се в пекинска болница, от клиника в югозападен остров Хайнан. Лекарят е казал, че операцията е продължила 3 часа и е завършила успешно. Пациентът е страдал от паркинсон и е споделил, че се чувства добре след революционната операция. Докторът е използвал компютър, свързан с мрежа от следващото поколение 5G. Скоростта й позволява връзка в реално време, твърди д-р Линг. \"Можеш почти да усетиш пациента, който е на 3000 км разстояние\", сподели лекарят. Настоящата 4G мрежа не е подходяща за провеждането на хирургически операции заради забавяне във видеосигнала и дистанционното управление. Новата технология изглежда е успяла да реши тези проблеми, посочва докторът. Дистанционната хирургия може да даде шанс на хора от бедни райони или военни зони да получат помощ от лекари в целия свят. 5G направи своя дебют в тази сфера през януари, когато специалист успешно оперира животински дроб в Медицинския университет във Фудзиен, докато бе на югоизточния бряг на Китай.", "date": "2019.03.20", "title": "Оперираха мозък от разстояние"}
{"url": "https://duma.bg/avstraliya-privika-turskiya-poslanik-zaradi-zakanite-na-erdogan-n187919", "text": "Заплахите на турския президент Реджеп Ердоган след терористичния акт в Нова Зеландия, обтегнаха отношенията между Турция и Австралия. Заради разкритията, че стрелецът от Крайстчърч е имал фиксация върху битки между християни и Османската империя, Ердоган излезе с няколко много остри изказвания, \"ще го накара да си плати\". Посланикът на Турция бе призован в канцеларията на австралийския премиер Скот Морисън. Дипломатът поднесъл извинения за думите на Ердоган, но според медиите премиерът е отказал да ги приеме. Не приемам извиненията, които бяха предложени за тези коментари, заяви премиерът след срещата, визирайки обясненията, че казаното се дължи на моментна разпаленост или в контекста на предизборна кампания. Той подчерта, че изказванията са били \"изключително обидни за австралийците и много неразумни в тази чувствителна обстановка\". Ще изчакам да видя каква ще е реакцията на турското правителство, преди да предприемем други действия, но мога да ви кажа, че всички варианти са на масата, добави Морисън. Австралийският премиер заяви, че изказванията на Ердоган \"нарушават обещанието, което е изсечено в камъка на Галиполи\", където са погребани множество австралийски и новозеландски войници, загинали през Първата световна война.", "date": "2019.03.20", "title": "Австралия привика турския посланик заради заканите на Ердоган"}
{"url": "https://duma.bg/sasht-proveryavat-litsenza-na-boing-737-mah-n187918", "text": "Правителството на САЩ е наредило преразглеждане на лиценза, позволяващ на пътническия самолет 737 МАХ да лети. Припомняме, че множество държави и целият ЕС затвориха въздушното си пространство за този модел лайнери след катастрофата в Етиопия, отнела живота на близо 200 души. Преди половин година катастрофа с Боинг 737 МАХ имаше и в Индонезия. Експерти заявиха, че при втората катастрофа в Етиопия е имало много подобно поведение на машината като при първия инцидент. Правителството на САЩ разпореди инспекция. Междувременно Канада и Европейският съюз на свой ред ще търсят допълнителни уверения, че популярния модел, от който в употреба са над 370 самолета, е достатъчно сигурен. И двата самолета Боинг 737 МАХ се разбиха няколко минути след излитане, съответно от Джакарта и етиопската столица Адис Абеба. Загинаха всички 346 души на борда. От \"Боинг\" увериха, че до края на месеца ще бъде подменен проблемния софтуер на 737 МАХ.", "date": "2019.03.20", "title": "САЩ проверяват лиценза на Боинг 737 МАХ"}
{"url": "https://duma.bg/kiril-despodov-aut-za-machovete-s-cherna-gora-i-kosovo-n187921", "text": "Кирил Десподов е освободен от лагера на мъжкия национален отбор за европейските квалификации с Черна гора и Косово. Нападателят не е възстановен от травма, получена в клубния му тим. На негово място няма да бъде викан заместник.  Николай Михайлов, Пламен Илиев, Димитър Евтимов, Николай Бодуров, Валентин Антов, Васил Божиков, Камен Хаджиев, Страхил Попов, Антон Недялков, Петър Занев, Радослав Кирилов, Георги Костадинов, Кристиян Малинов, Симеон Славчев, Ивайло Чочев, Тодор Неделев, Антонио Вутов, Николай Димитров, Галин Иванов, Мартин Минчев, Радослав Василев, Ивелин Попов, Спас Делев.", "date": "2019.03.20", "title": "Кирил Десподов аут за мачовете с Черна гора и Косово"}
{"url": "https://duma.bg/digitalniyat-pat-na-koprinata-n187879", "text": "Външнополитическата дейност на всяка държава обслужва конкретен икономически интерес, пропорционален на технологичната дистанция между притежаваните от нея технологии и нуждата от ресурси. В най-чист вид тази зависимост се изявява в стремежа на технологично развитите държави към политическо влияние в развиващите се страни, богати на запаси от природни и човешки ресурси, към обособяване на сфери на влияние в районите на суровинни източници чрез поставяне на местните държавни образувания в пряко подчинение на индустриалната геополитическа сила.  обуславя конфликтите между националните интереси на икономическите гиганти. Така например увеличаване на търсенето на енергия и потребителски стоки е ярко изразено в Азия и Тихоокеанското крайбрежие, където индустриализацията и икономиката се развиват с особено бързи темпове. Бурното развитие на Китай в резултат от реформите за \"отваряне на страната към света\" превърнаха Поднебесната империя в сериозен фактор и геополитически играч не само в Югоизточна Азия, но и в световен мащаб. \"Трябва да се придържаме твърдо към стратегическата идея, според която развитието е абсолютен принцип, а икономическото развитие е сърцевината. Предстои ни да стимулираме всестранно социалистическото икономическо, политическо, културно и социално строителство, както и изграждането на екологична цивилизация, да задълбочаваме реформите и отварянето към света, да съдействаме за научнообоснованото развитие, затвърждавайки по този начин материалните и културните основи за реализиране на китайската мечта\", отбелязва Си Цзинпин в своя реч на първата сесия на XXII Общокитайско събрание на народните представители на 17 март 2013 г.  Изминават почти 4 години, откакто китайският президент Си Цзинпин лансира известната стратегическа концепция \"Един пояс, един път\" - основната китайска външнополитическа доктрина, чиято крайна цел е да създаде силно и тясно сътрудничество на страните от Южна и Югоизточна Азия, Евразия, Африка, Близкия изток и Европа. Според Си част от \"китайската мечта\"  Двата \"пътя на коприната\" - икономически и транспортен - предполагат създаването на мощна транспортна мрежа, включваща железопътни линии, автомагистрали, въздушни и морски маршрути, петроло - и газопроводи, далекопроводи и комуникационни възли. Този проект на Китай прогнозира инвестирането на над 1 трилион щатски долара в повече от 80 държави. Всяка държава е поканена да се включи. Основната цел е социално-икономическо развитие чрез подобряването на сухоземните и морските връзки и търговията, която се осъществява през тях.  Важен аспект на тази инициатива е нейният трети канал, а именно \"Дигиталният път на коприната\". Той ще стимулира науката и технологията, предимно в региона на Южна и Югоизточна Азия, като основни направления са изкуственият интелект, нанотехнологиите, оптични кабели, 5G мрежи, сателити и устройства, които се свързват с тези системи. \"XX век беше американски, XXI ще бъде китайски\", предсказва Дейвид Баверез, инвеститор от Хонконг и автор на книгата \"Експрес Пекин-Париж\" (\"Express Beijing-Paris\"). Инициативата \"Дигитален път на коприната\" е без съмнение ключов елемент от стратегията \"Един пояс, един път\". Той ще промени технологичното бъдеще на Азия. В своята реч на церемонията по откриването на XIX Конгрес на ККП, лидерът Си Цзинпин представя Китай като модел за научно и хармонично развитие за развиващите се страни. Китай на Си иска да обвърже света по линия на търговията, но също така да го ангажира и по отношение на опазването на околната среда и технологичния напредък. Това включва усилията на Пекин в борбата срещу климатичните промени с помощта на информационно-комуникационните технологии (ИКТ). В своята реч президентът наблегна на нуждата от модернизация на методите за опазване на околната среда вътре в страната. Китайската държава  към развитието и дипломацията и е назначила национална работна група за изучаване и борба със замърсяването на въздуха.  Трите държавни телекомуникационни компании - Чайна Мобайл (China Mobile), Чайна Юником (China Unikom) и Чайна Телеком (China Telecom) планират да вложат 180 милиарда долара в най-широката световна 5G мобилна инфраструктура през следващите 7 години. Изгряващите икономики на Азия изпитват значителен оптимизъм, че новите технологии предлагат повече възможности, отколкото рискове. Самите социални системи в тези държави използват напредъка на технологиите и тяхното проникване на пазара за решаване на различни проблеми в социалната сфера и основни потребителски нужди. Например половината население на Югоизточна Азия няма банкова сметка. Този факт обуславя бързото разпространение на услугите за електронно плащане чрез смартфон, защото е достъпно и лесно.  Условно можем да разделим дигиталния проект на Китай на 3 нива - телекомуникационна инфраструктура, онлайн търговия (e-commerce) и проекти за т.нар. интелигентни градове (smart city). Глобалният подем на Китай в световната цифрова икономика се ръководи от националните технологични гиганти Huawei, ZTE, Alibaba и Tencent, които успяват да доставят висококачествени продукти на ниска цена, отчасти и заради подкрепата на китайското правителство. Джак Ма, основателят на Alibaba, наскоро отбеляза; \"Ние смятаме, че онлайн търговията и интернет са страхотна възможност за Азия. И ние посещаваме места и държави, предимно млади хора и малки, и средни компании, защото големите компании не ни харесват, нямат нужда от нас\". Днес в град Сиан са разположени 63 университета и стотици изследователски и технически институти. Очаква се софтуерният парк на града да приеме на 250 000 технологични експерти до 2021 г., като всички те са наети от големи компании като Huawei и HSBC. Китайските технологични гиганти вече са главни инвеститори в стартъп и компании за онлайн търговия в Южноазиатския регион. Както е известно, Alibaba управлява базираната в Сингапур компания за онлайн търговия \"Лазада груп\", която държи най-високия брой потребители на месечна база в Тайланд, Малайзия, Филипините и Виетнам. Tencent инвестира в процъфтяващия бизнес на споделяне на коли, включително в Grab and Go-Jeck, което изпревари американския лидер в региона Uber. Alipay на Джак Ма наскоро проби на пазара за електронно плащане в Камбоджа, Лаос, Филипините и Мианмар. Huawei  и ZTE са основно ангажирани в информационно-комуникационната технологична инфраструктура и по-специално в поставянето на оптични кабели. В надпреварата за изграждане на следващото поколение мобилна интернет връзка китайските компании са съсредоточили усилията си към развиване на 5G мрежа и базирана в \"облак\" изчислителна платформа за южноазиатския регион.  пред реализирането на мащабния проект за дигитален път на коприната под егидата и ръководството на Китай. Те са обусловени, на първо място, от въпроса за сигурността и, второ, от интересите на играчите с големи стратегически дялове и интереси като САЩ, Япония, Австралия и ЕС. Китайският контрол върху огромни количества от данни е най-очевидният стратегически риск.  Така например оптичните кабели транспортират големи количества лични, правителствени и финансови данни, които, предполагаемо, ще бъдат споделени с китайското правителство, ако са контролирани от китайски компании. В тази връзка САЩ, виждайки, че биват изместени от лидерството в региона, започнаха кампания по обвинения в шпионаж от страна на китайската компания Huawei. Надпреварата в технологичното противоборство вече е започнала и изглежда, че никой няма намерение да се откаже доброволно от първото място. ", "date": "2019.03.20", "title": "Дигиталният път на коприната"}
{"url": "https://duma.bg/datata-n187860", "text": "МЕЖДУНАРОДЕН ДЕН НА ФРАНКОФОНИЯТА. На 20 март 1970 г. представители на 21 държави подписват конвенция за създаване на Агенция за културно и техническо сътрудничество на френско говорещите страни (ACCT) по инициатива на трима африкански държавни глави - Леополд Седар Сенгор (Сенегал), Хабиб Бургиба (Тунис) и Хамани Диори (Нигер). През 1996 г. в Маракеш, Мароко, е приет Устав (Харта) на франкофонията. В организацията членуват над 50 държави, сред които и България (от 1993 г.). МЕЖДУНАРОДЕН ДЕН НА ПРИКАЗКАТА. Известен още като Световен ден на разказвачите. Започнала през 1991 г. в Швеция, тази традиция има за цел да ни припомни, че при всичките си превъплъщения - през ръкописа, печатната книга или електронното издание, литературата остава преди всичко глас - гласът на разказвача, който чуваме, дори когато четем наум. МЕЖДУНАРОДЕН ДЕН НА ЩАСТИЕТО. Отбелязва се от 2013 г., след като през юни 2012 г. Общото събрание на ООН одобрява с резолюция празника. \"Преследването на щастието е фундаментална човешка цел”, се казва в документа, приет с консенсус от делегатите на 193-те страни, представени в ООН. 1852 - ПУБЛИКУВАН Е РОМАНЪТ \"ЧИЧО ТОМОВАТА КОЛИБА\". Световноизвестната творба на американската писателка Хариет Бичър Стоу е публикувана първо в подлистник в \"Национална ера\" - вестник, ангажиран с борбата срещу робството. Сюжетът е отчасти базиран на истински случай. Романът изиграва съществена роля за избухването на Американската гражданска война (1861-1865), с която се премахва, поне на хартия, робството на цветнокожите в Америка. 1950 - ПРЕМИЕРА НА \"КАЛИН ОРЕЛЪТ\", ПЪРВИЯ БЪЛГАРСКИ ИГРАЛЕН ФИЛМ, създаден след 9 септември 1944 г. Режисьор е Борис Борозанов, сценарист - Орлин Василев, оператор - Васил Холиолчев. Създаден е по едноименната пиеса на Никола Икономов. Музиката е композирана от Парашкев Хаджиев. Лентата е с продължителност 89 минути, а в главните роли участват Иван Димов, Борис Ганчев, Мария Ясникова, Петрана Ламбринова, Константин Кисимов и др.  1974 - УМИРА НЕЙЧО ПОПОВ, АКТЬОР И РЕЖИСЬОР (Р. 1924 Г.). Един от основателите на Държавния сатиричен театър (1957) и актьор в театъра. Има участия в киното и в естрадата. Удостоен със званието \"Заслужил артист\". Носител на втора награда за режисура за постановката на \"Римска баня\" от Станислав Стратиев на Петия национален преглед на българската драма и театър (1974, посмъртно). 1989 - УМИРА СТОЯН ВЕНЕВ, ХУДОЖНИК (Р. 1904 Г.). Работи в областта на карикатурата, живописта и графиката. Сътрудничи с карикатури на почти всички периодични издания - \"Червен смях\", \"Звънар\", \"Див дядо\", \"Ехо\", \"Жупел\" и др. Постоянен сътрудник на в. \"Стършел\". Лауреат на Димитровска награда (1950, 1953). Почетен гражданин на Кюстендил.", "date": "2019.03.20", "title": "Датата"}
{"url": "https://duma.bg/mariya-kirkova-s-vpechatlyavasht-benefis-na-vitosha-n187922", "text": "Най-успешната българска алпийка в последните 15 години Мария Киркова приключи професионалната си кариера с голям бенефис на осветление писта \"Витошко лале\". На организираното от БФСки и \"Витоша ски\" изпращане дойдоха над 300 приятели на Мария, сред които много бивши и настоящи състезатели и деятели. Сред гостите бяха и сноубордист №1 Радослав Янков и водещия ни ски бегач Веселин Цинзов. Начело на алпийците пък бе Алберт Попов. Да се включат в паралелния слалом дойдоха и останалите ни водещи състезатели Камен Златков и Йоан Тодоров, както и младите таланти Бояна Радева и Иван Главчев. На финала на писта \"Витошко лале\" бе подреден атрактивен паралелен гигантски слалом. Един срещу друг на Лалето застанаха отборите на \"Мария и приятели\", начело с Киркова и \"Нова генерация\", воден от Алберт Попов. Двата тима бяха от по 16 състезатели. В тима на Мария бяха вицепрезидентът на БФСки Георги Бобев, легендарният бивш състезател и шеф на много от стартовете за Световната купа в Банско Валентин Стефанов, бившият шеф на алпийците Иван Каневчев и настоящият Иван Гребенчарски, Симеон Калчев и др. След много емоции и отлични изпълнения именно Киркова и Попов стигнаха до финала, който именитата алпийка спечели. Под бурните овации на феновете си, сред които и много млади таланти Киркова бе затрупана от награди и цветя. Преди това в нейна чест имаше и заря. Призовете за паралелния слалом връчиха Цеко Минев, президент на БФСки, Георги Бобев, вицепрезидент на БФСки и Радослав Пеев от \"Витоша ски\", който ръководеше бенефиса. Минев подари огромен букет на алпийката, както и юбилеен медал по повод 10 години Световна купа в Банско. Киркова е единствената българска алпийка, участвала и в трите Световни купи при дамите в Банско. Мария получи и много подаръци от СК \"Юлен\", където продължава кариерата й но вече като треньор по ски. Киркова благодари на всички за вниманието, а също така на родителите си за това, че са я насочили към ските, и на БФСки за подкрепата през годините. ", "date": "2019.03.20", "title": "Мария Киркова с впечатляващ бенефис на Витоша"}
{"url": "https://duma.bg/dnk-proba-shte-razkrie-koy-e-dzhak-izkormvacha-n187848", "text": "Кой е бил Джак Изкормвача може да бъде разкрито от ДНК тестове. Серийният убиец, вилнял в Лондон в края на ХIХ век, е обект на много книги, филми и конспиративни теории. Самоличността му така и не е разкрита, а версиите кой стои зад смъртта на неговите жертви са крайно различни. С изследване на учени от университетите в Ливърпул и Лийдс било установено, че ДНК профил, изработен от телесна течност, открита на едно от местопрестъпленията, сочи полския бръснар Аарон Космински за извършител на деянията. 23-годишният мъж е бил сред основните заподозрени на полицията в Лондон през лятото и есента на 1888 г., когато са извършени поне пет убийства. Шалът бил намерен край тялото на Катерин Едоус - четвъртата жертва на Джак Изкормвача, чието тежко обезобразено тяло открили на 30 септември 1888 г. Учените разкриха, че изследват плата от 8 години и доколкото знаят, той е единственото физическо доказателство, останало от убиеца. Специалистите направили сравнение между фрагменти от предаваната само от майката на всеки човек митохондриална ДНК, с материал от наследници на жертвата Едоус и бръснаря Космински. ДНК по шала е близко до пробите от роднините на мъжа. За задържания се знае, че е изчезнал от централния лондонски район малко след убийствата. Аарон Космински е бил посочван като заподозрян в много разследвания през годините, но вината му никога не е доказана.", "date": "2019.03.20", "title": "ДНК проба ще разкрие кой е Джак Изкормвача"}
{"url": "https://duma.bg/shefat-na-uornar-se-otteglya-zaradi-seksualni-obvineniya-n187849", "text": "Изпълнителният директор на \"Уорнър брос\" и на едно от най-мощните и престижни студия в Холивуд е сред най-високопоставените мениджъри, които биват унищожени от обвинения в сексуални посегателства. Ръководителят на администрацията на компанията Джон Станкей обяви оттеглянето на Кевин Цуджихара, заявявайки, че това е в \"най-добър интерес\" на всички. По-рано този месец започна разследване след статия на \"Холивуд рипортър“, в която бяха публикувани подробни съобщения между Цуджихара и британската актриса Шарлот Кърк през 2013 г. Комуникацията им доказва наличието на сексуални отношения между кандидатстващата за работа звезда и шефа на студиото, който й обещава, че ще я представи на влиятелни мениджъри и ще бъде взета под внимание за роли в киното и телевизията. \"Кевин Цуджихара признава, че грешките му са несъвместими с очакванията за лидерство на компанията и може да повлияят на способността на \"Уорнър\" да изпълнява бъдещите си ангажименти\", се казва в съобщението на филмовия гигант", "date": "2019.03.20", "title": "Шефът на \"Уорнър\" се оттегля заради сексуални обвинения"}
{"url": "https://duma.bg/akad-georgi-markov-tarsi-vrazkata-mezhdu-klio-i-psiheya-n187861", "text": "\"Душесловие на Историята\" е втората книга-есе на акад. Георги Марков след \"Любомъдрие на Историята\". Любопитството на големия учен го накара да проникне в ума (мозъка) на Историята, да разкрие как тя се осмисля философски. За него историята и миналото не са едно и също нещо, колкото и да се покриват в общественото съзнание. Най-ценното от уроците на \"учителката на живота и народите\" се открива в поуките от натрупания опит и мъдростта да се обяснява сегашното и да провижда в бъдещето. Историята, след като бъде написана, следва да се превърне в мисловен израз на любомъдрието, от чиито страници мъдролюбивият читател да бъде предизвикан към размишления и да разбира историята такава, каквато се е състояла. В \"Душесловие на Историята\" акад. Георги Марков прониква в душата на Историята. Озаглавил е така, като отново е използвал възрожденски подход, както и в \"Любомъдрието\". Пак е взаимствал от Константин Фотинов, който през 1852 г. издава в Смирна книгата \"Душесловие за поучение на децата\". Във този подход не е прекалил, защото можеше да нарече историята \"миналознание\" и да определи себе си като \"миналоведец\". Не го прави.  Изтъкнатият учен историк влиза във водите на психолозите, но без да напуска кораба на историята, в който плава вече години толкова успешно. Това не му пречи в общуването със Зигмунд Фройд, Гюстав Льобон, Лойд де Моз, Шопенхауер, с много древни и по-късни мислители. И въпреки че Историята в заглавието е след Душесловието тя е водеща в повествованието - всички събития и герои са в своята историческа хранителна среда. Взаимността между Клио и Психея е опасно подмолна. Още повече, че Психея е по-чувствителна покрай своя любим Ерос. Акад. Георги Марков съзнава този риск, но поемането му вече е първата крачка към успеха на неговото съчинение - в българската наука трудно ще се намери произведение, докосващо тази тема. Много историци не приемат \"кощунственото бъркане в душата\" на историческите личности, а още по-малко в \"народната душа\", което раждало погрешни предположения. Разумът от \"Любомъдрие на Историята\" често изпада в странно противоречие с нейната загадъчна душа, което не е причина да бъде отречена. От книгата-пространно есе любознателните четци ще научат дълбинни тайни, родени в общуването между Клио и Психея. Така е, когато трябва да преосмисля историята чрез душевните явления при исторически преломи: \"Наследството на инстинктите\", \"От разсъдъка до разума\", \"Жизнени потребности и въжделения\", \"В огъня на страстите\", \"Допустимото поведение\". Но човешката душа живее в променлива историческа съдба.   Акад. Георги Марков не се ограничава само в пределите на народопсихологията, защото има черти, присъщи на всички хора, а други отличават всеки отделен народ. Своите историко-пхихологически обобщения прави въз основа на безброй ярки примери, някои от които на разстояние от нас на хиляди години, а други са от днешния и вчерашния ден. И поддържа правилото, че историкът трябва да преодолява личните си пристрастия. В мисловното и духовното общуване с нашите предци трябва да се търси това, което ни сближава и хвърля психологически мост между поколенията и ги свързва в  обща историческа съдба. \"Задочното опознаване на добродетелите, нравите и преживяванията на нашите предшественици ще ни позволи да разберем и себе си. Нека се опитаме да се пренесем духовно в други епохи и да проникнем в душите на онези, благодарение на които съществуваме \"тук и сега\"- пише авторът. Психологът и историкът са в равновесие при описанието на душевното състояние на личността. Историкът осмисля психологическите понятия характер, воля, темперамент, дълг и чест, нрав и самообладание и любознателният четец ще научи повече тук, отколкото от учебник по психология. Авторът е убеден, че човеците правят историята всеки със своята душевност и характер, а решенията често се вземат под напора на страстите. От голямо значение според учения е да се изучава съдбоносната роля на тълпата, на стихийното множество, на народа. Читателят ще бъде привлечен и от размислите на автора за героите, водачите и \"народните маси\", за душевните рани от войните и психологическите резултати от социалната революция, определена като цезарово сечение. Последната глава на книгата е посветена на нравствеността в историческото развитие, в което се осмислят добродетелите и пороците, \"горчивата истина\" и \"сладката лъжа\", \"отечествоспасителите\" и \"безотечествениците\", \"националните герои\" и \"националните предатели\", като  изложението \"ври\" от примери от световната и нашата история, много от които рушат предишни митове, лъжливи представи и измамни мнения. Казано иначе: отварят ни очите за събития и герои от разни исторически времена. И тук читателят ще почувства разностранната информираност, богатата ерудиция и научната добросъвестност на автора. А всичко това е украсено от образния език и богатия стил на акад. Георги Марков. \"Народ без История е като дърво без корен и всяка буря ще го отнесе. История без душа е като човек без чувства и се чете като телефонен указател\" - пише ученият, като само преди това ни е предупредил: \"Не вадете душата на Историята!\" Книгата ще бъде прекрасен подарък за умния читател.                                                                                                                                                    ", "date": "2019.03.20", "title": " Акад. Георги Марков търси връзката между Клио и Психея  "}
{"url": "https://duma.bg/kak-predadoha-interesite-na-balgariya-n187862", "text": "Лошият коалиционен избор във формиращите се блокове за Първата световна война определя страната като губеща в края на световния конфликт. Опитите на български политици за по-рано извеждане на България от войната завършват с неуспех. Българският народ бе оставен докрай да \"изпие  чашата\" на поражението. Това предопределя и мащаба на настъпилите последици за държавата и народа. През 1918 г. се очертава краят на Първата световна война. Българската буржоазия започва да маневрира, усещайки наближаващата катастрофа за т.нар. Централни сили. На 21 юни 1918 г. цар Фердинанд подписва Указ за съставяне на нов коалиционен кабинет. На власт идват Демократическата и Радикалната партия, определили се в близкото минало като съглашенофилски. Образувано е правителството Малинов - Костурков. То обаче не намира сили да изведе страната от войната. През втората половина на 1918 г. военните действия на българската армия продължават. При новата власт продължават и злоупотребите на държавните чиновници. Засилват се насилията при събирането на реквизициите. В същото време положението на фронта продължава да се влошава. Българската войска е все повече изтощена и зле екипирана. Дисциплината отслабва, засилва се и антивоенната пропаганда. Същевременно добре въоръжените съглашенски части на Южния фронт, под командването на френския генерал Франше д`Епре, започват на 14 септември настъпление. Главният удар е насочен в посока Воден-Добро поле-Градско.  Българските военни части, командвани от ген. Вл. Вазов отблъскват настъпващите англичани при Дойран. В резултат англичаните губят 11 673 души убити срещу 518 души от българска страна. Пробивът при Добро поле обаче решава изхода от войната на Южния фронт. Обещаната от германците допълнителна помощ не пристига и това влошава съотношението на българската войска срещу съглашенските части. Така пробивът при Добро поле се превръща в един от символите на българската национална трагедия. Войнишкото недоволство от безсмислените жертви и изтощението взема връх. Частите, претърпели поражение при Добро поле, се насочват към София, за да търсят възмездие от политиката на правителството. С помощта на германски части те са разбити, но последиците са ускорено примирие, подписано на 29 септември 1918 г. в гр. Солун. На 3 октомври с.г. цар Фердинанд абдикира. Същия ден (по някои извори на 2 окт.) напуска страната и бяга в Германия. По стъпките му тръгва и министър-председателят д-р Васил Радослав. Българският престол се заема от сина на Фердинанд Борис III. България излиза от войната. По силата на примирието германските войски напускат страната. Следва окупацията от войските на Съглашението. Стопанството на страната е в разруха. По фронтовете на войната загиват 105 000 души. Други над 100 000 войници и офицери са оставени за три години в плен, заложници на съглашенските сили победителки. Равносметката от трите войни е 414 000 убити или ранени мъже, млади млади хора в най-работоспособна възраст. Страната е окупирана от съглашенски войски. Те издевателстват над българското население - кражби, насилие, изнасилвания и пр. Протестите на българското правителство остават неудовлетворени. На 27 ноември 1918 г. Ал. Стамболийски влиза в общината на Ньой и подписва договора диктат. По силата на този договор от България е откъсната Южна Добруджа, която се предава на Румъния. В Западна Тракия се установява съглашенско управление, като на България се \"гарантира свободата на икономически изход на Егейско море\". По-късно Западна Тракия е предадена на Гърция. Голяма бежанска маса тръгва към България. На тяхно место атинското правителство заселва етническо гръцко население от Мала Азия. Егейска Тракия в голяма степен е обезбългарена. С Ньойския договор за трети път се прекроява западната българска граница. На новата Сърбо-Хърватска-Словенска държава (СХСД) се предават части от изконни български земи - Струмишко, Трънско, Царибродско и Босилеградско. Тук и по границата убийствата на българи зачестяват. Българо-сръбските отношения се изострят. Това се отбелязва и от европейския печат и чуждата дипломация. Българското общество и правителството се отнасят загрижено, но търпеливо и обективно. Югославия, ако искала, могла е лесно да предотврати убийствата на българи. По-границата действат т.нар. пандури. Те стрелят по българите собственици на двувластни имоти, когато те отиват да обработват земите си. Сръбското правителство мълчаливо одобрява тези убийства. Напразни остават усилията на Славянското дружество в България чрез Обществото на народите да се проведе анкета за извършените от сърбите насилия и убийства. Сръбският печат пропагандира против провеждането на анкета. Според сърбите, виновни за извършените от тях насилия са \"македонските комити.\" Сърбите не признават, че Македония е населена предимно с българи. За тях всички живеещи в Югославия са сърби. Българите, които се съпротивляват, според тях са малцинство, което щяло бързо да се претопи. Нещо повече, за сърбите и тези земи били Южна Сърбия. Така последиците от сръбската следвоенна политика са развитие на антидемократичен, антиславянски, античовешки и общо казано - страшен великосръбски манталитет. През целия следвоенен период, а и по-късно, българите в Македония и в българските покрайнини са преследвани, откъснати от България. Процеси против българи се водят и за това, че говорят на майчиния си български език, че ползват и четат български книги и най-вече, че имената и езикът им са български. Всички тези издевателства и убийства се потвърждават от кореспондентите на чуждия печат. На 21 юни 1929 г. Българската лига за защитата за правата на човека в обръщение до Френската лига за защита правата на човека и гражданите изброява множество убийства срещу български деца, старци, жени и мъже. Изтъкнатата причина е само една - защото са българи и са искали да упражнят правата си на двувластници. Българската лига настоява за провеждане на международна анкета. Отправени са призиви и към всички международни и национални институции, отстояващи човешките права, от: Българското дружество за мир до Обществото на народите в Женева; от Българския учителски съюз до Изпълнителното бюро на Международната учителска федерация в Париж; от Славянското дружество в България до славянските културни организации и видни славянски деятели; от Бюрото на Българската социалдемократическа парламентарна група до Международното социалистическо бюро в Париж (за международна анкета). Българското правителство не прави подобно предложение.  България е упрекната и в нови грехове. Обвинена е, че е дала амнистия на д-р Васил Радославов и Димитър Тончев, управлявали страната през военните  1914-1918 г. Сърбите искат да им бъдат предадени всички министри, имащи вина за извършени репресии от българските окупационни части по време на войната, за да бъдат съдени в Сърбия. Така сърбите се стремят да отклонят вниманието на международната общественост от репресиите срещу българските малцинства в новата югославска държава. Като други последици от войната може да бъдат посочени: съкращаването на българската армия и ограничаване дейността й до нейното използване за полицейски мероприятия; следвоенната криза създава условия за реализиране на земеделския режим, който спира обективното икономическо развитие на страната; разрушен е буржоазно-демократичният довоенен път на България; задълбочава се разслоението сред българското общество - богатите стават още по-богати, а бедните още по-бедни. Най съществената последица от войната е, че българската буржоазия проигра времето, когато окончателно се решаваха националните въпроси на Балканите - 1914-1918 г. Слугувайки на чужди интереси, българската буржоазия не намира сили да се противопостави на Фердинанд и се подчинява на максимата \"всичко или нищо\".  Иска ми се да направя и актуално сравнение. Днес новата българска буржоазия отново е в слугинска позиция към изкуствения ЕС и претендента за господар на света - САЩ. Проиграни са този път, изцяло или частично, всичките ни енергийни възможности за народни ползи. Вината е на всички, управлявали страната след Студената война. А може би най-много - на хората, които се оставят да бъдат манипулирани и им предоставят властта. Защо ли Васил Левски е оставил в тефтерчето си все още неразгадания призив - НАРОДЕ???? ", "date": "2019.03.20", "title": "Как предадоха интересите на България"}
{"url": "https://duma.bg/za-edni-pensii-za-drugi-gavra-n187863", "text": "След голямото мълчание социалният министър Бисер Петков все пак проговори за скандалното орязване на правата на бъдещите пенсионери, а НОИ чинно публикува предварителни данни за последиците от промяната в пенсионната формула. И докато хиляди бъдещи пенсионери се ужасяват от прогнозите и значителното намаляване на бъдещите им пенсии, от НОИ приспивно, без никакво неудобство, обявиха ощетяването на 31% от хората като \"неутрален ефект от отпадането на дохода за периода 1997-1999 г. при изчисляване на индивидуалния коефициент за отпуснатите след 2018 г. пенсии\". Ще има и последваща оценка във връзка с промяната от началото на 2019 г. обещават оттам. И продължават с мантрата, че изключването на доходите за 1997, 1998 и 1999 г. и налагането на ограничение върху крайната стойност на индивидуалния коефициент води до увеличение в размера му за 56,8% от обхванатите лица. Справедливо било едни да са добре, рече министър Петков, а другите да духат супата - да добавим.  Ако човек разрови архивите от заседанията на НС, ще види, че още през 2015 г. БСП прозря проблемите около бъдещите пенсионери с т.нар. реформа на ГЕРБ, представена тогава от министъра му Ивайло Калфин. Никой не се вслуша в аргументите на левицата в 43-то народно събрание. ... На сегашните работещи искаме да дадем гаранция и сигурност, че някой ден ще си получават пенсиите и едно променено мнозинство в парламента, или друго правителство, няма постоянно да ги подлага на изпитание и на несигурност... С това повишаване на стажа и възрастта обричате много хора, и то от това поколение, върху което се направиха всички експерименти, да не може никога да отговори на условията за пенсиониране. Затова предлагаме замразяването на стажа и възрастта... Разходите са в размер на 800 милиона. Това е гъвкавото пенсиониране, замразяване на стаж и възраст и увеличение на пенсиите - ще струва на държавата 800 милиона. Сочим откъде да дойдат тези пари дори в повече - 970 милиона. Предлагаме да се увеличи с 2% вноската за фонд \"Пенсии\", с 1% вноската за фонд \"Безработица\" и да се повиши максималният осигурителен праг на 10 минимални работни заплати. И това да бъде записано принципно в Кодекса за социално осигуряване, а не да се определя всяка година с бюджета. Увеличаването на максималния осигурителен праг на 10 заплати, означава, че хората с по-високи доходи ще внасят по-високи вноски. Повишаването на вноските за фонд \"Пенсии\" и \"Безработица\" се налага, защото в последните 12-13 години тези вноски постоянно бяха намалявани, в резултат на което на бизнеса бяха спестени около 20 млрд. лв.  ...Целта, мисълта и философията на правителството е да се намалят разходите за пенсии и това се постига чрез промяна на условията за пенсиониране, така че да се намали броят на пенсионерите. Няма никаква цел, няма никаква амбиция да се осигури ръст на икономиката, да има нови работни места, да се внасят повече осигуровки, за да има по-голяма приходна част в бюджета. Мисълта е само как да... намалим разходите на ДОО. Ами как - като намалим броя на пенсионерите. Това е тяхната философия. А философията на нашия Законопроект е ориентирана не финансово, а ориентирана човешки. Това е основната разлика. Това, което управляващите наричат \"реформа\", е опит за коригиране - някъде сполучливо, другаде - не, на този модел на пенсионната система, който въведе десницата преди няколко години. България има нужда от нещо много повече, но то няма да стане в момента! За да бъда обективен, не отричам някои от положителните страни в правителствения Законопроект... но заедно с това в него има и предложения, които обричат особено хората, на които предстои да се пенсионират в следващите години. Защото този модел на пенсионната система наистина е оставен в пределите на неолибералното мислене... Аз се питам: особено през последните две десетилетия, при тези нива на безработица, при тази неустойчивост на пазара на труда за голяма част от хората това единствено означава обещание, че те никога няма да получават пенсия за трудов стаж и възраст. Ясно е, че в цялата визия на управляващите съпътстващи действия за стабилизиране на пенсионната система няма. Тук отчетливо стоят въпросите и с недоброто функциониране на българския пазар на труда, с ниската икономическа активност, ниската заетост, високата безработица. Няма виждания за намаляване равнището на тази безработица, за повишаване на равнището на доходите на работещите. Да, за повишаване на доходите - стига сме обяснявали колко е ниска производителността на труда. По-добре да бъде обяснено защо в Европейския съюз средно 48 евро на всеки 100 от брутния вътрешен продукт отиват за компенсации на наетите, основно за трудово възнаграждение. В България това съотношение е 40 към 100. Това ще увеличи броя на работещите, които плащат осигуровки. В същото време ще увеличи размера на тези осигуровки. Ще окаже пряко отражение върху приходната част на бюджета на ДОО. Нашите предложения: най-напред предлагаме повишаване прага на максималния осигурителен доход. Този праг да е обвързан с минималната работна заплата. Ние предлагаме да е равен на 10 минимални работни заплати. Още нещо - този праг да бъде записан като текст от Кодекса за социално осигуряване, а не да бъде препратка към правомощията на Министерския съвет и да се определя ежегодно със Закона за бюджета на ДОО според прищевките на управляващите. Щом има условия за увеличаване на минималната работна заплата, няма причини да няма условия за увеличаване на максималния осигурителен доход. Още един довод - все пак пенсионната ни система е солидарна и хората с по-високи доходи е редно да внасят по-високи осигуровки. Трябва да признаем, че е налице дълбока деформация в структурата на приходите на ДОО и българската пенсионна система се превръща от осигурителна във финансирана с данъци. ...Защото единствената цел, която преследвате и ще постигнете, е да има повече работещи, които работят по-продължително и съответно по-дълго време плащат осигуровки, и в същото време по-малко пенсионери, които получават пенсии по-кратко време. Това си е чист неолиберален подход и няма как ние като лява партия да го одобряваме или подкрепяме. Замислете се какво правят колегите вносители и гласувайте против предложението им! Другото е непоследователност и клиентелизъм. ", "date": "2019.03.20", "title": "За едни пенсии, за други - гавра"}
{"url": "https://duma.bg/chetiri-dami-nachelo-na-tsik-n187924", "text": "Парламентът избра ръководството на Централната избирателна комисия. БСП не се върнаха в зала за гласуването, но зам.-председателят на групата Драгомир Стойнев дойде, за да престави кандидатурата на левицата за зам.-председател на комисията. Както социалистите обявиха по-рано - тяхното предложение бе Силва Дюкенджиева.  Депутатите избраха четири дами начело на ЦИК. За председател бе избрана Стефка Стоева, номинирана от ГЕРБ. Комисията ще има трима зам.-председатели - Таня Йосифова, предложена от \"Обединени патриоти\", Силва Дюкенджиева, номинация на БСП, и Кристина Стефанова, посочена от Воля. Секретар на комисията ще бъде кандидатът на ДПС Севинч Солакова, която и досега бе на тази длъжност. Появата на Драгомир Стойнев от БСП в залата предизвика бурни емоции сред депутатите от управляващото мнозинство.  Лидерът на групата на ГЕРБ Цветан Цветанов веднага използва случая, за да отправи нападки към социалистите. Той обвини левицата, че не държи на приемствеността, защото е запазила само един от своите досегашни членове на ЦИК. Захапа социалистите и за реденето на листата за европейските избори.  Драгомир Стойнев обаче бе категоричен, че БСП няма намерение да участва във фарса, който се разиграва в Народното събрание. Нашата цел е да се смени модела, в който вие само се възпроизвеждате, обърна се социалистът към управляващите. По думите му смяната на този модел започва със смяната на ръководството на ЦИК. БСП няма място в парламента, докато в него не се обсъжда дневния ред на обществото, добави Стойнев. Той припомни колко дълго ГЕРБ са отказвали да сменят състава на ЦИК, въпреки изтичането на мандата й. Бяхме свидетели на едно политическо гънене - от сутрин до вечер по телевизиите, със същия хъс едни и същи хора обясняваха как няма нужда да се променя съставът на ЦИК, а на следващия ден твърдяха точно обратното. Това е непрофесионално и аморално, но такъв е хаосът, в който живеем, възмути се Стойнев. По неговите думи БСП няма как да бъде в парламента, когато има дневен ред, в който се изслушват четири министри всяка седмица, само защото управляващите не могат да запълнят дневния ред. Срамно е, когато българският парламент и народните представители нямат достатъчно законопроекти. Не е достойно за българския парламентаризъм, убеден е социалистът.", "date": "2019.03.20", "title": "Четири дами начело на ЦИК"}
{"url": "https://duma.bg/sofiya-e-vtora-v-sveta-po-poskapvane-na-zhivota-n187889", "text": "София е втора в света по ръст на цените през последната година. Това показва класацията (Worldwide Cost of Living 2019) на Economist Intelligence Unit, представена вчера. Проучването на икономическия екип сравнява над 400 цени на 160 продукта и услуги. Сред тях са хранителни стоки, напитки, дрехи, домакински консумативи и предмети за лична хигиена, наеми за дом, транспорт, сметки за комунални услуги, частни училища, помощи и разходи за отдих. Българската столица се изкачва с 29 позиции нагоре до 90-о място. По-голям ръст на цените отбелязва само един град - Нумеа в Нова Каледония, който се изкачва с 33 места до 20-а позиция. Както много градове в региона, София продължава да предлага добро съотношение качество-цена. Въпреки това, цените на хранителни стоки в столицата започват да се доближават до тези в западноевропейски дестинации в очакване на приемането на еврото в близките години, се казва в изследването. Средният ръст на цените на хранителните продукти (един от основните двигатели на инфлацията от 3% в страната за 2018 г.) е 2,6% на годишна база през декември 2018 г. Цените на комуналните услуги (електроенергия, газ, централно отопление и вода), както и цените на отдиха и културата продължават да нарастват с малко по-високи темпове от около 4% през последните 12 месеца, отбелязва Economist. За първи път в историята на проучването три града споделят челното първо място на най-скъпите в света - Сингапур, Хонконг и Париж. В Топ 10 има най-много градове от Азия и Европа, като Сингапур представлява единственият град в десетте най-големи, който е запазил класирането си от предходната година. Междувременно Истанбул е станал значително по-евтин за живот заради резкия спад на турската лира, загубвайки 48 места в класирането до 120-то място.Най-скъпите руски градове - Москва и Санкт Петербург, също изостават в класирането с намаляващи цени - съответно с 16 и с 14 позиции в класирането. Столицата Москва се нарежда на 102-ро място. Разходите за живот в Обединеното кралство обаче се увеличават. Лондон се мести нагоре в класацията с 8 позиции до 22-ро място. Сан Франциско също е станал в по-скъпо място за живеене, напредвайки с 12 позиции до 25-о място. Проучването обхваща общо 133 града в света.", "date": "2019.03.20", "title": "София е втора в света по поскъпване на живота"}
{"url": "https://duma.bg/proletta-nastapva-tazi-nosht-n187914", "text": "Малко преди полунощ настъпва астрономическата пролет. Днес е денят на пролетното равноденствие. След този ден светлата част от денонощието започва да става по-дълга. Пролетта ще дойде точно в 23.58 минути, съобщиха от НИМХ. Астрономически тя започва с пролетното равноденствие, което е около 21 март в Северното полукълбо и около 23 септември - в Южното полукълбо. Пролетта завършва с лятното слънцестоене - около 21 юни в Северното полукълбо, както и около 21 декември - в Южното полукълбо. Пролетните месеци в Северното полукълбо са март, април и май, а в Южното - септември, октомври и ноември. През пролетта дните започват да стават по-дълги от нощта, температурите се повишават, а природата се връща към активен живот. В столицата започва традиционната кампания по пролетно почистване на града. Първият етап ще продължи до края на месеца. Старт на кампанията ще дадат децата от 51-во СУ „Елисавета Багряна“ в район „Красно село“. Всеки, който желае, може да се включи в почистването на прилежащи територии към сградите, еднофамилните къщи, дворовете, пред държавните и общински учреждения. Вторият етап ще започне на първи април и ще продължи до 15 април. Предвижда се почистване и озеленяване на общински територии и тревни площи, дерета и корита на реки. Осигурени са 50 000 броя чували и 20 000 ръкавици, които ще се раздават в районните администрации от инспекторите на столичния инспекторат.", "date": "2019.03.20", "title": "Пролетта настъпва тази нощ"}
{"url": "https://duma.bg/parlamentat-glasuva-petima-ot-chlenovete-na-tsik-n187915", "text": "Председател, трима зам.-председатели и секретар на ЦИК трябва да изберат депутатите днес. Партиите представиха своите номинации за членове на комисията миналата седмица. Днес трябва да гласуват петима от членовете, колкото е квотата на парламента. Останалите членове ще бъдат назначени от президента Румен Радев по предложение на партиите в парламента и двете коалиции, представени в Европейския парламент. Разпределението на квотите според ГЕРБ трябва да е следното - 7 за най-гоямата парламентарна група, 6 за БСП, по двама за „Обединени патриоти“, ДПС и един за Воля. От ГЕРБ предложиха за председател Стефка Стоева и още шестима души за членове. Номинациите на БСП също са шест. От левицата обявиха, че ще предложат за зам.-председател на ЦИК Силва Дюкенджиева. Социалистите няма да са в зала при гласуването, но зам.-председателя на парламентарната им група Драгомир Стойнев ще представи кандидатурата на Дюкенджиева от трибуната. „Обединени патриоти“ подкрепят доцент Таня Йосифова. ДПС предложиха Севинч Чолакова за секретар и Ерхан Чаушев за член. От партия „Воля“ номинират Кристина Цанкова-Стефанова. От извънпарламентарните партии Реформаторският блок също даде своята номинация в лицето на Ивайло Ивков. Катя Иванова е предложена от коалиция \"България без цензура\". Председателят на правната комисия Данаил Кирилов коментира, че дори депутатите от БСП да продължават със своя бойкот на парламента, народните представители от ГЕРБ ще гласуват за техните кандидати в ЦИК.  ", "date": "2019.03.20", "title": "Парламентът гласува петима от членовете на ЦИК"}
{"url": "https://duma.bg/gerb-i-sds-s-obshta-lista-za-evroizborite-n187917", "text": "ГЕРБ и СДС ще явят заедно на изборите за Европейски партии. Лидерите на двете партии Бойко Борисов и Румен Христов имаха среща тази сутрин. Целта на \"коалицията\" била да не се губят десни гласове. Според Румен Христов \"по отношение на европейската политика нямаме разминавания\". Борисов пък разказа колко дълги години са приятели с Христов и как изповядват еднакви идеи, особено за бъдещето на Европа.После допълни, че се е \"разпоредил на СДС да се даде избираемо място и поне две места в листата. Наш евродепутат ще бъде със сигурност в групата на ЕНП, заяви председателят а СДС Румен Христов пред журналисти след пресконференцията в централата на ГЕРБ. Сделка няма и всичко е било прозрачно, обясни той и допълни: \"Искаме десницата да има по-голямо представителство в ЕНП\".", "date": "2019.03.20", "title": "ГЕРБ и СДС с обща листа за евроизборите"}
{"url": "https://duma.bg/mozhe-da-ima-evtini-razgovori-s-angliya-i-sled-brekzit-n187880", "text": "Излизането на Великобритания от ЕС вероятно няма да доведе да поскъпване на разговорите за абонатите на българските оператори. Преди ден стана известно, че транспортният министър Росен Желязков е изпратил писма до тях как планират да действат след \"Брекзит\" за роуминг тарифите. От \"Теленор\" са заявили пред \"24 часа\", че към настоящия момент телекомът не планира да променя цените за крайните клиенти за роуминг във Великобритания. \"Това е валидно както за цените за разговори, така и за цените за пренос на данни, независимо дали и кога Великобритания ще напусне Европейския съюз\", заявили от \"Теленор\". От А1 България са казали, че следят развитието на преговорите за \"Брекзит\" и ще реагират на пазарен принцип, така че да не ощетят клиентите си, които ползват услугите им във Великобритания. От \"Виваком\" са заявили, че прилагането на облекчени роуминг тарифи е въпрос на реципрочност и на споразумения. \"Все още няма окончателно решение на самата Великобритания как и кога ще излезе от ЕС, а от него ще зависят и следващите стъпки в споразуменията за използването на телекомуникационни услуги в роуминг\", обяснили от \"Виваком\".", "date": "2019.03.20", "title": "Може да има евтини разговори с Англия и след \"Брекзит\""}
{"url": "https://duma.bg/pensionerite-s-40-leva-dopalnitelno-za-velikden-n187925", "text": "По 40 лева великденски добавки ще получат пенсионерите с най-ниски пенсии, съобщи социалният министър Бисер Петков. След днешното заседание на Министерски съвет стана ясно, че кабинетът ще отпусне допълнително 53 млн. лева за добавките.  Всички пенсионери, които за месец април ще вземат до 348 лева включително, ще получат добавка, уточни министърът. По разчети на НОИ това ще са около 1,3 млн. пенсионери.  Бисер Петков говори и за промените на промените във формулата за изчисление на новите пенсии. По думите му най-кратко време на парламентарните групи ще бъдат предложени варианти за законодателни промени, които да решат проблема. Както разпореди вчера премиерът Борисов. Най-вероятно бъдещите пенсионери ще могат да избират между старата и новата формула. ", "date": "2019.03.20", "title": "Пенсионерите с 40 лева допълнително за Великден"}
{"url": "https://duma.bg/glad-za-kadri-no-povishenieto-na-zaplatite-se-bavi-n187881", "text": "Недостигът на работници вече пречи на развитието на икономиката, предупреждават работодатели. Според анализатори въпреки липсата на търсените служители, ръстът на заплатите у нас се забавя, предаде БТВ. Заради емиграцията и застаряващото население работодателите изчисляват, че всяка година икономически активните българи намаляват с по 50 000 души. Така през 2018 г. работещите у нас са се увеличили едва с 2000 души.  Без работа са били 173 000 българи между 15 и 64 години. Така, от една страна, статистиката отчита рекордна заетост, а от друга - бизнесът се оплаква от сериозен недостиг на служители. \"Вече се вижда, че недостигът на кадри не е достатъчен, за да предизвиква такъв голям ръст на заплатите, какъвто видяхме през 2016-2017 г. Освен това не трябва да забравяме, че инфлацията се върна в родната икономика\", коментира икономистът Явор Алексиев. \"С едни и същи човешки ресурси ще произвеждаме повече и ще генерираме ръст. Това съответно ще доведе и до увеличаване на заплатите на работници и служителите\", обясни Добрин Иванов от Асоциацията на индустриалния капитал. Все пак според бизнеса до края на годината заплатите у нас ще се увеличат средно с 8,5%.", "date": "2019.03.20", "title": "Глад за кадри, но повишението на заплатите се бави"}
{"url": "https://duma.bg/prokuraturata-shte-proveri-imotnite-sdelki-na-tsvetanov-n187923", "text": "Прокуратурата ще започне проверка на сделката с апартаментите на Цветан Цветанов, обяви говорителят на главния прокурор Румяна Арнаудова. Проверката все още не е възложена на конкретен прокурор.  Сигналът за новия апартамент на Цветан Цветанов е внесен в прокуратурата от гражданското сдружение \"Боец\", уточни Арнаудова. От гражданското движение са сезирали и комисията \"Антикорупция\", така че двете институции паралелно ще работят по този случай. Сигналът вече е разпределен и по него ще бъде направена двумесечна проверка, която да констатира дали има данни за извършено престъпление. В случай на необходимост може да бъде потърсено съдействието и от комисията \"Антикорупция\". Междувременно \"Свободна Европа\" продължи темата с новия апартамент на Цветанов. Става ясно, че двете жилища, които той е заменил за новия имот, са останали собственост на фирма \"Артекс\" едва няколко часа. Фирмата, която е продала новия апартамент в кв. \"Изток\" на Цветанов, е продала другите два Симеон Велков. Той е бив IT специалист на ГЕРБ и участник в предизборния щаб на партията. Медията подчертава, че политическата кариера на младия мъж тръгва стремглаво нагоре след въпросната сделка. Бившият подчинен на Цветанов в предизборния щаб е придобил двата имота в съсобственост със съпругата си. Така на същата дата – 12 юни, когато Цветанов разменя с фирма \"Артекс“ две свои жилища от улица \"Елемаг“ за новия си дом, старите му апартаменти стават собственост на Симеон и Ива Велкови. За тях семейната двойка плаща 470 000 лева. Срещу сумата те получават 190 квадрата жилищна площ и две паркоместа.", "date": "2019.03.20", "title": "Прокуратурата ще провери имотните сделки на Цветанов"}
{"url": "https://duma.bg/bsp-nastoya-za-proverka-na-sdelkata-s-apartamentite-na-tsvetanov-n187920", "text": "Да се направи проверка на сделките около новия апартамент на Цветан Цветанов призоваха от БСП. НАП и КПКОМПИ трябва да изяснят как два по-евтини апартамента са заменени за ново луксозно жилище в един от най-скъпите квартали на София, смята депутатът от левицата Явор Божанков. Той припомни, че още преди няколко години зам.-председателят на ГЕРБ стана известен с шестте си апартамента. Необяснимото му богатство тогава бе оправдано с пенсиите и на тъста и тъща му. Проверката на институциите не откри нередности, но случайно или не шефът на НАП, който проверява Цветанов, стана депутат от ГЕРБ, продължи с фактите Божанков.  С новата сделка, подробности около която разкри \"Свободна Европа\", Цветанов придобива луксозното жилище на изключилно занижена пазарна цена и така си спестява над 1 млн. лева. Срещу какво и защо строителят губи тези пари, попита депутатът от левицата. И припомни един от последните доклади на Европейската комисия, в който се казва, че две трети от прането на пари в България е свързано с политици. В анализа на европейските институции се казва също, че срещу сигналите за подобни нарушения не се води качествено разследване и липсват резултати.  Призоваваме НАП и КПКОМПИ - компетентните органи, да си свършат работата обективно и смело и да прочетат документа на ЕК, подчерта Явор Божанков. По думите му е несправедливо българските граждани да бъдат преследват от НАП за един лев, българският бизнес да се свързва към кого ли не с касовите си апарати, а българските адвокати да доносничат за своите клиенти и българските политиците да остават необезпокоявани.  Призоваваме и министър- председателя Бойко Борисов, който е заявил, че дори съмнение за корупция няма да търпи – да погледне около себе, където се правят заменки за милиони и да вземе мерки, добави социалистът.", "date": "2019.03.20", "title": "БСП настоя за проверка на сделката с апартаментите на Цветанов"}
{"url": "https://duma.bg/fenove-na-tsska-sf-vpechatliha-s-poslednata-si-horeografiya-n187835", "text": "Хореографията на сектор Г по време на мача между ЦСКА-Сф и Берое впечатли футболна Европа. Феновете се забавляваха като имитираха игра на тетрис, изписвайки името на клуба. \"ЦСКА-София игра у дома срещу Берое и спечели без проблеми след голове на Тиаго и Алкан. Но това не е толкова шокиращо, колкото страхотното творение на феновете по трибуните. Те откриха нов оригинален начин да подкрепят отбора. Ултрасите играха тетрис, докато се забавляват, за да наредят парчетата, с които образуваха думата ЦСКА. Това може да не е най-голямата хореография, но оригиналността със сигурност е накарала в Европа да се говори за тях\", отбелязва Спортният тв гигант   също публикува видеото, в което привържениците на \"червените\" се забавляват на трибуните на ст. \"Българска армия\".", "date": "2019.03.20", "title": "Фенове на ЦСКА-Сф впечатлиха с последната си хореография"}
{"url": "https://duma.bg/otide-si-rezhisorat-marlen-hutsiev-n187853", "text": "Знаменитият руски и съветски кинорежисьор, сценарист, актьор и педагог Марлен Хуциев почина в Москва на 93-годишна възраст. Роден на 4 октомври 1925 г. в Тифлис (дн. Тбилиси), той е режисьор на филмите \"Пролет на улица \"Заречная\" (заедно с Феликс Миронер), \"Аз съм на 20 години\", \"Юлски дъжд\", \"Беше месец май\" и други, отдавна влезли в списъка на култовите екранизации на руското кино. През 2019 г. се очаква да излезе филмът му \"Невечерняя\". Хуциев е лауреат на най-високи държавни и творчески награди.", "date": "2019.03.20", "title": "Отиде си режисьорът Марлен Хуциев"}
{"url": "https://duma.bg/nestor-el-maestro-e-trenor-%E2%84%961-v-slovakiya-n187837", "text": " Втори в Словакия се нареди Мартин Севела (Слован Братислава), пред Владимир Вайс (Грузия). За най-добър футболист бе избран Марек Хамшик (Наполи) за рекорден осми път. Втори е Милан Шкриняр (Интер), пред Станислав Лоботка (Селта Виго).", "date": "2019.03.20", "title": "Нестор Ел Маестро е Треньор №1 в Словакия"}
{"url": "https://duma.bg/knizhovna-premiera-v-peroto-n187854", "text": "\"Огледало на въображението\" от Светлозар Василев ще бъде представена днес, 20 март, от 19 ч. в литературния клуб \"Перото\" в рамките на \"София филм фест\". \"Огледало на въображението. Психоанализа на филмовото преживяване\" (изд. \"Колибри\") отразява опит и авторови тези, генерирани чрез метода \"анализ на зрителското преживяване\" в рамките на инициативата \"Психоанализа и кино\". Методът се основава на разбирането, че психоаналитичният филмов прочит изисква отчитане не само на естетическите и смисловите послания на произведението, но и на емоционалните преживявания. Авторът е психоаналитик и преподавател в НБУ. Завършил е медицина, след което специализира и работи като психиатър. Специални гости ще бъдат писателят Георги Тенев и д-р Майя Младенова.", "date": "2019.03.20", "title": "Книжовна премиера в \"Перото\""}
{"url": "https://duma.bg/otkrivat-obrazovatelniya-tsentar-na-iefem-ban-n187855", "text": "Институтът за етнология и фоклористика с Етнографски музей ще отвори за първи път вратите на новоизградения си образователен център на 21 март от 13 ч. Три зали ще посрещат деца и възрастни, в рамките на няколко образователни програми, представени от специалистите в НЕМ. След повече от две години на благотворителна кампания и реставрационни работи помещенията в Княжеския дворец са готови да посрещнат преподаватели и ученици. Като част от събитието Ученическият институт на БАН ще отличи Елеонора Николова, главен учител по български език и литература в СУХНИ \"Константин Преславски\" във Варна и дългогодишен ръководител на ученическа етнографска експедиция за теренни проучвания в с. Аспарухово.", "date": "2019.03.20", "title": " Откриват образователния център на ИЕФЕМ-БАН"}
{"url": "https://duma.bg/brekzit-e-v-zadanena-ulitsa-n187871", "text": "Лидерите на страните членки на Евросъюза може да не вземат на срещата си в четвъртък и петък в Брюксел окончателно решение дали \"Брекзит\" да бъде отложен, съобщи Ройтерс, като се позова на високопоставени дипломати от ЕС. Те уточниха, че по-нататъшното развитие ще зависи от това какво ще поиска от тях британската министър-председателка Тереза Мей. В момента \"Брекзит\" е в задънена улица, след като председателят на Камарата на общините Джон Бъркоу заяви, че сделката на Тереза Мей не може да бъде подложена на ново гласуване, ако в нея не бъдат внесени съществени промени. Така той, изглежда, попари надеждите на британската премиерка да успее да прокара договорената от нея сделка в долната камара на британския парламент от трети опит. Неочакваното му изявление бе посрещнато с възмущение от членове на Камарата на общините, а някои министри го обвиниха в неоправдана намеса в процеса на \"Брекзит\" и в неуважение към депутатите. Миналата седмица, отчитайки, че споразумението не е ратифицирано, Камарата на общините призова британската премиерка да отложи \"Брекзит\", който е планиран за 29 март. \"Срещата на върха няма да вземе окончателно решение, а само ще обсъди политическите параметри и условия. Мей ще спечели още няколко дни. Ще вземем решението следващата седмица чрез писмена процедура\", каза дипломат, пожелал анонимност. Източници от Брюксел заявиха, че Великобритания ще може да поиска отлагане на излизането си от съюза дори след срещата на върха на 21 и 22 март.", "date": "2019.03.20", "title": " \"Брекзит\" е в задънена улица"}
{"url": "https://duma.bg/nazarbaev-podade-ostavka-n187873", "text": "Президентът на Казахстан Нурсултан Назарбаев подаде оставка, съобщи РИА \"Новости\". Назарбаев е президент на Казахстан от 28 години, като постът е създаден на 24 април 1990 година. До изборите постът ще бъде зает от председателя на Сената на парламента Касим-Жомарт Токаев. През юли Назарбаев ще навърши 79 години. През 2015 г. той беше преизбран за пети президентски мандат. Законодателството на Казахстан му присъди официалната титла лидер на нацията.", "date": "2019.03.20", "title": " Назарбаев подаде оставка"}
{"url": "https://duma.bg/putin-progovori-na-ukrainski-n187872", "text": "Руският президент Владимир Путин проговори на украински, предаде РИА \"Новости\". На голям митинг в Крим, Путин отправи въпрос към управляващите в Киев на техния език. \"З глузду з'яхав, чи шо?\", каза руският президент, което се превежда като \"Да не сте си загубили ума\"? Путин заяви, че руският и украинският народ не са в конфликт, а просто Кремъл не може да комуникира със сегашните управляващи в Киев.  Президентът на Русия бе в Крим по повод 5 години от установяването на руска власт над полуострова.", "date": "2019.03.20", "title": "Путин проговори на украински"}
{"url": "https://duma.bg/turski-potok-napredva-n187874", "text": "Морската и сухоземната част на газопровода \"Турски поток\" са съединени. Това съобщиха от компанията оператор. Газопроводът трябва да има две отсечки всяка с капацитет от 15,75 млрд. куб. м газ. Първата от тях ще доставя \"синьо гориво\" за Турция. Очаква се газът по нея да потече в края на 2019 г. Втората трябва да снабдява Балканите и страните от Централна Европа, като крайната точка е газовият хъб \"Баумгартен\" в Австрия. Най-вероятно тя ще премине през територията на България, Сърбия и Унгария. Вариантът за нейното продължение към Гърция и оттам за Италия в момента изглежда по-малко вероятен.", "date": "2019.03.20", "title": "\"Турски поток\" напредва"}
{"url": "https://duma.bg/erdogan-ne-iska-da-pravi-dzhamiya-ot-sveta-sofiya-n187875", "text": "Президентът на Турция Реджеп Ердоган не подкрепя идеята за превръщането на църквата \"Света София\" в Истанбул в джамия, съобщи ТАСС. Според Ердоган, такъв ход може да доведе до сериозни последици. \"А мислят ли какво може да стане с нашите джамии, които се намират в различни страни по света?\", попита Ердоган в интервю за телевизия Канал 7. Църквата \"Света София\" е най-забележителният паметник на византийската архитектура. Построена е между 532-а и 537-а година. След падането на Константинопол през 1453 г. я превръщат в джамия, а от 1935 г. е музей.", "date": "2019.03.20", "title": " Ердоган не иска да прави  джамия от \"Света София\""}
{"url": "https://duma.bg/italiya-otnovo-sprya-migranti-n187876", "text": "За пореден път италианските власти обявиха, че ще спрат кораб с мигранти, предаде France24. Около 50 бедстващи бежанци в Средиземно море са били спасени от кораб на доброволци, свързани с НПО-та, но Рим отсече, че плавателният съд няма да бъде допуснат в страната.  Лодка с въпросните 50 мигранти е била на път да потъне на около 40 морски мили от брега на Либия, когато е получен сигналът за бедствие. На борда са се намирали повече от 10 деца. Корабът \"Маре Йонио\" се отзовал и е спасил мигрантите. Либийската брегова охрана също е реагирала, но е оставила италианският кораб да качи спасените, където те се намират и в момента. Очаква се да бъде подадено искане за разрешение за акостиране в италианско пристанище. Случаят предизвика острата реакция на вътрешния министър Матео Салвини. Лидерът на \"Лигата\" и вицепремиер на Италия Салвини е известен с крайното си мнение по въпроса за нелегалната миграция и вече е спирал подобни кораби.  Той остава на тази позиция, въпреки критиките за нехуманно отношение към мигрантите. Пристанищата остават затворени, написа Салвини в туитър във връзка със случая. По-късно от министерството разпространиха осемстранична директива относно законите за спасителни операции. Според Салвини някои от спасителните кораби нарушават тези закони. Това не е и първата декларация на лидера на \"Лигата\", че пристанищата на Италия са затворени за спасителни плавателни съдове на НПО-та. В директивата на италианското вътрешно министерство се отбелязва, че спасяването на живота на тези в беда е приоритет, но също така се предупреждава за санкции спрямо тези, които \"очевидно нарушават международните, европейските и националните правила за спасителните мисии\".  Ако на \"Маре Йонио\" бъде отказано разрешение да свали мигрантните на италианска земя, това ще е първата забрана на Салвини за италиански кораб. Досегашните случаи бяха все с чуждестранни такива. В момента \"Маре Йонио\" е единственият частен спасителен кораб в централното Средиземноморие. Другите или са в процес на ремонт, на смяна на екипажа или са блокирани от административни или юридически пречки. ", "date": "2019.03.20", "title": "Италия отново  спря мигранти"}
{"url": "https://duma.bg/proizvodstvoto-u-nas-galta-dva-pati-poveche-energiya-ot-srednoto-v-es-n187882", "text": "Въпреки че енергоемкостта в България намалява, страната все още значително изостава от средното за ЕС ниво, каза пред БНР зам.-председателят на Българската стопанска камара (БСК) Камен Колев. \"Към момента единица продукция в България се произвежда с над два пъти повече енергия в сравнение със средното равнище за ЕС. Това е сериозен проблем, който се отразява върху конкурентоспособността на икономиката, а в същото време и възможност за постигане на значителни икономии, водещи до повишаване на конкурентоспособността на нашите членове на индустрията\", обясни той. По думите на Колев несигурността на цените на електроенергийната борса в края на миналата година допълнително налага необходимостта от повишаване на тази енергийна ефективност в индустрията. По неговите думи предимно малките и средни предприятия срещат такива пречки, които са свързани преди всичко с високите първоначални инвестиционни разходи. Според Колев част от законодателството създава излишни административни трудности. Затова от БСК ще предложат и конкретни промени в нормативната уредба и законите, касаещи сферата.", "date": "2019.03.20", "title": "Производството у нас \"гълта\" два пъти повече енергия от средното в ЕС"}
{"url": "https://duma.bg/vuchich-shte-amnistira-arestuvani-pri-shturma-na-televiziyata-n187877", "text": "Сръбският президент Александър Вучич е готов да амнистира всички задържани по време на протестите в събота вечерта, когато множеството влезе в сградата на държавната телевизия РТС. Това пише близкият до властите в. \"Блиц\".  Амнистията се отнася до всички, които са нахлули в сградата на РТС, но без онези, които са влезли вътре с резачка за дърва и са заплашвали журналистите. \"Няма да има амнистия за лицата, които биеха и нападнаха полицаите с ножове по време на протеста пред президентството\", пише още \"Блиц\". Вучич реши да отстъпи след призива на  опозиционния \"Съюз за Сърбия\" да освободи всички задържани по време на протестите в Белград. В противен случай те заплашиха с постоянни протести пред президентството. \"Вучич има конституционни и правни правомощия за амнистия на задържаните и може да върне тези млади хора при техните близки и семейства\", каза Драган Джилас, един от лидерите на опозицията. Оставка на психопата Вучич и свободни избори след 6-9 месеци, това според редица медии и казал другият лидер на опозицията Вук Йеремич. Той заяви, че всички искания на опозицията вече са обединени в едно – оставката на Вучич и провеждането на честни и демократични избори.  Йеремич е бивш външен министър и лидер на „Сръбската народна партия“. Според него това може да се направи чрез гарантиране на съществуването на свободни медии. Ако искането не бъде прието, протестите може да се радикализират и да се стигне до гражданско неподчинение преди 13 април, което би означавало блокиране на университетите, институциите и важните пътни възли в страната. Йеремич заяви още, че на този етап „няма условия за комуникация с Вучич, тъй като обратното би означавало голямо предателство на гражданския протест и опозицията“. Лидерът на СНП смята, че „протестите разтърсиха Вучич, който вече има видими прояви на психическа нестабилност и губи контрол“ над ситуацията. Вук Йеремич повтори, че „западните страни не искат да видят падането на Вучич от власт, докато той не изпълни обещаното – договор с Прищина и приемане на Косово в ООН, отказвайки се окончателно от Косово. Междувременно Александър Вучич заяви, че страната ще отбележи 20-ата годишнина от началото на агресията на НАТО в Ниш на 24 март и предложи планираният за този ден военен парад да бъде отложен за Деня на победата 9 май, предава белградската медия „Б92“. \"...да покажем тогава какво имаме и колко сме засилили сръбската армия със собствени пари“, каза Вучич на конференцията в Белград по повод годишнината. ", "date": "2019.03.20", "title": "Вучич ще амнистира арестувани  при щурма на телевизията "}
{"url": "https://duma.bg/dve-sa-ofertite-za-inteligentnata-sistema-na-magistrala-%E2%80%9Etrakiya%E2%80%9C-n187883", "text": "Консорциумите  „ИТС Тракия“ („Алтимате“ - Букурещ, и СИСКОМ Инженеринг ЕАД) и „Тракия ИТС“ („Контракс“ АД, „Кейбъл Ком“ ООД и ЕТК ООД) са кандидатите за изпълнители на обществената поръчка за разработването и внедряването на интелигентна транспортна система на АМ „Тракия“, съобщиха от АПИ. Проектът ще се съфинансира от Оперативна програма „Транспорт и транспортна инфраструктура“ 2014-2020 г. чрез Европейския фонд за регионално развитие. Целта е повишаване безопасността на движение по автомагистралата, спазвайки последните директиви на Европейския съюз. Индикативната стойност на поръчката е 7 261 500 лв. без ДДС. Проектът предвижда в тунел „Траянови врата“ да бъде изградена уникална за България интелигентна система за автоматична идентификация на инциденти (Automatic Incident Detection – AID). Тя ще позволи чрез система от подвижни бариери да се управлява и пренасочва трафикът в една от двете тунелни тръби, така че при настъпване на инцидент в едната тръба, трафикът да се пренасочва по другата. Съоръжението ще бъде с ново LED осветление, електронни информационни табели, светофарни уредби, хоризонтална и вертикална сигнализация, метеорологични станции при порталите на съоръжението.", "date": "2019.03.20", "title": "Две са офертите за интелигентната система на магистрала „Тракия“"}
{"url": "https://duma.bg/sobstvenikat-na-banka-dsk-kupuva-golyama-banka-v-sloveniya-n187884", "text": "Унгарската финансова група OTP Group е на път да придобие третата най-голяма банка в Словения - Abanka, собственост на държавата. Словенското правителство иска да продаде банката до средата на 2019 г., за да изпълни условията по споразумението за предоставяне на държавна помощ, сключено с Европейската комисия през 2013 година. OTP са предложили 300 млн. евро за Abanka, съобщава унгарското издание Dnevnik, цитирано от Ройтерс. Според публикациите OTP Group има интерес и към SKB bank - словенско подразделение на френската група Societe Generale. Както е добре известно, унгарската банкова група изкупи бизнеса на Societe Generale в Молдова, Черна гора и България.   В средата на януари OTP чрез своята дъщерна \"Банка ДСК\" приключи успешно придобиването на Експресбанк. Процесът на консолидацията на двете банкови институции ще продължи до края на 2020 година.", "date": "2019.03.20", "title": "Собственикът на \"Банка ДСК\" купува голяма банка в Словения"}
{"url": "https://duma.bg/inovatsionni-tsentrove-shteli-da-sblizhavat-regionite-n187885", "text": "Регионални иновационни центрове ще съдействат за икономическото и социалното развитие на българските региони. Идеята е чрез тях да бъде подпомогнато изграждането и развитието на съвременна научноизследователска и иновационна инфраструктура. Това ще стане в сътрудничество между научни организации и регионалния бизнес. Християн Султанов, директор на \"Европейски фондове за конкурентоспособност\" в Министерството на икономиката, обясни пред БНР, че средствата ще са насочени към процедури за внедряване на иновации в стартиращи или съществуващи компании. Общата сума за проекта е 115,6 млн. лева, разпределена между шест региона за планиране. \"София-град е изключен като допустим\", каза Султанов и добави, че допустими за кандидатстване са кандидати, които са обединени под формата на сдружения и дружества, като в тях трябва да е включено минимум едно висше учебно заведение или научна организация. Фирмите, които влизат в сдруженията, пък могат да са от различни браншове. Сдруженията ще имат три години след сключване на договора за усвояването на средствата. Предвижда се в началото на 2020 г. да бъдат сключени първите договори по програмата и да започне изпълнението на проектите.", "date": "2019.03.20", "title": "Иновационни центрове щели да сближават регионите"}
{"url": "https://duma.bg/iskat-10-mln-lv-za-spasyavane-na-letniya-sezon-s-reklama-n187887", "text": "Представители на туристическия бранш поискаха от премиера и финансовия министър спешно минимум 10 млн. лева за национална реклама на международните пазари. Изпълнителният директор на Националния брод по туризъм Полина Карастоянова заяви пред журналисти, че българският туризъм има спешна нужда от минимум 10 млн. лева за национална реклама на международните пазари. Целта е, отчитайки тенденциите от спада в ранните записвания, да спасим късните записвания и да подкрепим предстоящия сезон, коментира Карастоянова след участието си в заседанието на Националния съвет по туризъм. Туристическият бранш очаква по-слаб летен сезон тази година. На фона на сериозното намаляване на ранните записвания прогнозите са за около 5% спад. Според Константин Занков от  Института за анализи и прогнози на информационната среда в туризма за решаване на проблема е нужна политика на държавата за увеличаване на продължителността на сезона у нас до около 10 месеца. По думите му пред БНТ проблемите идват от краткия летен сезон у нас и ниските цени. На прага на новия летен туристически сезон отново има недостиг на квалифицирани кадри в туризма, споделят още от бранша. И тази година хотелиерите ще потърсят квалифицирана работна ръка от Украйна и Молдова. Сериозен недостиг има на сервитьори, бармани и готвачи. Основно изискване към персонала е средно или висше образование, както и владеене на чужд език, предимно английски, руски или немски. Хората с такива качества обаче рядко кандидатстват за сезонна работа. Заплащането, което се предлага в зависимост от позицията, е около средната работна заплата за Варна - 800 лева, обясни Павлин Косев от Варненската асоциация на хотелиерите и ресторантьорите.", "date": "2019.03.20", "title": "Искат 10 млн. лв. за спасяване на летния сезон с реклама"}
{"url": "https://duma.bg/ekspert-smyanata-na-ikonomicheskiya-model-shte-dokara-falit-na-firmi-n187886", "text": "Възприетият в България икономически модел след началото на прехода никога не е давал резултати. Смяната му е добра идея, тя обаче ще доведе много компании до фалит. Това прогнозира доц. Григор Сарийски от Института за икономически изследвания към БАН пред \"Блумбърг тв България\". \"От доста време насам българската икономика разчита на външния пазар. Това донякъде е добре, но не и когато се очаква икономически застой и средата е толкова несигурна - Великобритания се колебае за начина, по който да напусне ЕС, а страни като Франция и Германия се опитват да крепят устоите на блока с нови споразумения\", каза икономистът. Според него тази несигурна среда поражда необходимост външният пазар да бъде заменен от вътрешния, което обаче изисква увеличение на заплатите и съответно - на покупателната способност на гражданите. \"При ръст на работните възнаграждения ще има фирми, които няма да могат да осигурят заплатите, които служителите ще искат. Това ще доведе до освобождаването на ресурс, който да се вложи в създаването на нови дружества, които ще стартират качествено ново производство. Процесът ще е болезнен, тъй като той ще премине през фалита на множество компании. Пазарната икономика обаче е точно това\", коментира Сарийски. Сарийски прогнозира, че рецесия ще има и \"ефектът й ще е по-тежък от този на предишната криза от 2008 г.\" От 2009 г. насам реално няма нещо, което да поддържа икономиката, освен печатането на пари. По думите му новата криза ще \"охлади\" и пазара на недвижими имоти в страната ни. ", "date": "2019.03.20", "title": "Експерт:   Смяната на икономическия модел ще докара фалит на фирми"}
{"url": "https://duma.bg/ekolozi-predlagat-zabrana-za-otoplenie-na-darva-i-vaglishta-n187888", "text": "От екологичното сдружение \"За земята\" предлагат, когато е необходимо подобряване на качеството на въздуха, да се въвеждат зони с ниски емисии от битово отопление с твърдо гориво, включително забрани за горене на дърва и въглища. Това става ясно от доклад на сдружението, базиран на национално представително проучване. То е направено от \"Маркет линкс\" през септември 2018 г. по поръчка на \"За земята\". Природозащитниците настояват и за комплексна информационна кампания за негативните ефекти върху здравето от отоплението на твърди горива в комбинация със стимули за подмяна на уредите. В България твърди горива за отопление се използват в голяма част от домакинствата — около 40%, като употребата на дърва (малко над 33%) е повече от четири пъти по-висока от тази на въглища (7,5%). 91% от печките на дърва и въглища са нискоефективни, показва проучването. Според екоорганизацията проучването е показало, че малко хора разбират връзката между замърсяването и твърдите горива. В момента редица общини планират подмяна на печки като стъпка срещу мръсния въздух.  Процентът на използващите дърва и въглища домакинства в малките населени места е по-голям, но дори в големите градове, включително София, делът им е значителен. Домакинствата с най-ниски доходи повече ползват твърди горива. Докато въглищата се използват основно от най-бедните, то употребата на дърва, макар и да намалява с увеличаване на дохода, остава съществен процент и сред по-богатите домакинства. \"91% използват нискоефективни до средноефективни уреди. Резултатът е голямо количество вредни емисии при изгарянето\", коментира Ивайло Попов от „За Земята“. Повечето хора осъзнават, че мръсният въздух причинява сериозни здравословни проблеми - около 76%, но значително по-малко – около 56%, приемат, че отоплението с дърва и въглища има сериозен принос за това замърсяване. Колебаещите се са малко над 20%. Така може да се заключи, че има съществено неразбиране за връзката между влошаването на здравето и употребата на тези горива. Близо 29% от използващите дърва и малко над 42% от използващите въглища, биха се включили в подмяна на печките, ако има такива програми. Но делът на тези, които не биха променили начина си на отопление, остава висок. Повечето запитани при подмяна биха предпочели финансова помощ като процент от цената пред нисколихвен кредит. Помощ за подмяна на отоплението в комбинация с поставяне на изолация и подмяна на дограма е по-желана, особено сред тези, които предпочитат директна помощ, а не заем. Около половината от отопляващите се с дърва или въглища, предпочитат да продължат да се отопляват с твърдо гориво, но с по-високоефективни уреди.", "date": "2019.03.20", "title": "Еколози предлагат забрана за отопление на дърва и въглища"}
{"url": "https://duma.bg/albert-popov-i-trenorat-mu-sa-%E2%84%961-za-yanuari-n187838", "text": "\"Сезонът за мен беше страхотен. Преди началото му целта ни беше да запишем поне 1 т. за Световната купа, а в края сме с 95. Сега следва почивка, но гледам напред към новия сезон и съм гладен за още повече успехи. Искам да благодаря на моето семейство, всички хора във федерацията по ски и най-вече на моя треньор Ивайло Борисов. Без него нямаше как да изживеем тази обща наша мечта, която осъществяваме в момента\", заяви Попов при награждаването си. \"Аз искам да благодаря на Алберт за усилията и това, че ме изтърпява. Благодаря и на всички, които му стискат палци и оценяват нашите резултати. Постиженията на Алберт не са случайни и не са станали от днес за утре. Те са плод на дългогодишна работа, която сега започна да се отплаща. Още на първия старт за сезона в Леви (Финландия) на 18 ноември влязохме в точките с 20-о място и усетихме още тогава, че сезонът ще бъде добър. Бяхме леко изненадани, но продължихме усърдната работа\", коментира Ивайло Борисов. \"Очакванията към мен вече са по-големи, но това не ми пречи, а още повече ме мотивира. На първо място за мен е работата и самите тренировки, а след това са резултатите\", завърши Попов.", "date": "2019.03.20", "title": "Алберт Попов и треньорът му са №1 за януари"}
{"url": "https://duma.bg/hirsher-obmislya-kray-na-karierata-si-n187839", "text": "Абсолютният доминатор в мъжките алпийски ски в последните години Марсел Хиршер призна, че може би е участвал в последния си сезон в Световната купа. Австриецът спечели за рекорден осми път Големия кристален глобус, като има и 12 глобуса от различните дисциплини, с което общата му бройка  (20) изравни рекорда на американката Линдзи Вон Хиршер спечели и титлата в слалома на Световното първенство в Оре по-рано тази година, но призна, че това може би е бил последният му сезон на пистата, тъй като се чувства \"много, много уморен\". \"Вече десет години съм част от кервана на Световната купа. Искам да видя как ще се чувствам в началото на лятото и дали ще е възможно физически и психически да имам още един толкова силен сезон. Определено усещам, че вече съм на 30, а не на 18. Искам да съм в борбата за Големия глобус, но за това трябва наистина да си на 100 процента\", сподели той на пресконференция във Виена. Хиршер допълни, че в момента шансовете дали да продължи или откаже са \"49-51\", но не уточни кой вариант има леко предимство. ", "date": "2019.03.20", "title": "Хиршер обмисля край на кариерата си "}
{"url": "https://duma.bg/atanas-skatov-atakuva-sedmi-osemhilyadnik-n187846", "text": "Алпинистът веган Атанас Скатов атакува третия по височина връх в света - Канчендзьонга (8586 м). Това ще бъде седми осемхилядник за сливналията и той заминава за Непал през април. Според него върхът е в труден район, а маршрутът е опасен. \"Не обичам да проучвам върховете предварително. И сега е така. Искам да отида и да усетя всичко сам. Това ще ми бъде 17-а експедиция, макар че никога не можеш да бъдеш в максимална степен подготвен. Винаги може да има изненади. Но трябва да се мисли позитивно, вярвам, че всичко ще бъде идеално и ще успея\", разкри пред бТВ Скатов. Той смята да се катери без употреба на изкуствен кислород, което ще направи начинанието му още по-трудно. \"Но когато планината реши да те допусне, тя ще те допусне до върха и ще се върнеш жив и здрав\", убеден е той. Връх Канчендзьонга е бил изкачван от Боян Петров, който миналата година загина в подножието на Шиша Пангма (8027 м). Стремежът на Скатов е да стане първият българин, покорил всичките 14 осемхилядника. Той предвижда след Канчендзьонга през лятото да се насочи към други два осемхилядника.", "date": "2019.03.20", "title": " Атанас Скатов атакува   седми осемхилядник"}
{"url": "https://duma.bg/tsska-sf-pak-s-nay-mnogo-globi-n187847", "text": "ЦСКА-Сф отново получи най-много глоби от Дисциплинарната комисия заради феновете си. От мача с Берое (2:0) \"червените\" бяха наказани с 1000 лв. за \"обидни и нецензурни скандирания\" и с още 300 лв. за \"нерегламентирано използване на факли и димки\". За натрупани 5 картона Иван Турицов е наказан за 1 мач и глобен 250 лв. От XXVI кръг Ботев Пд също отнесе 1300 лв., а Славия 300. Халфът на \"белите\" Славчо Шоколаров е наказан за 2 мача и глобен 1200 лв. за 9 жълти картона.", "date": "2019.03.20", "title": "ЦСКА-Сф пак с най-много глоби"}
{"url": "https://duma.bg/deveta-pobeda-za-aoiyama-v-osaka-n187842", "text": " Победа ще запази шансовете му да спечели Купата на императора за първи път в кариерата си. Двамата ще се борят за 10 път, а монголецът води с 6:3, но нашият сумист спечели последната схватка през 2017 г. \"Великият шампион\" Хакухо води в класирането без загуба и с пълен актив от 10 победи. Той държи и рекорда с 41 купи досега.", "date": "2019.03.20", "title": "Девета победа за Аоияма в Осака"}
{"url": "https://duma.bg/grisho-sreshtu-per-ili-lopes-v-mayami-n187840", "text": "Българинът е 24-и поставен в основната схема и почива на старта. Това ще е първи мач за хасковлията от средата на януари, когато отпадна на 1/8-финал на \"Аустрелиън оупън\". Оттогава той лекува контузия в дясното рамо. Досега Димитров има 3 мача и 2 загуби от Пер. Срещу Лопес в 5 сблъсъка най-добрият ни тенисист е спечелил 3. При победа Гришо може да играе срещу световния №12 Карен Хачанов (Рус). В потока им са още Кевин Андерсън (РЮА, №7), Роджър Федерер (Швейц, №5) и Александър Зверев (Гер, №3). Световният №1 Новак Джокович (Сър) е в другата половина, а Рафаел Надал отказа участие заради контузията в коляното, която получи в предишния \"Мастърс\" в Индиън Уелс и го отказа преди очаквания полуфинал с Федерер. Димитров ще запише девето поредно участие в Маями. Той никога не е преминавал IV кръг, а преди година беше спрян от Жереми Шарди (Фр) в III, и сега има да брани само 35 т.", "date": "2019.03.20", "title": "Гришо срещу Пер или Лопес в Маями"}
{"url": "https://duma.bg/kratki-novini-n187867", "text": "Русия призна Северна Македония като новото официално име на бившата Република Македония, съобщи Министерството на външните работи в Москва. Съобщението идва на фона на критики досега на Москва към Преспанското споразумение. Черногорският президент Мило Джуканович заяви в Берлин, че правителството е готово да обсъди всички въпроси от интерес за онези, които официално водят протестите в Подгорица. Джуканович каза, че протестите се опитват да се представят като граждански, макар че е ясно, че \"зад тях стоят политически структури\". Гръцкият премиер Алексис Ципрас ще пристигне на официално посещение в Скопие на 2 април, което ще е първа визита в историята на гръцки министър-председател в Македония. Той ще пристигне начело на делегация, в която ще влязат няколко членове на кабинета му и представителите на гръцкия бизнес. Прокуратурата и полицията в Холандия обявиха, че разследват \"сериозно\" наличието на терористичен мотив в атаката в трамвая в Утрехт. Сред доказателствата е и писмо, открито в колата, с която престъпникът е избягал. БГНЕС", "date": "2019.03.20", "title": "Кратки новини"}
{"url": "https://duma.bg/tramp-daryava-zaplatata-si-n187868", "text": "Президентът на САЩ Доналд Тръмп публикува в туитър снимка на чек за 100 000 долара, който е написал наскоро на министерството на вътрешната сигурност. Като кандидат на президентските избори през 2016 г. Тръмп обеща да не взима президентската заплата, която възлиза на 400 000 долара годишно. По закон президентът на САЩ трябва да получава възнаграждение, но откакто встъпи в длъжност, той дарява тримесечните си възнаграждения на различни федерални министерства и агенции.", "date": "2019.03.20", "title": "Тръмп дарява  заплатата си"}
{"url": "https://duma.bg/mareshki-se-vpechatli-ot-gerb-i-ostava-v-parlamenta-n187934", "text": "Очаквано заканите на Веселин Марешки да напусне парламента, се оказаха фалшива новина. Въпреки че миналата седмица лидерът на Воля обави, че неговите депутати излизат от Народното събрание, това така и не се случи. Днес Марешки имаше среща с ръководството на депутатите от ГЕРБ. Излезе от разговорите много впечатлен и доволен и обяви, че остава в Народното събрание. Припомняме, че преди ден от БСП предупредиха, че поредната сделка в парламента ще е между ГЕРБ и Воля. Социалистите отправиха призив към медиите да разберат каква е цената на сделката. Разбира се Марешки и Цветанов категорично отрекоха да има договорки. Лидерът на Воля обаче бил много впечатлен от управленската програма на ГЕРБ.  Това за нас беше много важно, защото не познавайки толкова добре тяхната програма и не знаейки отчета за изпълнението й, можеше да вземем необосновани решения, които в крайна сметка да навредят на държавата, оправда се Марешки пред медиите в НС. Цветанов пък използва случая, за да изреди \"успехите\" на управлението на ГЕРБ - отчете ръст на заплатите, ръст на пенсиите и на брутния вътрешен продукт. От думите му стана ясно още, че ГЕРБ са единствените, които искат стабилност в държавата. Затова водели диалог с всички парламентарни сили - като едни отговорни политици.", "date": "2019.03.20", "title": "Марешки се впечатли от ГЕРБ и остава в парламента"}
{"url": "https://duma.bg/geshev-predupredi-kmetovete-da-si-opresnyat-situatsiyata-n187930", "text": "С поредната акция срещу кметове и общински служители се похвалиха от спецпрокуратурата. Арестувани са шест лица по разследване в община Червен бряг, сред тях е и кметът на общината Данаил Вълов. Зам.-главният прокурор Иван Гешев обяви, че утре се очакват обвинения. Ставало въпрос за нагласени обществени поръчки. Вълов се разследва заради прекратена от него обществена поръчка по програмата \"Топъл обяд\", която се финансира от Фонда за европейско подпомагане на нуждаещи се лица, се казва в официално съобщение на прокуратурата.  Делото е започнало по сигнал на журналисти. Към момента няма да обяснявам подробности, каза Гешев. Разясни обаче, че става въпрос за лобиране за определени фирми да спечелят обществени поръчки. Гешев използва случая, за да предупреди и други кметове, че акциите на спецпрокуратурата ще продължат. \"Време е кметовете да си опреснят... да си ъпдейтнат ситуацията\", тъй като такива престъпления вече се гледат от Специализираните съд и прокуратура, допълни зам.-главният прокурор. И се закани: \"Вече някои действия няма да останат незабелязани\". Отрече обаче акциите на спецпрокуратурата да са свързани с предстоящите избори.  Ситуацията е - пари изтичат отвсякъде, пари има, но се краде много, повтори любимата си теза Гешев. Според него повечето жители в малки населени места виждат какво се случва и какво правят \"местните феодали, криминални авторитети или местни величия\".", "date": "2019.03.20", "title": "Гешев предупреди кметовете да си \"опреснят ситуацията\""}
