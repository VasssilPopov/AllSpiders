{"url": "https://duma.bg/moskva-e-gotova-da-zashtitava-zapodozrenite-n199388", "text": "В Москва вече има готовност да бъдат защитени българските русофили, обвинени за шпионаж, стана ясно от изявление на председателя на комисията по международни работи на Съвета на Федерацията на Русия Константин Косачов. В социалните мрежи той определи като притеснителни информациите за разпити и обвинения в шпионаж срещу активни привърженици на приятелските отношения с Русия.  От думите му стана ясно, че Русия е готова да използва всички линии на защита - дипломатическа, обществено-политическа и ако е уместно, юридическа. Той възнамерява да поиска подробна оценка на случващото се от международните правозащитници, както и НАТО и ЕС. \"Ситуацията със задържаните активисти на движението \"Русофили\" е русофобска провокация, подобна на грузинската. Зад всичко това стоят западните спецслужби\", коментира Константин Малофеев, председател на \"Двуглав орел\", пред телевизия \"Царьград\". Искат да скарат братските руски и български народи, заподозря той. Реакция в социалните мрежи има и от Леонид Решетников. \"Американците започнаха кампания \"Руски шпиони в България\", написа той. \"Опитват се да прикрепят нашето общество \"Двуглав орел\", което работи само в Русия, към някакви фантастични планове. Пред българския сайт \"Афера\" Решетников коментира още обвиненията срещу Малинов: \"Това е пълна глупост! Във всеки случай нашите отношения с Николай бяха чисто приятелски, напълно открити.\" Запитан за обвиненията за пране на пари генералът в оставка казва: \"За това въобще пък не знам. Аз получавам само пенсия. И не мога даже да пера...\"", "date": "2019.09.11", "title": "Москва е готова да защитава заподозрените"}
{"url": "https://duma.bg/ne-stigat-bezplatnite-vaksini-za-vazrastni-n199385", "text": "Безплатните ваксини против грип ще стигнат само за 10% от хората над 65 г., сигнализира пред БТВ д-р Гергана Николова от УС на Българския лекарски съюз. \"По какъв критерий ще изберем кой ще бъде имунизиран, билетчета ли ще търкат пенсионерите, ще награждаваме като \"Топлофикация\" заслужилите ли - това е в рамките на шегата, но тези 10% са реални и останалите 90% с право ще кажат: ама защо сложихте на г-жа Иванова, а на мен не? Нека да има ясни медицински стандарти и критерии\", призова тя МЗ и Здравната каса. ДУМА припомня, че неотдавна правителството прие промени в Националния имунизационен календар, според които от тази есен възрастните имат право на безплатна сезонна ваксина. Oт нея обаче са осигурени по-малко от 150 хил. дози, а хората над 65 г. са 1 481 908 души. Предвиденият бюджет е 1,5 млн. лв. Парите за сезонните ваксини през 2022 г. са 2,5 млн. лв., които биха стигнали за 370 477 дози. Това е около 25%, ако пенсионерите продължат да са над 1,48 млн. души. ", "date": "2019.09.11", "title": "Не стигат безплатните ваксини за възрастни"}
{"url": "https://duma.bg/borisov-zashto-e-tova-n199395", "text": "Едва ли има човек в държавата, който да не си задава въпросите какво се случва в последните няколко дни у нас, каква е целта на заниманието и кой има интерес от това трайно увреждане на отношенията ни с Русия. Първият удар дойде от Външно министерство с тенденциозните предизвикателства, омаловажаващи ролята на Москва във Втората световна война и победата над нацизма. Подходът бе нарочен, предварително планиран да има ефекта на \"слон в стъкларски магазин\". Което, разбира се, логично предизвика острата реакция на руската страна. При положение че години наред бясната русофобия у нас е безсилна да притъпи симпатиите на българите към техните освободители, защо пък да не се опита обратното - да се възпламени възмущение и неприязън на руснаците към България.  Изглежда, този подход взе да дава отровните си плодове, защото не е от вчера и не се случва за първи път, а сега и избраният момент в дните около и на самия 9 септември никак не бе случаен. Последва втори удар - показни арести на русофили, обвинения в шпионаж \"в полза на друга държава\", като този път в атаката се включиха Спецпрокуратурата и ДАНС. Паралелно с целия този пошъл спектакъл, съшит с бели конци, от който се възмути дори такъв отявлен противник на Русия като ген. Атанас Атанасов, телевизиите и останалите обслужващи властта медии не преставаха да сипят огън и жупел срещу Червената армия, партизаните, комунистите и \"престъпния социализъм\".  Защо е всичко това, Борисов? Мълчание.  Изглежда доста наивно, ако \"мероприятието\" е чисто предизборно, организирано от ГЕРБ, за да консолидира всички десни. С подобен вид \"компенсация\" към тях заради гафа с порноснимките, ударили по кандидата им за кмет на София, едва ли ще ги привлече. А при положение, че сам се биеш в гърдите какви грандиозни съвместни проекти с руснаците планираш в енергетиката, такъв подход е повече от късоглед и безотговорен. И тук точно мълчанието на Борисов говори за престъпно бездействие. Той ли е в основата и търси \"елегантен\" начин да се откаже от тях, или други около него му правят сечено, за да ги провалят? А най-добре самата Русия да вдигне ръце и се откаже, след което да се оправдаем и да си измием ръцете с нея.  Ако Борисов няма пръст в тая работа, излиза, че е изпуснал юздите и не е способен да контролира свободното падане на държавата. Тогава кой? Цветанов ли търси отмъщение? Но нали Захариева и екипът й се водят хора на Борисов, не на Цветанов? А Цацаров, Гешев и службите? Те не са ли в услуга на управлението, а не на тези, които го напуснаха?   Който и да клати властта обаче, при всички случаи зад действията му прозира сянката на един и същи външен \"диригент\" - онзи отвъд Океана. Именно на него слугуват тези, които арестуват други с обвинения за същото. А да правиш всичко това под диктовката на чужда служба, без да отчиташ обществените реалности, е повече от унизително. Все се надявам, че колкото повече е притискан народът ни в ъгъла, като унищожават достойнството му, историята, традициите, отношението към Русия, толкова по-бързо ще се събуди той от своя мъртвешки сън. И ще помете самозабравилата се шайка, която я чака истинско възмездие за целия погром, който нанесе на България.     ", "date": "2019.09.11", "title": "Борисов, защо е това?"}
{"url": "https://duma.bg/bsp-tova-e-provokatsiya-za-da-prikriyat-drugi-skandali-n199390", "text": "Корнелия Нинова определи акцията срещу \"Русофили\" като провокация, чиято цел е прикриването на други скандали, предизвикани от правителството. Лидерът на БСП уточни, че левицата ще следи внимателно дали обвиненията ще бъдат доказани. \"Категорично възразяваме срещу воденето на свидетели с белезници на разпити. Оценяваме случилото се като грубо посегателство върху свободата на словото, защото Юрий Борисов е журналист\", обясни Нинова. Тя добави, че случилото се е посегателство и срещу общественика проф. Ваня Добрева. Нинова каза, че те многократно и публично са изразявали позициите си за културно сътрудничество, икономическо сближаване между България и Русия, както и за сближаването между българския и руския народ, което не ги прави престъпници. \"Те са свободни хора, които имат право на свободно мнение. Оценяваме случилото се и като провокация към правото на свободно сдружаване, защото \"Русофили\" е неправителствена организация, в която членуват хора от различни партии, с различни партийни интереси\", добави лидерът на БСП. Социалистите смятат, че акцията се реализира точно сега, за да се използва случаят в предизборната кампания. \"Воден единствено от желанието си за оставане на власт на всяка цена, премиерът Борисов е готов на всичко, но се минаха граници. С действията им се провокира разделение на българския народ между русофили и русофоби, всява се страх, насъскват ни едни срещу други. Докато по този начин ни разделя и противопоставя, ни отнема най-ценното право - свободата да се говори свободно, да се изразява свободно мнение, да се сдружават свободно българските граждани по тяхна обща воля. Обръщаме се към всички, на които тази ценност е скъпа - категорично да се противопоставим на подобни действия, на които бяхме свидетели вчера\", призова Нинова.", "date": "2019.09.11", "title": "БСП: Това е провокация, за да прикрият други скандали"}
{"url": "https://duma.bg/prezidentat-vidya-tarsene-na-vrag-ot-vlastta-n199389", "text": "Безсилието на управляващите да се справят с тежките проблеми в страната и пълният провал на правителството в стратегически за европейското ни развитие приоритети се изражда в паническо търсене на враг и в миналото, и в настоящето, така че хората да се противопоставят непрекъснато един на друг и да не могат да се обединят в търсене на отговорност за проблемите и провалите днес. Това заяви в Пловдив президентът Румен Радев, запитан за последните събития. На въпрос за акцията срещу членове на НД \"Русофили\" той обясни, че обвиненията са изключително тежки, и добави, че ако от следствието не представят неоспорими факти, ще остане съмнението, че български институции са употребени в режисиран вътрешнополитически сценарий. Очаквам наистина категорични доказателства, че българската външна политика не се е превърнала в заложник на вътрешнопартийни интереси и обслужваща интересите на управляващите, настоя президентът.  Според мен здравият разум очевидно напуска българското политическо пространство и особено управляващите, заяви Радев в отговор на въпрос дали разпитът на социолога Живко Георгиев oт Стратегическия съвет при президента е атака срещу президентската институция. Радев определи някои от твърденията по темата като абсурдни и нелепи. ", "date": "2019.09.11", "title": "Президентът видя търсене на враг от властта"}
{"url": "https://duma.bg/bsp-predlaga-momchil-mladenov-za-kmet-na-vratsa-n199394", "text": "Момчил Младенов е номинацията, която БСП издига за кмет на Враца. Бивш зам.-кмет на града и ексобластен управител ще води и листата с общински съветници на социалистите. В нея от гражданската квота влизат директорът на СУ \"Христо Ботев\" Виктор Кръстев, бившият общински съветник Владимир Ценов, подполк. Стефчо Велин, специалистът от БКС Мариан Атанасов и бившият шеф на строителния отдел на общината Гриша Иванов. Главният редактор на вестник ДУМА Ивелин Николов е издигнат за кандидат-кмет на Габрово. Той е член на НС на БСП и е директор на НПИ \"Димитър Благоев\". Николов получи пълната подкрепа на всички делегати на общинската конференция на левицата в областния град. Той ще е и водач на листата за съветници. Втори в нея е общинският председател на БСП в Габрово Здравко Кънчев. ОбС на БСП ще определи окончателната подредба на листата. \"Благодаря за гласуваното доверие. Знам, че да си габровец не е шега! Габрово и габровци заслужават нещо по-добро от сегашното управление. Заслужават по-добри доходи и достойнство!\", заяви след номинацията Ивелин Николов. Габровските социалисти ще се явят на местния вот в коалиция с АБВ. За четвърти мандат ще се бори сегашният кмет на Берковица Милчо Доцов, реши общинската конференция на БСП. Доцов е машинен инженер, има квалификация по фирмен мениджмънт от УНСС.  Бизнесменът Стефан Сабрутев е издигнат от БСП за участие в кметската надпревара в Смолян. Кандидат за кметския стол в Момичиловци е Сийка Суркова. 52-годишният капитан III ранг о.р. инж. Стоян Петров, който е безпартиен, е кандидатът за кмет на БСП за Казанлък. \"Да бъде прекратено противопоставянето \"власт - граждани\", \"власт - бизнес\", \"власт - партии\", \"партии - неправителствени структури\". Да се създаде пълна прозрачност на общинските средства и на общинската собственост. Да бъде спрян административният рекет над фирми и граждани\", призовават местните социалисти.   Бившият кмет на Дупница д-р Първан Дангов отново получи доверие от левицата в града. В надпреварата за Септември се впуска областният председател на БСП в Пазарджишко Петя Цанкова. БСП и Гражданско обединение \"За Община Елин Пелин\" подкрепиха инж. Станислав Димитров в Елин Пелин. Той е на 33 години и е завършил Техническия университет в София, специалност \"Машиностроителна техника и технологии\", магистър е по инженерна логистика.  Номинираните кандидат-кметове ще бъдат утвърдени на заседание на НС на БСП на 15 септември.", "date": "2019.09.11", "title": "БСП предлага Момчил Младенов за кмет на Враца"}
{"url": "https://duma.bg/mneniyata-otdyasno-se-razdeliha-n199386", "text": "За съпредседателя на ДСБ ген. Атанас Атанасов, който е бивш директор на Национална служба \"Сигурност\", случващото се разкрива предизборни маневри. \"Тъй като се очертава Борисов да загуби местните избори, а Иван Гешев се притеснява от това, че се надига протест срещу неговия избор за главен прокурор, тези хора си служат със злоупотреба с власт, за да могат да манипулират общественото мнение. Това е елементарна акция за задържане на отлива на десни избиратели към ГЕРБ. Тази история е абсолютен кьорфишек. Борбата е за сърцата и умовете на определен кръг хора, и то особено на евроатлантически ориентираните, на предстоящите избори да подкрепят Борисов\", обяви той. Атанасов припомни, че според Наказателния кодекс не е наказуемо да обичаш Русия. \"Навръх 9 септември научавам от вестник \"Дума\", че бившият главен редактор на вестника на БКП/БСП е арестуван за шпионаж в полза на Русия. За такъв подарък никой не е мечтал! Има надежда!\", злорадства в социалните мрежи столичният общински съветник от РБ Вили Лилков. Да сложат белезници на премиера Борисов за работа в полза на чужда държава, тъй като самият той е направил признанието, че е работил в полза на чужда държава след посещението на Хилъри Клинтън, когато е спрял два проекта в полза на България - \"Белене\" и \"Турски поток\", предложи председателят на АБВ и бивш вътрешен министър Румен Петков. Той смята, че Леонид Решетников не разполага с възможностите, ресурсите и инструментариума да има толкова голямо влияние. ", "date": "2019.09.11", "title": "Мненията отдясно се разделиха"}
{"url": "https://duma.bg/kaloyan-pargov-9-septemvri-e-povod-za-natsionalna-gordost-n199387", "text": "Не бива да позволяваме 9 септември да бъде източник на комплекси и чувство за малоценност, той трябва да е повод за национална гордост. Това призова лидерът на БСП в София Калоян Паргов в слово на Братската могила в столицата. \"9 септември е началото на политическа, икономическа, социална и културна революция в България. Някои, които малко са чели, го наричат преврат или окупация, но преди 75 г. страната ни е скъсала с нацизма\", подчерта Паргов. Той припомни, че благодарение на приноса на България с антифашистката съпротива, участието в заключителния етап във Втората световна война с 40 хил. убити, ранени и безследно изчезнали териториалните претенции са отхвърлени, а репарациите намалени до 70 млн. долара.  \"Казвам всичко това в отговор на днешните псевдоисторици и декларации от официални легитимни български институции, които отричат и заклеймяват 9 септември. Поемането на властта от правителството на Отечествения фронт сложи окончателен край на фашисткия режим у нас. 9 септември като дата принадлежи не само на комунисти, земеделци, на една или няколко партии. 9 септември е дело на целия български народ. Той е неотменна част от българската история, писана от нашите майки и бащи\", категоричен бе Паргов.", "date": "2019.09.11", "title": "Калоян Паргов:  9 септември е повод за национална гордост"}
{"url": "https://duma.bg/evrokomisar-klimatichnite-promeni-dovedoha-chumata-po-svinete-n199384", "text": "България следва точно съветите на ЕК в борбата с африканската чума по свинете. Всички стъпки в тази борба се базират на строги научни основи. Това заяви еврокомисарят по здравеопазване и безопасност на храните Витянис Андрюкайтис, който с министъра на земеделието Десислава Танева участва във форум в София, посветен на проблема. Андрюкайтис подчерта, че има само един начин за изкореняване на тази болест - мерки на терен. Вярвам, че България също ще се справи с болестта, защото следва стриктно мерките на ЕК, каза той. Еврокомисарят отбеляза, че никога не е критикувал българското правителство, а е заявил само, че ситуацията е тревожна. Според него в момента в страната ни има трета вълна на болест сред животните през последните години заради климатичните промени. Българското правителство от самото начало прави много. ЕК наблюдава ситуацията в България. След 3-4 години ще можете да намалите значително броя на заболяванията, заяви Витянис Андрюкайтис. Месец вече нямаме регистрирано огнище на болестта, каза министърът на земеделието Десислава Танева. Според нея 35 са огнищата за 2019 г., от които от 1 август насам са регистрирани пет. Две от тях са при диви свине.  Вземаме всички мерки за ограничаване разпространението на заболяването африканска чума по свинете, заяви премиерът Бойко Борисов по време на срещата си с еврокомисаря Витянис Андрюкайтис. Премиерът Борисов отбеляза, че за целта в страната се прилага план,  който включва засилен контрол на граничните контролно-пропускателни пунктове, мерки за биосигурност, информационна кампания, постоянен епизоотичен надзор и редуциране на популацията от диви свине. Премиерът Борисов изтъкна, че за да бъдат приложени с цялата си сила тези мерки, се използва сериозен финансов ресурс. Правителството е отпуснало 28 млн. лв. за изплащане на обезщетения и прилагане на мерките за ограничаване и ликвидиране на заболяването в България. Съгласно процедурата на Европейската комисия се извършва частично рефинансиране на направените разходи. Борисов изрази надежда, че в най-кратки срокове Европейската комисия ще започне да възстановява разходите, направени от България, по овладяване на различни заболявания по животните, в това число и африканската чума по свинете.", "date": "2019.09.11", "title": "Еврокомисар: Климатичните промени доведоха чумата по свинете"}
{"url": "https://duma.bg/omesiha-%E2%80%9Erusofili%E2%80%9D-i-leonid-reshetnikov-s-deloto-ktb-n199391", "text": "Николай Малинов, Леонид Решетников и делото КТБ бяха омесени в общ сценарий покрай арестите и разследването на членове на Национално движение \"Русофили\". Главният прокурор Цацаров и кандидатът за поста му Иван Гешев обявиха, че Малинов е обвинен за шпионаж в полза на две чужди организации. Според тях той е получавал пари, за да може България да промени външнополитическата си ориентация. Президентът Радев заподозря, че пълният провал на правителството в стратегически приоритети се изражда в паническо търсене на врагове. Лидерът на БСП Корнелия Нинова обяви, че арестът на Юрий Борисов е провокация срещу свободното слово. Дори представители на десницата смятат, че акцията цели отвличане на вниманието от други скандали. Председателят на НД \"Русофили\" Николай Малинов е обвинен по чл. 105 от Наказателния кодекс. Текстът е срещу лице, което \"се постави в услуга на чужда държава или на чужда организация, за да й служи като шпионин\", стана ясно вчера. Ако бъде признат за виновен, Малинов може да получи между 5 и 15 г. затвор, в момента той е на свобода под парична гаранция от 50 хил. лв. Има и забрана да напуска страната. По неофициална информация вчера сутринта е освободена и съпругата му Даниела. По информация на лидера на \"Атака\" Воден Сидеров в понеделник Малинов е бил задържан пред 12-годишната му дъщеря с десетки полицаи, нахлули в къщата.  Ръководството на МВР, следствието и прокуратурата дадоха изявление във връзка със разследването срещу членове на НД \"Русофили\". С оглед на националната сигурност и запазване на класифицирана информация не се допускаше задаването на въпроси, обяви в началото главният прокурор Сотир Цацаров. Малинов е обвинен, че се е поставял в услуга на двете организации - дружество \"Двуглав орел\" и Руския институт за стратегически изследвания. До това заключение службите стигнали покрай разследване за пране на пари. Досъдебното производство е образувано на 3 юли 2019 г. На 9 септември в София, Брезник и Перник са проведени 11 претърсвания на недвижими имоти. Иззети са компютърни конфигурации, мобилни телефони и документи, обяви Цацаров. Леонид Решетников, бивш директор на Руския институт за стратегически изследвания (РИСИ), е с наложена от ДАНС 10-годишна забрана за влизане на територията на България, обяви главният прокурор. От прокуратурата твърдят, че има доказателства, че Малинов е приел срещу заплащане да изпълнява задачи от \"Двуглав орел\" и РИСИ. От Москва били финансирани разностранни мероприятия, които пряко засягат националната сигурност на България и представляват опити за \"целенасочено влияние и по отношение на нейната външна политика\". Намерена е докладна записка от Малинов на руски, която съдържала информация за настоящата геополитическа ориентация на България и идеи как да се промени, като се предлагали действия в няколко направления. Сред тях да се създадат интернет сайт, собствен тв канал и партия, която да стане електорална сила. В плана влизало и изкупуване на ключови предприятия като телекома БТК (\"Виваком\") чрез руската външнотърговска банка ВТБ. За три години Малинов посетил 30 пъти Русия, където се срещал с бизнесмена Константин Малофеев и Леонид Решетников. Зам. главният прокурор Иван Гешев посочи, че Малинов е приел срещу заплащане да изпълнява задачи, възложени му от ръководителите му. Заплащането е извършвано под различни форми, като е било предназначено за него, за притежаваните от него търговски дружества, тяхната дейност, както и за финансиране на различни мероприятия за оказване на влияние върху българската вътрешна политика. От събраните доказателства било видно, че според Малинов е следвало да се оказва влияние върху политическия живот на страната \"по таен начин\", натърти Гешев.  Разследващите твърдят, че Малинов е обсъждал как оръжейният завод \"Дунарит\" може да остане под контрола на Цветан Василев чрез прехвърляне на собствеността му към бизнесмена Емилиян Гебрев. При претърсването били намерени и договори за парични трансфери между фирми на Малинов с руски търговски дружества, свързани с Малофеев.", "date": "2019.09.11", "title": "Омесиха „Русофили”  и Леонид Решетников  с делото КТБ"}
{"url": "https://duma.bg/postavyat-osem-novi-znaka-po-patishtata-n199383", "text": "С осем нови предупредителни знака МРРБ ще повишава пътната безопасност и ще помага на водачите с информация. Това става ясно от съобщение на регионалното министерство. С тях ще се указва наличието на задръствания, намалена видимост, настъпило произшествие на пътя, зарядни станции за електромобили и станции за зареждане на автомобили с водород. С нови знаци ще бъдат обозначени и платените участъци от републиканската пътна мрежа, чието използване изисква винетна или тол такса. Новите указателни табели са включени в проект за промяна на наредбата за сигнализация на пътищата с пътни знаци, публикуван за обществено обсъждане от МРРБ, МВР и Министерството на транспорта. Промените били изготвени след анализ на подзаконовите нормативни актове, издадени на основание на Закона за движението по пътищата във връзка с изменението на текстове от Закона за пътищата. Предлага се въвеждането на три нови предупредителни знака за временна организация на движението. Те са от група \"А\" и ще сигнализират за опасност в жълт цвят. Знак А 41 - \"Образувано задръстване\", ще се използва за сигнализиране на пътни участъци, в които се е образувало задръстване, което водачите биха могли да не забележат своевременно. Знак А 42 - \"Намалена видимост\", ще се използва за сигнализиране на пътни участъци, в които видимостта е намалена поради мъгла, дъжд, снеговалеж, задимяване, запрашаване или други подобни условия. Знак А 43 - \"Настъпило пътнотранспортно произшествие\", ще се използва за сигнализиране на настъпил инцидент, който създава опасност или затруднение за движението. Предупредителните пътни знаци могат да бъдат изобразявани на информационните табла от интелигентните транспортни системи, свързани с управлението на движението. С нови пътни знаци ще се сигнализират и участъците от републиканската пътна мрежа, за които се изисква платена винетна или тол такса. Знак Д 25.1 ще информира водачите, че за използването на пътя се изисква платена винетна или тол такса, а знак Д 25.2 ще е само за тол такса. Те ще се поставят на мястото, от което възниква задължението за плащане на такса. Предвидени са специални пътни знаци, указващи наличието на зарядни станции за електрически превозни средства и станции за зареждане на автомобили с водород. Въвежда се и специален пътен знак за паркиране на електрически превозни средства за зареждане - Д 26. В утвърдените символи за изобразяване на видовете превозни средства се добавя и символ на \"Електрическо превозно средство\".", "date": "2019.09.11", "title": "Поставят осем нови знака по пътищата"}
{"url": "https://duma.bg/frontova-liniya-n199372", "text": "\"Продължаваме да работим по проектите с България. Следващата седмица ще бъдат обсъдени редица проекти, включително АЕЦ \"Белене\". Същевременно получаваме такъв изстрел.\" Така руският посланик Анатолий Макаров обвърза изграждането на АЕЦ \"Белене\" с острата позиция на външното ни министерство срещу изложбата в София за 75 г. от освобождението на Източна Европа от нацизма. Тя бе открита в понеделник вечерта. И на децата у нас е ясно, че спусъкът за \"изстрела\" не е натиснат от Екатерина Захариева, а от нейния Началник. А пък спусъкът на Началника е дръпнат от Вашингтон. Така по всичко изглежда, че геостратегическата фронтова линия се премества през площадката на втората ни атомна централа и тръбите на газопровода \"Турски поток\". На среща с журналисти Кент Логсдън, първи заместник-помощник секретар на Бюрото за енергийни ресурси на САЩ, вече коментира, че Вашингтон е притеснен от реализацията на проектите за АЕЦ \"Белене\" и за втората тръба на руския газопровод \"Турски поток\" през България до Сърбия и Западна Европа. С тях се увеличавала зависимостта на нашата страна от един енергиен източник, а зад двата проекта се криели политически интереси. Щото САЩ са чисти самаряни и се напъват да ни доставят скъп втечнен газ безкористно и без политически подбуди. Добре, че за 30 години посвикнахме с фалшивата загриженост на новия Голям брат. Но ако до 1989 г. за политическо послушание получавахме евтини енергоносители, сега хем отново сме послушни пудели, хем за това не получаваме нищо. Даже визите не ни махат, кожа дерат за едни изтребители. Още помним как точно преди пет години сенаторът ястреб Джон Маккейн, вече покойник, спешно пристигна в София да дърпа ушите на Орешарски за \"Южен поток\". Дали под свирката на новия Голям брат АЕЦ \"Белене\" от жизненоважен проект няма отново да се превърне в \"гьол\", където са потънали милиарди. Предстои да видим.", "date": "2019.09.11", "title": "Фронтова линия"}
{"url": "https://duma.bg/balgarite-v-bryuksel-sa-chistachi-i-stroiteli-n199374", "text": "Българските граждани, заселили се законно в Брюксел, работят основно като чистачки и строители. Това показват данни, представени в местни медии. Чужденците от ЕС съставляват 23% от столичното население. Най-често европейските имигранти са на възраст между 25 и 54 години. По-голям е делът на жените имигранти от новоприетите държави от ЕС, като единствено при гражданите на България, Румъния и Полша се наблюдава числено превъзходство на мъжете. Населението на Брюксел е 1,2 милиона души, като от тях 275 000 са имигранти от ЕС. Делът на тези чужденци е нараснал между 2000 и 2018 г. със 130 хиляди души, показват данните.", "date": "2019.09.11", "title": "Българите в Брюксел  са чистачи и строители"}
{"url": "https://duma.bg/kratki-novini-n199373", "text": "Гръцките военноморски сили разследват липса на оръжия от база на остров Лерос на фона на съобщения за изчезнали бронебойни муниции и гранати. Не се съобщава какви са липсващите оръжия, но според местни медии са бронебойни муниции и гранати. Бившият вицепремиер на Турция Али Бабакан ще сформира нова политическа партия преди края на годината. Той обяви това в интервю. Бабакан подаде оставка от ПСР заради \"дълбоки различия\". Той бе един от основателите на партията. Бившият руски правителствен служител Олег Смоленков, който беше обявен за \"американска къртица\" в Кремъл, никога не е работил за президентската администрация в Кремъл. Това увери прессекретарят на кабинета на Путин Елена Крилова. Си Ен Ен съобщи, че Смоленков е бил един от най-високопоставените американски информатори в руското правителство. По данни на Евростат повече от четири хиляди души, предимно млади хора, напускат Сърбия всеки месец, а годишно - 51 хил. души. Изследване на фондация \"Фридрих Ерберт\" посочва като основна причина за напускане на младите икономическите проблеми, а оттам и \"песимистичният поглед върху бъдещето на сръбското общество\". Северна Корея изстреля \"два неидентифицирани снаряда\" към морето, съобщи южнокорейската агенция Йонхап в момент, когато Пхенян предложи да поднови преговорите с Вашингтон. Снарядите са изстреляни от централната провинция Южен Пьонган в посока изток, уточни Йонхап, цитирайки генералния щаб на южнокорейските въоръжени сили.", "date": "2019.09.11", "title": "Кратки новини"}
{"url": "https://duma.bg/dzhonsan-se-zakani-da-ne-zabavi-brekzit-n199375", "text": "Британският премиер Борис Джонсън заяви, че няма да иска удължаване на срока за Брекзит, съобщава Ройтерс. Думите му идват часове след влизането в сила на закона, изискващ отлагане на излизането на Великобритания от Евросъюза до 2020 г., освен ако не бъде постигната сделка. Депутатите отново отхвърлиха искането на Джонсън да се опита да преодолее патовата ситуация чрез предсрочни избори. Джонсън, изглежда, е загубил контрол над излизането на Великобритания от ЕС с одобрението на закона, който го задължава да търси забавяне, освен ако не успее да постигне нова сделка на срещата на върха на 17 и 18 октомври. \"Ще отида на тази решаваща среща на върха и без значение по колко начина този парламент възнамерява да ми върже ръцете, ще се стремя да постигна споразумение от национален интерес... Това правителство няма да бави Брекзит повече\", отсече Джонсън.", "date": "2019.09.11", "title": "Джонсън се закани  да не забави Брекзит"}
{"url": "https://duma.bg/dadoha-ni-resora-inovatsii-i-mladezh-n199376", "text": "Българският еврокомисар Мария Габриел е предложена за отговорник по ресора „Иновация и младеж\" в новата Еврокомисия.  \"Досега Мария Габриел работи с всеотдайност в ресора на цифровите технологии, а отсега нататък ще създава перспективи за новите поколения\", заяви лидерката на ЕК Урсула фон дер Лайен.  Тя представи своя екип и новата структура на Еврокомисията. Новият колегиум ще се състои от 8 зам.-председатели, включително върховният представител на Съюза по въпросите на външната политика и политиката на сигурност, който е испанецът Жозеп Борел. Трима зам.-председатели ще имат двойна функция. Освен тази функция те ще поемат и ресори. Така холандецът Франс Тимерманс ще отговаря за климата, датчанката Маргрете Вестегер - за цифровизацията и конкуренцията, латвиецът Валдис Домбровскис - за финансите и капиталовите пазари. Останалите петима зам.-председатели са Жозеп Борел (ще отговаря и за направлението \"По-силна Европа на световната сцена\"), чехкинята Вера Йоурова, (\"Ценности и прозрачност\", гъркът Маргаритис Схинас (\"Съхраняване на европейския ни начин на живот\"), словакът Марош Шефчович  (\"Междуинституционални отношения и перспективи\"), хърватката Дубравка Шуица (\"Демокрация и демография\"). Останалите кандидати за комисари са австриецът Йоханес Хан с ресор за бюджета, Дидие Рейндерс за правосъдието, кипърката Стела Кириакидес за здравеопазването, естонката Кадри Симсон за енергетиката, финландката Юта Урпилайнен за международните партньорства, французоката Силви Гулар за вътрешния пазар и цифровизацията, унгарецът Ласло Трочани за съседство и разширяване, ирландецът Фил Хоган за търговията, италианецът Паоло Джентилони за икономиката, литовецът Виргиниюс Синкявичюс за околната среда и океаните, Никола Шмит (Люксембург) за работните места, малтийката Хелена Дали за равнопоставеността, полякът Януш Войчеховски за земеделието, португалката Елиза Ферейра за сближаването и реформите, румънката Рована Плумб за транспорта, словенецът Янез Ленарчич за управление при кризи, Илва Йохансон (Швеция) за вътрешните работи.  От предишната Еврокомисия остават Йоханес Хан, Фил Хоугън, Вера Йоурова, Маргрете Вестегер, Маргаритис Схинас, Валдис Домбровскис, Франк Тимерманс и Марош Шевчович. Съветът на Европейския съюз трябва да приеме този списък. За да бъдат избрани, новите комисари трябва да преминат изслушване и одобрение в Европейския парламент и от 1 ноември новата ЕК да встъпи в длъжност за срок до 2024 г.", "date": "2019.09.11", "title": "Дадоха ни ресора  \"Иновации и младеж\""}
{"url": "https://duma.bg/7-rast-na-parite-upravlyavani-ot-zastrahovatelite-n199377", "text": "Средствата, управлявани от дружествата, които извършват застрахователна дейност в България, възлизат на 8,135 млрд. лв. към края на юни. Техният размер се увеличава със 7% (532,4 млн. лв.) на годишна база и с 2,3% (184,5 млн. лв.) на тримесечна, показват предварителните данни на Българската народна банка. Активите на дружествата, които правят животозастрахователни полици, за една година нарастват с 12,5% (260 млн. лв.) - от 2,078 млрд. лв. към края на юни 2018 г. до 2,338 млрд. лв. към края на същия месец на тази година. Относителният им дял в общия размер на активите към 30 юни е 28,7% при 27,3% към края на второто тримесечие на миналата година и 28,3% в края на първото тримесечие на 2019 г. Средствата, управлявани от дружествата, извършващи общо застраховане, за една година се увеличават с 4,9% (272,4 млн. лв.) до 5,797 млрд. лв., а за три месеца ръстът е 1,8% (100,4 млн. лв.). В края на второто тримесечие относителният дял на активите на застрахователните дружества, които извършват общо застраховане, е 71,3% в общия размер на активите на компаниите, като от централната банка отчитат, че преди година този дял е 72,7% в края на второто тримесечие на 2018 г. и 71,7% към края на март 2019 г.", "date": "2019.09.11", "title": "7% ръст на парите, управлявани от застрахователите "}
{"url": "https://duma.bg/pishat-zakon-za-industrialnite-zoni-n199381", "text": "Няколко държавни ведомства в момента подготвят закон за индустриалните зони. С него ще се облекчат и съкратят процедурите за предприемачите. Това заяви вицепремиерът Томислав Дончев, който бе на посещение в индустриалната зона на Раковски. Там той откри професионален обучителен център. В него ще се преквалифицират работници и ще трупат знания деца от професионални гимназии.  \"Тракия икономическа зона е най-голямата у нас с над 180 фирми и 2 милиарда евро инвестиции за последните 23 години. Само за миналата година в нея са вложени 150 милиона лева\", каза вицепремиерът.", "date": "2019.09.11", "title": "Пишат закон за индустриалните зони"}
{"url": "https://duma.bg/promishlenoto-proizvodstvo-se-sviva-n199378", "text": "Промишленото производство през юли се свива с 0,9% спрямо година по-рано, показват календарно изгладените данни на Националния статистически институт. Спрямо юни се отчита ръст от 0,8%. На годишна база спад има в производството и разпределението на електрическа и топлоенергия и газ - с 2,4%, и в преработващата промишленост - с 1,1%, а ръст - в добивната промишленост - с 4,4%. По-значително намаление в преработващата промишленост има при производството на метални изделия, без машини и оборудване - с 19,2%, производството на облекло - с 8,4%, производството на текстил и изделия от текстил, без облекло - с 6,9%, производството на основни метали - с 5,1%. Увеличение е отчетено при производството, некласифицирано другаде - с 29,5%, производството на превозни средства, без автомобили - с 25,8%, печатната дейност и възпроизвеждането на записани носители - с 18,3%, производството на лекарствени вещества и продукти - с 13,4%.", "date": "2019.09.11", "title": "Промишленото производство се свива"}
{"url": "https://duma.bg/nyama-da-pipat-tsenata-na-parnoto-n199379", "text": "\"Булгаргаз\" очаква по-ниски доставни цени по дългосрочния договор с \"Газпром експорт\" и затова предлага на Комисията за енергийно и водно регулиране да одобри поевтиняване на природния газ през последното тримесечие на годината. Предложението на държавния газов доставчик е намалението в сравнение с цената през третото тримесечие да е с 0,11%, или с 5 ст. Няма да има никакво повишение на цената на топлинната енергия до края на тази година, каза вчера председателят на Комисията за енергийно и водно регулиране (КЕВР) Иван Иванов пред журналисти в сградата на регулатора, където комисията чества 20 години от създаването си. Той се аргументира със заявлението на \"Булгаргаз\" за намаление на цената на природен газ с 0,11%.  Иванов каза още, че спрените топлоелектрически централи не влияят върху цената на тока за бизнеса, защото произвеждат малко мощности. Освен това предвиденият планов ремонт на ТЕЦ \"Марица-изток 1\" е завършил предсрочно. За момента КЕВР не е констатирала нарушения на лицензите на спрените ТЕЦ-ове, но вероятно има нарушения на комплексните разрешителни, които се издават от Министерството на околната среда и водите. КЕВР не се занимава с конкретния характер на първичното гориво, което постъпва в тези централи, уточни Иванов.", "date": "2019.09.11", "title": "Няма да пипат цената на парното "}
{"url": "https://duma.bg/otchitat-rast-v-stroitelstvoto-n199380", "text": "По данни на НСИ през юли индексът на продукцията в сектор \"Строителство\", изчислен въз основа на сезонни данни, е с 1,7 на сто над равнището от предходния месец. Календарните данни показват нарастване от 4,3 на сто на строителната продукция през юли 2019 г. в сравнение със същия месец на 2018 г. През юли 2019 г. индексът на произведената строителна продукция, изчислен от сезонни данни, е над равнището от предходния месец, като продукцията от гражданското/инженерното строителство се увеличава с 2,6 на сто, а от сградното строителство - с 1 на сто. На годишна база нарастването на строителната продукция през юли 2019 г., изчислено от календарни данни, се определя от положителния темп при сградното строителство, където ръстът е с 8,3 на сто, докато при гражданското/инженерното строителство е регистрирано намаление с 0,8 на сто.", "date": "2019.09.11", "title": "Отчитат ръст в строителството"}
{"url": "https://duma.bg/blizo-700-firmi-na-panaira-v-plovdiv-n199382", "text": "Близо 700 фирми ще представят модерни технологии, продукти и услуги за индустрията и дома по време на Международния технически панаир от 23 до 28 септември, съобщиха организаторите. В рамките на пет специализирани изложби може да се видят новости от автомобилната индустрия, транспорта, автосервизното оборудване, строителството, електротехниката, електрониката, машиностроенето, роботиката, автоматизацията, информационните и дигиталните технологии, екологията, енергетиката, химическата промишленост и водния сектор. Очаква се над 30 000 посетители, специалисти от България и Европа да се включат в най-значимия технологичен форум на Балканите. На него ще бъде демонстрирано уникално подово отопление.  Изделието е първото в света с максимален клас на защита. То загрява плочи с дебелина до 30 сантиметра и ги превръща в акумулатор, който излъчва топлина в продължение на 6 часа, без да харчи ток. Може да се използва както в дома, така и за обезледяване на пътища и стадиони. Триизмерно лазерно сканиране на сгради също е сред новостите на ЕСЕН 2019. Върховата технология се използва за съставянето на подробна и прецизна информация за стари здания, паметници на културата, археологически находки. Получените данни са основа на проектите за реставрация и реконструкция. Посетителите могат да видят как се прилага на практика 3D лазерното сканиране на семинар с участието на специалисти от Германия и Швейцария, който ще се състои на 23 и 27 септември.  И ако тази технология допринася за обновяването на сградите, комфортът в тях значително се повишава с новото поколение сандвич панели за изолация, които ще представи българска компания. Използваните в тях материали и конструкцията подобряват топло- и звукоизолацията, устойчивостта на пожари и енергийната ефективност. Предлагат се и други  иновативни изолационни системи, обединяващи плюсовете на традиционното строителство с предимствата на съвременните технологии. Най-модерните решения са подходящи за  нискоенергийни и пасивни сгради, твърдят експерти. Сред новостите са и предварително изолирани тръби, които се използват в бита за вътрешно разпределение на топла и студена вода, в индустрията и инфраструктурата. Улеснение при ремонта създава нов вид мазилка, която може да се нанесе върху стара настилка, например плочки в банята или паркет на пода. Тя се предлага в 1000 цвята.", "date": "2019.09.11", "title": "Близо 700 фирми на панаира в Пловдив"}
{"url": "https://duma.bg/plovdivchani-aplodiraha-fenomena-mamma-mia-n199359", "text": "Вчера \"Мамма мia\" гостува за първи път на Античния театър в Пловдив, където над 2000 зрители се насладиха на четиридесет и петото представление на постановката на Софийската опера. Тя е дело на режисьора Пламен Карталов, а музикалното ръководство е в ръцете на Светослав Лазаров, тон режисьора Влади Владимиров, музикалния консултант Жорж Димитров, а сценографията е на Нела Стоянова. Хитовете на \"АББА\" са магнетични шедьоври, които се слушат и съпреживяват от емоционалната игра, пеене и танци на всички артисти, които увличат публиката в пълен екстаз. След Пловдив спектаклите се пренасят на сцената на Софийската опера за последен път през този сезон на 13, 14 и 15 септември. Тържественото откриване на 130-ия сезон е на 20 септември с галаконцерт, посветен на 90 години от рождението на Николай Гяуров.", "date": "2019.09.11", "title": "Пловдивчани аплодираха феномена \"Мамма мia\" "}
{"url": "https://duma.bg/deveti-ni-izvadi-ot-getoto-na-istoriyata-n199365", "text": "75-годишнината на Девети септември стана поводът противниците на тази дата да се нахвърлят върху нея като средновековните инквизитори върху еретик, основателно отхвърлящ канона.  \"Нa 9 ceптeмври 1944 г. c държaвeн прeврaт нa влacт идвa прecтъпнo прaвитeлcтвo... Тoвa e нaй-чeрнaтa дaтa в нaшaтa Иcтoрия!\", изграчи се Атлантическият съвет на България (АСБ). Тази дата била убила \"бъдещето на няколко български поколения\". Според друг инквизитор Девети септември е превърнал България в съветска колония. \"Ocвoбoждeниe\" нa Бългaрия oт пълнoцeннo нaциoнaлнo битиe зa пoлoвин вeк, прeз кoйтo cтрaнaтa и нaциoнaлнaтa oбщнocт ca упрaвлявaни oт кoлoниaлнa aдминиcтрaция в пoлзa нa импeрcкия цeнтър - Мocквa\", ето това е тази дата за атлантика от черноморския бряг Огнян Минчев. За него времето след Девети е поробване. \"Щиковете на Съветската армия донесоха на народите в Централна и Източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави\", излая и нашенското МвНР.  Хайде сега да дадем  числата и свидетелствата. Eто как буржоазният депутат Серафим Георгиев в свое изказване на 12 март 1940 г. пред парламента обрисува \"страшната картина на българската мизерия\", която е видял с очите си: \"Едно дете ядеше симид, вместо сирене с царевичен хляб. Мога да ви прочета и данни: 19,5% от селските семейства живеят в тухлени, а 61% в кирпичени къщи; селското жилище се състои обикновено от две стаи, в които живеят средно шест души; в тези стаи обикновено се готви. 57% от домакинствата нямат кладенци; 17,4% нямат клозети. 20% от домакинствата нямат кревати, а останалите 80% имат средно по два кревата за шест души. 28,5% от домакинствата нямат маса, а 36% нямат стол. 28% нямат печка. 36% нямат юрган. 46,5% нямат дюшеци, а 34% нямат никаква постеля. Домашните съдове и прибори са със съмнителна чистота и се държат на открито, понеже 53% от домакинствата нямат нито един шкаф. Измиването на тялото през зимата е непознато. Долните дрехи обикновено са така замърсени, че са хванали кожа от кир. Ето това са покъртителните условия за закъснялостта на българския живот\", заключава депутатът. Всъщност за мизерията на българското село знам от първоизточник като покойния ми баща, журналиста Стефан Михалков от пернишкото полупланинско село Косача, който през 1939-1940 г. е бил 12-13-годишен. Гладувал е и тогава заедно с братята и връстниците си, гладувал е и по-късно като гимназист в София преди Девети. Макар родителите му да са работили. Според всеобщото мнение царска България, през 1939 г., е била  Прескачам няколко десетилетия до датата 10 ноември 1989 т. Тя заварва българското село с тухлени къщи на по няколко ката, старите къщи от кирпич или от кал и плет (каквато е била и къщата на баща ми), са почти изчезнали. \"Най-черната дата в българската история\" създава селското жилище с по 4-5-6 стаи и отделна кухня, където децата спят в отделна от родителите си стая. \"Колониалната администрация\" на Москва е осигурила креват, юрган, дюшек, постеля за всеки неин обитател, шкафове за посудата му и гардероби за дрехите му. Тоталитарният режим е изкопал не само кладенци за селските къщи, но на много места е прокарал и директно водоснабдяване. Всички селски семейства имат вече и клозети, нищо, че в повечето случаи по стара традиция те са външни. \"Бъдещето на няколко български поколения\" е било \"убито\" и от появата на бани по селските къщи, благодарение на които хората са могли да се къпят вече и през зимата.    През 1989 г. селското ни стопанство е разполагало с около 648 000 крави, 24 000 бивола, 4 120 000 свине, 8 610 000 овце и 41 805 000 птици.  През 1983 г. страната ни, която тогава е била 66-а по население, по производство на човек от населението е заемала второ място по тютюн, трето място по слънчоглед, ябълки, четвърто място по пшеница, шесто място по брой на овце и вълна.  Да видим сега какво е било изхранването на българина преди и след Девети. За консумацията на хляб, хлебни изделия, яйца, плодове и зеленчуци през 1939 г. данни няма. Обясненията са две: в прехвалената като най-успешна година на тогавашния капитализъм у нас не е имало институция, която да прави такава статистика, или наличните данни са били толкова лоши, че царска България щяла да си вкара автогол, ако ги бе публикувала. В края на 80-те години \"поробеният\" българин е консумирал годишно по 192 кг хляб и хлебни изделия, по 255 броя яйца, по 109 кг плодове, по 117 кг зеленчуци. Ако през 1939 г. консумацията на месо е била по 8,7 кг на човек от близо 6-милионното ни население, през 1988 г. показателят е 77,8 кг при почти 9-милионно население. 10 пъти повече \"черният\" Девети септември е подобрил изхранването по този показател. И не само по него, ами и по белтъчини и калории, което е признак за цивилизовано изхранване.  И в същото време през 2017 г. тези показатели в иначе \"свободната\" България са паднали драстично, като при хляба и месото падането е над два пъти.   Официални данни за средногодишния прираст на номиналните доходи на човек от населението отпреди Девети също не е имало, но ето какво се случва след това: ако през 1953-1956 г. прирастът е едва 0,25%, през 1986-1990 г. той е вече 10,25 на сто. Това е резултатът от индустриализацията, агрокомплексите и силната социална политика. Седмината братя и сестри на моите родители построиха нови селски къщи на по 2-3 етажа или си изпонакупиха апартаменти в Перник и София, а 12-те ми братовчед(к)и не ядяха симид, израснаха без гладуване и лишения, учиха и хванаха професии, включително на висшисти, създадоха собствени семейства. При това, без да са били от управляващите и да са крали обществени средства. На Девети извършеният \"преврат с външна помощ\" е започнал  и \"закъснялостта на българския живот\". Средната продължителност на живота е може би най-точният показател за качеството на живота в една държава. Та ако през 1935-1939 г. тя е била 51,7 години, през 1987-1989 г. скача на 71,4 години - с 20 години. През 1945 г. смъртността на 1000 души е била 14,9 на сто, а през 1989 г. пада до 12,6 на сто. Излиза, че нарасналата с 20 години продължителност на живота е убийство на \"бъдещето на няколко български поколения\". И това ли е \"откъснатост от динамиката на процесите в развитите европейски държави\", за които също са типични намалената смъртност и увеличената продължителност на живота през втората половина на ХХ в.  И още за населението. Ако в края на 1946 г. у нас е преброено малко над 7 млн. население (7,029 по данни на НСИ), през 1985 г. населението ни е вече 8 950 000 души, след това стига 9 млн. Простата сметка показва, че след \"най-черната дата\" българите сме се увеличили с 1,8 млн. души. Това прави средно по около 450 000 души на десетилетие през всичките 45 години \"поробеност\". И каква излиза тя. Тоталитарният режим бил толкова \"престъпен\", зависимостта ни от Москва е била толкова \"пагубна\", че на българите не ни е оставало нищо друго, освен да се множим и да се радваме на големи семейства и нови поколения.  А как всъщност да не се множим при някогашното ни здравеопазване! То е покривало цялата територия с болници, поликлиники, здравни центрове, аптеки, лекари. Докато сега здравеопазването се е свило само до 5-6 големи града и цели региони са без лекари и аптеки. Ако през първите три петилетки (1949-1960 г.) годишните разходи за здравеопазване са били средно по 323 млн. лева, през 1980 г. те достигат 793,7 млн., а през 1989 г. вече 1,2 млрд. лева.  несъмнено бе тежка грешка, но вижте какво се случва в бившия Кърджалийски окръг, бастиона на турското малцинство у нас. Ако през 1944 г. там е имало само 60 болнични легла и 20 лекарски длъжности, през 1985 г. показателите са вече съответно 4500 и 1600. Специално за Кърджалийски окръг и България като цяло щиковете на Съветската армия явно са донесли в пъти повече болнични легла и лекари. А през годините на \"просъветското поробване\" е била създадена такава здравна система, за която британски финансови консултанти са ни съветвали през 1996-1997 да не се пипа (според бившия финансов зам.-министър Атанас Кацарчев). Само че ние не ги послушахме и обрекохме няколко поколения на бавно измиране, недояждане и непълноценно хранене. Да не подминем и индустрията. Според сведенията през 1939 г. в икономиката ни не е имало изделия на тежката химия и химическата промишленост, на фармацията, електротехниката, машиностроенето, черната и цветната металургия. Машиностроенето и металообработването са бели петна. Десетината предприятия и 50 работилници са на крайно ниско технологично ниво, в тях работят около 4400 души, но само 94 от тях са с над 10 работници, а инженерите са не повече от 200 души. Производството и износът ни се състоят най-вече от тютюн (повече от 50% от износа), следван от зърно, яйца, плодове, маслодайни продукти, кожи, птици. Пак според всеобщите оценки България е била изостанала аграрна държава сред най-слабо развитите в Европа - занаятчийското гето на цивилизацията. А \"най-черната дата\" в българската история води до развитието на отрасли, които са липсвали преди това. И  През 1989 г. в машиностроенето и металообработването са работели 730 завода, 430 000 работници и 35 000 инженери. 5000 научни дейци са създавали нови технологии и машини в 30 научноизследователски института. През 1981 г. сме имали износ на 83 000 електро- и мотокари, а \"Балканкар\" е бил във водещата тройка производители на такава продукция заедно с \"Кларк\" от САЩ и \"Тойота\" от Япония. България се бе превърнала в една от 30-те държави, участващи в световния експорт на машини. Ако до средата на ХХ век бяхме последни в Европа по енергийни мощности, до 1990 г. те бяха нараснали 120 пъти! Тогава стигнахме Белгия и Австрия и изпреварили Дания, Португалия и Гърция.  Сега може и да звучи неправдоподобно, но според  познавачите през 80-те години страната ни е била втора по износ на електроника и електротехника на глава от населението след Япония. Отделно \"поробването\" бе създало 250 000 компютърни инженери. Родната фармация пък е държала над 15% от световния пазар на фармацевтични продукти. Да попитам Екатерина Захариева това ли е \"деформираното икономическо развитие и откъснатост от динамиката на процесите в развитите европейски държави\". В крайна сметка от изостанала аграрна държава след Девети България скача в графата на средно развитите индустриално-аграрни страни. Чудно ли е тогава, че през 1988 г. Индексът на развитие на ООН бе поставил страната ни на престижното 27-о място от общо 130 страни. Тоест Девети ни извади от гетото на Европа и на историята. А днес свободна България падна до 51-во място, макар и сред повече държави - 198. Не е изненадващо и проучването на социологическата агенция Галъп Интернешънъл от септември 2014 г., според което 45% от българите оценяват периода на социализма като успешен, а само 17% го смятат за загубено време. В същото време само 9% оценяват реставрирания капитализъм у нас за успешен, а 61% го оценяват отрицателно.  Що се отнася пък до уж 30-хилядите избити след Девети и изобщо до \"изтребването на елита ни\", налагат се три извода. Първо, това число е фейк внушение, то подозрително съвпада с 30-хиляди избити прогресивни българи от септември 1923-та до септември 1944-та. \"Хиксът\" на жертвите очевидно цели да внуши, че социализмът също бил жесток. Второ, докога ще роним сълзи за едни хора, които бяха довели страната до трета национална катастрофа и немалка част от тях се противопоставяха на измъкването й от нея? И трето. Да, имало е и саморазправа след Девети, каквато е имало в цяла Европа, а в лагерите са лежали или са починали и свестни хора. Наистина жалко за тях, но в такива времена покрай сухото винаги изгаря и влажното. Затова революциите и кръвопролитията вече не са за предпочитане при вътрешни национални сблъсъци. В същото време историческият епилог на Девети септември ясно показва, че тези хора са се озовали от погрешната страна на историята. Излиза, че те са били срещу измъкването ни от гетото на историята - срещу това селският жител да има свое легло и юрган и да си държи посудата в шкафове, а не по пода. Впрочем съчетанието на лагери и репресии със стопански градеж, на потъпкването на някои права със скок в качеството на живота не е лесно за смилане от разума. И в това отношение науката - антрополози, философи, социолози, политолози - още не са дали пълноценното обяснение на това противоречие.   Що се отнася до тези, които сега изцяло отричат Девети септември, за тях в главата ми шарят четири обяснения. Когато АСБ грачи, че отърсването на страната от гетото на Европа е най-черната дата в националната ни история, това образувание се превръща в Атлантическо Слабоумие на България. Да отричаш изцяло 45-те години социализъм в България при тези факти, значи в мозъка ти да не тече бистра логика, а мътилката на невежеството и догмата.  Другото обяснение е, че тези хора са съвременен Юда - продали са националната история и памет на външни сили за постове, пари и други ползи. Има и трето обяснение - част от тях са просто нарциси, които драпат да лъснат в прожекторите на общественото внимание. Но при всички случаи те стоят като безродници и дори като българомразци, щом теглят кръст на време, в което страната ни бе влязла в трийсетицата на най-развитите държави.  ", "date": "2019.09.11", "title": "Девети ни извади от гетото на историята"}
{"url": "https://duma.bg/poslednata-kniga-na-evtim-evtimov-i-romanola-miroslavova-s-premiera-n199360", "text": "Част от културната програма на Алея на книгата, която ще се проведе до 15 септември в пешеходната част на бул. \"Витоша\", ще бъде премиерата на последната книга на Евтим Евтимов и Романьола Мирославова, озаглавена \"Заедно\" (издание на \"Персей\"). Събитието е на 12-и от 19 ч. на сцената на културната програма (пресечката на бул. \"Витоша\" и \"Патриарх Евтимий\"). Известни  български поети, приятели на Евтим и Романьола, ще прочетат стихове от новата книга. Евтим Евтимов и Романьола Мирославова ще си останат една от емблематичните двойки в българската литература, подобно на Пенчо Славейков и Мара Белчева. Свързани от поезията, те вървяха заедно и в живота, и в творчеството, създаваха стихове, вдъхновявани един от друг, бяха неразделни в продължение на две десетилетия, заедно поеха и отвъд преди 3 години.  \"Той сякаш не можеше да приеме мисълта да погребе жената, която обича и която е двайсет години по-млада от него, но е обречена от жестока болест\" - пише в предговора си Пламен Тотев, който е съставител на тази тяхна последна книга. \"Независимо от собственото си разклатено здраве в последната им година Руми подкрепяше неотлъчно Евтим - и духовно, и физически, разпалвайки волята му за живот и творчество. Двамата си бяха взаимна опора, всеки загрижен за другия.\" Книгата включва най-хубавите им стихове, вдъхновени един от друг, както и последните им ръкописи. Наред с шедьоври на българската любовна лирика като \"Жена на балкона\", \"Вечерно видение\", \"Винарна на любовта\" и \"Младо вино\" са публикувани непознати стихотворения, които ценителите на поезията тепърва ще обикнат.  На събитието ще бъдат връчени и наградите от Националния конкурс за любовна лирика \"Горчиво вино\", организиран от НЧ \"Братя Миладинови 1914\" - Петрич, откъдето започва творческия си път Евтим Евтимов. ", "date": "2019.09.11", "title": "Последната книга на Евтим Евтимов и Романьола Мирославова с премиера "}
{"url": "https://duma.bg/i-podkaraha-tri-sindzhira-rusofili--n199366", "text": "Епицентър Да подкараш три синджира русофили към следствието навръх 9-и септември, е еманация на глупостта в държавата. Да оковеш доктор по философия с белезници и да го разкарваш по улиците на София, е бруталност, която навява ужасни спомени. И не е в полза на държавата. Да създадеш огромен скандал с Русия, когато искаш енергийни проекти от нея, е тежко политическо късогледство. Във вреда на държавата. Да правиш всичко това под диктовката на чужда служба, без да отчиташ обществените реалности, е безотговорност. И унижава държавата. Последиците: - сплотяване на левите сили у нас, - консолидиране на БСП и туширане на вътрешнопартийните разногласия пред външния враг, - създаване на още по-голям негативизъм към управляващите, - прокарване на още разделителни линии в обществото и създаване на нови огнища на омраза, - лош имидж на България навън, - лош климат вътре в България. Кому бе нужно това? Може русофилите да са най-големите шпиони у нас, това тепърва трябва да се докаже, но да използваш такива репресивни методи в условията на европейска демокрация, си е чист политически вандализъм, който ще има тежки последици. Жалко, че слепците у нас са толкова много! И са на такива високи постове в държавата!  ", "date": "2019.09.11", "title": " И подкараха три синджира русофили ..."}
{"url": "https://duma.bg/10-firmi-se-boryat-za-430-mln-lv-za-chistotata-na-sofiya-n199392", "text": "10 фирми и консорциуми са подали оферти за почистването на София. Обществената поръчка е на стойност 430 млн. лв. Сред кандидатите са две фирми, свързвани с името на Румен Гайтански-Вълка. Това са \"Зауба\" АД и \"Грийн партнърс БСК\", които искат да поемат почистването на 4 зони в столицата. В момента \"Грийн партнърс\" се явява реално като подизпълнител на общинското дружество \"Чистота-Искър\" и получава пари за почистването на три столични района.  Две нови дружества се опитват да пробият в почистването на София - \"ФСС-България\" и \"Евро Импекс София ДЗЗД\". Останалите кандидати и в момента се занимават със сметоизвозването в града. Това са консорциумът \"Титан София Изток 1\" ДЗЗД, \"Титан София Център 1\", ЗМБГ, Обединение \"БАКС-Астон\" \"АЕС-Х груп\". Основните кандидати отново са свързани с името на Кирил Домусчиев.  ДУМА припомня, че общинските съветници от БСП поискаха спиране на обществената поръчка, а решението за почистването на града да бъде взето след изборите.", "date": "2019.09.11", "title": "10 фирми се борят за 430 млн. лв. за чистотата на София"}
{"url": "https://duma.bg/boyni-izkustva-i-tantsi-ot-iztoka-zavladyavat-teatar-azaryan-n199361", "text": "Уникалната култура на Изтока, пречупена през специфичното бойно изкуство \"Боен танц\", ще се пренесе на сцената на Театър \"Азарян\" на 13 септември от 19 ч. Бойният танц ще бъде изпълнен от китайския ансамбъл \"Джао Лян\", който чрез танци, музика и визуални ефекти ще провокира границите на съвременното танцово изкуство и ще промени представите на публиката за него. В китайския език думите \"танц\" и \"бойно изкуство\" имат сходно произношение. Макар че се различават като значение, те намират връзка помежду си във философията за съчетаването на физическото и духовното измерение на човека. От една страна, танцът се разглежда като начин за предаване на бойното изкуство, а от друга - като метафора на танца.  Режисьор и хореограф е Джао Лян. Той е един от водещите специалисти в изкуството на съвременната хореография. \"Боен танц\" е най-новият проект на ансамбъл \"Джао Лян\". ", "date": "2019.09.11", "title": "Бойни изкуства и танци от Изтока завладяват Театър \"Азарян\""}
{"url": "https://duma.bg/datata-n199364", "text": "1833 - РАЖДА СЕ ЛЕАНДЪР ЛЕГЕ, ФРЕНСКИ ДИПЛОМАТ (УМИРА 1887 Г.). Вицеконсул в София по време на Априлското въстание и Руско-турската освободителна война. Заедно с френския вицеконсул в Пловдив Гайяр дьо Фери имат основна заслуга за правилното информиране на френското правителство. Призовава турските власти да спрат кървавите репресии, защитава осъдените участници във въстанието и съдейства за спасяването на мнозина от тях. 1900 - РАЖДА СЕ СЕМЬОН ЛАВОЧКИН, РУСКИ АВИОКОНСТРУКТОР (УМИРА 1960 Г.). Под негово ръководство са създадени изтребителите ЛаГГ-3, Ла-5, Ла-7 и редица техни модификации, които изиграват важна роля през Втората световна война. Създаденият от неговото конструкторско бюро самолет първи в СССР достига скоростта на звука. През 1954 г. работи над крилатата ракета \"Буря\". 1935 - РАЖДА СЕ ГЕРМАН ТИТОВ, СЪВЕТСКИ КОСМОНАВТ (УМИРА 2000 Г.). Извършва първия в света космически полет с продължителност над 24 ч. на борда на космическия кораб \"Восток-2\" (6-7 август 1961 г.). За 25 ч. и 11 мин. корабът прави 17 обиколки на Земята, прелитайки над 700 000 км. 1961 - ФОРМИРАН Е СВЕТОВНИЯТ ФОНД ЗА ДИВАТА ПРИРОДА (World Wide Fund for Nature - WWF). Международната неправителствена организация, създадена в Швейцария от природозащитници, се занимава предимно с проекти срещу влошаване на състоянието на околната среда. Има над 5 млн. членове, хиляди сътрудници и развива дейност в повече от 100 държави. 1973 - ЗАГИВА САЛВАДОР АЛИЕНДЕ, ЧИЛИЙСКИ ПОЛИТИК И ПРЕЗИДЕНТ НА СТРАНАТА (Р. 1908 Г.). По време на управлението на Алиенде са национализирани ключовите отрасли на чилийската индустрия, в т.ч. и добивът на мед, който в голямата си част е в ръцете на концерни от САЩ. На 11 септември 1973 г. в страната е извършен военен преврат, ръководен от Аугусто Пиночет с активното участие на ЦРУ. Алиенде загива заедно с хиляди свои сънародници, жертва на хунтата на Пиночет. 2001 - ИЗВЪРШЕН Е АТЕНТАТ СРЕЩУ ДВЕТЕ КУЛИ НА СВЕТОВНИЯ ТЪРГОВСКИ ЦЕНТЪР В НЮ ЙОРК. 19 ислямски терористи отвличат 4 пътнически самолета и разбиват два от тях в рамките на 18 минути в кулите близнаци. Предизвиканият от сблъсъците пожар причинява рухването на двете кули. По официални данни загиват 2986 души, вкл. и атентаторите. Същия ден самолет удря Пентагона във Вашингтон (жертвите са около 800), а друг пада край гора, близо до Питсбърг, щата Пенсилвания. Общо около 2000 души се водят безследно изчезнали след атаките. През април 2002 г. говорител на терористичната организация \"Ал Кайда\" официално поема отговорност за атентатите. От 2002 г. 11 септември се отбелязва в САЩ като Ден на патриота в памет на загиналите по време на терористичните нападения в Ню Йорк и Вашингтон.", "date": "2019.09.11", "title": "Датата"}
{"url": "https://duma.bg/nay-dobrite-detski-tvorbi-ot-svetoven-konkurs-pokazvat-v-ndk-n199362", "text": "Изложба на най-добрите произведения от седмото издание на Световния конкурс за детска рисунка ще бъде показана в Арт галерия - НДК между 13 и 20 септември. Участниците ще бъдат разпределени в 13 възрастови групи, а официалното откриване е този петък от 18.30 ч. Тази година в конкурса са взели участие деца от 63 държави с над 8000 рисунки.  Използвайки различни материали и техники за рисуване, малките и по-големи художници на възраст от 4 до 18 години представят своите творби на свободна тема или \"Хайде да играем навън - любимите ви игри и забавления, когато сте сред природата\".  Авторът на най-добрата чуждестранна рисунка ще получи голямата награда на фондация \"Малък Зограф\" - статуетка, а най-добрият млад талант ще спечели голямата награда на НДФ \"13 века България\" - статуетка и парична премия. Ще бъдат раздадени още 13 златни, 26 сребърни и 39 бронзови медала, 70 поощрителни и 70 поддържащи награди. В раздел \"Дебют\" журито ще избере най-доброто произведение, което ще попадне в каталога на победителите, който фондация \"Малък Зограф\" издава всяка година. Председател на журито е проф. Анна Бояджиева. Традиция се превърна и награждаването на изявени преподаватели - за активната им работа по възпитанието на децата чрез изобразителното изкуство и на ръководители на институции - за безрезервната им подкрепа на децата от България и света. Изложбата продължава от 14 до 20 септември в Арт галерия - НДК. Входът е свободен.", "date": "2019.09.11", "title": "Най-добрите детски творби от световен конкурс показват в НДК"}
{"url": "https://duma.bg/tezi-normalni-li-sa-n199367", "text": "Когато научих, че Специализираната прокуратура е арестувала рано сутринта Юрий Борисов, за миг се попитах дали не съм се събудил в някакъв друг извратен свят. Как ще наречете държава, която в ранни доби отива да арестува един от най-добрите български журналисти и анализатори? Въоръжена лудница? Психиатрия, останала без хапчета? Диктатура? При това копоите са се появили рано сутринта с обвинение по член 105 от Наказателния кодекс по дело, което е образувано още на 3 юли тази година. Този член в НК е изключителен - той гласи, че който се постави в услуга на чужда организация или чужда държава, за да й служи като шпионин, се наказва с лишаване от свобода от 10 до 15 години. \"Тия нормални ли са?\", попита един мой приятел във фейсбук. Аз си задавам същия въпрос. После се оказа, че акцията има по-големи пипала. Че репресията е засегнала почти цялото ръководство на Национално движение \"Русофили\". В по-късните часове на вестниците писаха, че са били арестувани и председателят на организацията Николай Малинов, както и неговият заместник Милен Чакъров. В късните часове Юрий Борисов бе освободен. Без да му повдигнат обвинение. После стана ясно, че властта се притеснявала, че Москва може да се опита да повлияе на изборите у нас. И пак беше намесено името на руския пенсионер генерал Решетников, който се бил интересувал от социологически проучвания. Дълго медитирах пред тази информация. Това ли е секретната информация? Социологически проучвания? Които всеки може да намери в медиите? Тези нормални ли са? Познавам Юрий Борисов от много време насам. Дълги години той беше мой главен редактор във вестник ДУМА и смея да твърдя, макар че звучи патетично и предвзето - един от главните ми учители в журналистиката. С него сме приятели, съмишленици, а заедно сме написали и десетки статии под псевдонима братя Ружеви. В Юрий няма нищо прикрито - ако искате да разберете кой е той, просто прочетете статиите му или някой от неговите разкази. Там ще видите истинския му образ - прекрасен анализатор, задълбочен интелектуалец, човек, който не обича емоционалната патетика, защото вярва, че фактите и цифрите говорят сами за себе си. Позорната акция на властта остави без думи даже част от най-гласовитите русофобски истерици. Моят любимец Иво Инджев например успя да произведе единствено напомнянето, че ръководството на \"Русофили\" е участвало в предизборна среща с Бойко Борисов през 2017 г. Вероятно в него все пак е останал някакъв остатък от здрав разум, защото дори и този бард на градските лудости е наясно, че Юрий Борисов и Николай Малинов няма как да са руски шпиони. От холивудските трилъри и от цяла поредица от романи знаем, че истинският шпионин е дълбоко прикрит и законспириран, а обикновено е и на място, където има достъп до пареща конфиденциална информация. Нито Борисов, нито Малинов имат достъп до такава. Властта може и да има похотливото желание да се разправи с русофилството, но както винаги по своя нелеп и просташки начин избра възможно най-неподходящата форма.  Арестът на Юрий е откровен опит за сплашване. Не на него. Не мисля, че той може да бъде уплашен. Това е знак към всички, които мислят като него. Мълчете си! Трайте! Скатавайте се! Не мърдайте! Властта ви дебне!   (със съкращения)", "date": "2019.09.11", "title": "Тези нормални ли са?"}
{"url": "https://duma.bg/vnimanie!-fashizam!-hora-bdete!-n199368", "text": "Евгений ме представи като потомка на участници в антифашистката съпротива. Така е. Искам да ви призная нещо - аз имам личен интерес от Девети септември! На този ден едно момиче с рязана карабина на рамо слиза от Балкана - това е моята майка, партизанка от Втора средногорска бригада \"Васил Левски\". А един млад мъж, един \"черен ангел\", с \"валтер\" на кръста, излиза от нелегалната квартира - това е моят баща. Ако бяха загинали, сега нямаше да имам честта да говоря пред вас. Мислех си какво да кажа днес тук, пред Братската могила. Исках да говоря за това, че отново се развилняха фалшификаторите на историята, които си вилнеят вече 30 години. Че 30 години ние сме във война. Че войните биват различни - горещи, студени, граждански, икономически, информационни. Но най-коварна е войната срещу историята, истината и паметта.  Мислех да ви кажа, че 30 години българската десница хули и проклина и 9 септември, и българските антифашисти, защото има едно основно занимание - да подменя историята, за да остане народът безпаметен, понеже най-лесно се управляват безпаметни. Че 30 години слушаме едно и също - в България е нямало фашизъм, а мила и любезна законна власт; че участниците в антифашистката съпротива са терористи, безродници и национални предатели, банда престъпници, неграмотни цървули и каскети, които са си заслужили да бъдат разстреляни, избесени и обезглавени и главно - да бъдат опозорени и осъдени на забвение; че техните убийци, Черните капитани и Черните Павлета, полицейските копои и жандармеристи, деветоюнските превратаджии и шпицкомандаджии, и всякакви главорези, касапи и мракобеси бяха обявени за невинни жертви на комунизма, за герои, мъченици и светци.  Мислех да ви разкажа, че тук, зад Братската могила, вече трябваше да го има малкото, изящно паметниче, посветено на децата, погубени от българските фашисти. Над 250 деца! Но паметничето го няма! Защото Столичната община блокира тази благородна инициатива. Мислех да благодаря на българското вънкашно (ама много вънкашно!) министерство, което направи чудна реклама на изложбата в руския културен център в чест на 75-ата годишнина от освобождението на Европа от нацизма. Но искам да кажа - всеки, който мълчи пред профашисткото, антибългарско, антируско и антиевропейско изявление на вънкашното министерство, е съучастник в поругаването на историческата истина! Всеки! Който и да е той! Ей такива неща мислех да говоря днес. И написах следния абзац:  \"Напоследък се питам по какво управлението на Бойко Борисов се различава от управлението на Богдан Филов. Само по едно - все още не са приети нови допълнения към Закона за защита на държавата, че да ни арестуват по-лесно. Очаквам и това да стане.\"  И точно в този момент получих умопомрачително съобщение от моята колежка и приятелка Дора Чичкова, че нейният съпруг Юрий Борисов, бивш главен редактор на \"Дума\" и \"Ново време\", член на Национално движение \"Русофили\", е арестуван и отведен с белезници с обвинение в шпионаж! Че са обискирали техния дом в продължение на четири часа! Че са иззели адски компрометиращи материали - поздравления до \"Русофили\" от бившия председател на парламента Димитър Главчев и от Негово Светейшество патриарх Неофит, и една папка с изрезки от вестници! Че проф. Ваня Добрева, член на НС на БСП, и социологът Живко Георгиев също са разпитвани, щото били руски шпиони! Виждате, че аз непрекъснато си гледам в телефона. Не ми се сърдете! Чакам известие от Дора за Юрий. Към този момент Дора ми пише, че не знае какво става с него! (бел. авт. - По-късно Юрий Борисов беше освободен. Юрий, 1000% интелектуалец, бил само свидетел. В коя държава арестуват свидетел, оковават го в белезници, обискират неговия дом, влачат го по килиите, обвиняват го в шпионаж, подлудяват неговото семейство и накрая го пускат, все едно нищо не е било!!! Чутовен скандал, достоен за съда в Страсбург!) Скъпи приятели! Другари! Антифашисти! Днес, когато честваме победата над фашизма, когато се прекланяме пред гибелта на хилядите комунисти, ремсисти, земеделци, социалдемократи, анархисти, работници, селяни, ученици, студенти, поети, войници, леви офицери, точно днес фашизмът се завърна! Трябва да си или много глупав, или много нагъл, за да арестуваш един интелектуалец и антифашист навръх 9 септември! Върнахме се в 1925-а, когато полицейските копои са завличали антифашистите от техните домове! Фашизмът е тук! Пак! Реставрацията на фашизма е държавна политика! Другари! В този момент не ми идва нищо друго наум, освен думите на Юлиус Фучик:  ", "date": "2019.09.11", "title": "Внимание! Фашизъм! Хора, бдете!"}
{"url": "https://duma.bg/noviyat-glas-na-rodniya-hip-hop-pusna-novo-parche-n199353", "text": "Месец след като пусна дебютния си сингъл, най-предизвикателната брюнетка на българската хип-хоп сцена - Гергана Стаменова, избухва с ново парче. Limited Edition пристига опаковано в провокативен текст и шокиращо видео. Кадрите показват как една жена, която знае цената си, буквално може да унищожи и най-здравия мъж, при това с финес и сексапил. Клипът е изпипано по всички критерии на мейнстрийма и затвърждава образа на Stamenowa като най-горещата актуална изпълнителка. Самата тя не крие, че за това парче е инспирирана от работата на Tyga и Katy Perry - нейните музикални вдъхновения, но и потвърждава, че Limited Edition е 100% авторска и различна. Създателите предупреждават, че визията не е за хора със слаби сърца: първо, поради хорър моментите и, второ, заради екзотичния начин, по който красавицата провокира с думите \"опитай моя вкус\". Проектът отново е резултат от съвместната творческа работа на Stamenowa и L Padr3. Под псевдонима се крие българинът Йоан Николаев, който от години живее и се занимава с музика в Австрия и който беше в основата на създаването на първия хит на изпълнителката Fuego.", "date": "2019.09.11", "title": "Новият глас на родния хип-хоп пусна ново парче"}
{"url": "https://duma.bg/s-man-man-ne-stava-n199371", "text": "Бъдещите еврокомисари вече са почти ясни. Почти, защото тепърва ще трябва да минат през ситото на Европарламента, а там, както именно ние добре знаем след случая с Румяна Желева, може да стане неприятно горещо. Засега обаче номинираните могат да се радват, а държавите да преценяват дали са доволни от ресорите, дадени на техните представители. Според властите у нас ние сме \"ударили кьоравото\" с ресора \"Иновации и младеж\". Според опозицията България за пореден път е подценена. Всъщност подценихме се самите ние. Какво очакваме, след като изпращаме в Брюксел един безличен чиновник? Габриел не е ново лице, тя бе и в досегашната Еврокомисия. Някой обаче да я е запомнил с нещо? Едва ли. Интелигентно личице, тих гласец, чиновнически маниери - ето това е Габриел. С мън-мън обаче не става. Но проблемът не е в тихото говорене, а в това какво имаш да кажеш. Меглена Кунева също не беше креслива, но беше дясната ръка на Жозе Барозу. Може да не я харесваме, но не може да отречем, че Кунева беше фактор в Брюксел. Да си спомним и Ивайло Калфин, който отговаряше не за какво да е, а за бюджетната комисия в ЕП. А и Кристалина Георгиева, колкото и да я ругаем (справедливо) за някои нейни действия, далеч не беше последна дупка на кавала в Еврокомисията. Габриел е далеч от тези фигури. У дома никой не знаеше името й, преди властта да я \"изстреля\" в Еврокомисията. Тя обаче така си и остана неизвестна, при това не само у нас, но изглежда, и в Брюксел. За съжаление, също толкова безличен като нея самата ще остане и ресорът й. Просто защото наистина с мън-мън нищо не става.  ", "date": "2019.09.11", "title": "С мън-мън не става"}
{"url": "https://duma.bg/kt-podkrepa-iska-1000-leva-minimalna-zaplata-n199393", "text": "За 1000 лева минимална заплата ще настояват от КТ \"Подкрепа\" при обсъждането на бюджета за догодина. Икономическият съветник на синдиката Ваня Григорова се аргументира, че такова възнаграждение ще отговаря на производителността на труда. Правителството предвижда минималното възнаграждение през 2020 г. да стане 610 лв. вместо сегашните 560 лв. ДУМА припомня, че още през пролетта от КНСБ заявиха, че ще настояват догодина минималната заплата да стане 650 лв., а началната за висшист - 1000 лв. Григорова твърди, че КТ \"Подкрепа\" винаги е искала по-висока минимална заплата, тъй като дори според европейските сравнения възнагражденията в България са около 1/4 от средноевропейските, а производителността на труда е около 50% от средноевропейската. Тоест у нас трябва да има драстично нарастване на заплатите, за да можем да достигнем само производителността на труда, коментира тя. От синдиката предлагат и въвеждане на минимални заплати по браншове, но при запазване и на минималното възнаграждение на национално ниво.", "date": "2019.09.11", "title": "КТ \"Подкрепа\" иска 1000 лева минимална заплата"}
{"url": "https://duma.bg/koy-e-opozitsiya-i-koy-v-upravlenieto-n199369", "text": "политолог Политическото поведение на една формация при гласуванията в пленарната зала по важни и предизвикали силен обществен интерес законопроекти и предложения дава основания да се определи дали тя е опозиция на управляващите по един или друг начин, по един или друг въпрос и тема.  В Седмата сесия на 44-то Народно събрание от 7 май до 31 юли 2019 г. можем да откроим няколко ключови гласувания, които разкриват кой от коя страна на барикадата е, кой е опозиция и кой подкрепя управлението на правителството на Бойко Борисов.  През май това са гласуванията за персонални промени в правителството и ветото на президента по промените в Закона за държавната собственост. На 15 май след подадена оставка на министъра на земеделието и храните Румен Порожанов НС с гласовете на ГЕРБ, \"Обединени патриоти\", \"Воля\" и независимите избра на негово място Десислава Танева. Промяната в правителството е осъществена без никакви дебати. БСП бойкотира работата на Народното събрание и един от ключовите въпроси за него е как да се осигури кворумът, за да започне работа. Този въпрос е решен още в самото начало на заседанието които се регистрират, но гласуват против смяната на Порожанов с Танева.  На 29 май 2019 г. парламентът единодушно с гласовете на ГЕРБ, \"Обединени патриоти\", ДПС, \"Воля\" и независимите депутати преодолява наложеното президентско вето върху промените в Закона за държавната собственост.  През юни, когато вече БСП е в парламента, вниманието на обществото е привлечено от два законопроекта, внесени от правителството. Първият е за изменение на Закона за политическите партии и засяга определянето на размера на държавната субсидия. До тази законодателна инициатива се стигна след запитване на \"Шоуто на Слави\" до Министерството на финансите, от което стана известно, че партиите получават по 13,23 лв. на глас вместо по 11 лв.  Вместо да се поеме политическа отговорност от министъра на финансите, който е принципал на бюджета на страната, за виновни се сочат законодателството и парламентът. На 6 юни 2019 г. парламентът приема единодушно с гласовете на депутатите от ГЕРБ, БСП, НФСБ, ВМРО, \"Воля\"  измененията в Закона за политическите партии. Този вот не бива да ни изненадва с оглед чувствителността и нагласите по тази тема сред обществото. Депутатите от \"Атака\" и ДПС не участват в самото гласуване. На 14 юни се провежда второто гласуване на законопроекта, който е подкрепен вече от \"Атака\" и ДПС. Вторият законопроект е този за изменение на Закона за държавния бюджет за 2019 г., с който се предлага намаляване на размера на годишната субсидия на партиите от 11 лв. за действителен глас на 1 лв. Самият законопроект е внесен с политическа цел, поставя под въпрос политическия плурализъм, който е основен конституционен принцип, тласка партиите да бъдат зависими от бизнеса и корпоративните интереси. Насочен е срещу опозицията като опит за заглушаване на нейния глас и осигуряване на служебна победа на предстоящите местни избори. В демократичните страни промени, свързани с партийното финансиране, не се приемат прибързано, не се правят напук на опозицията. На 12 юни с гласовете на ГЕРБ, \"Обединени патриоти\" и \"Воля\" е приет на първо гласуване, докато БСП и ДПС са против. Нещата придобиват малко по-различен вид по време на второто гласуване на 4 юли. ДПС променя позицията си и заедно с ГЕРБ, \"Атака\" и \"Воля\" подкрепят предложението за намаляване на държавната субсидия. Промяната в позицията на ДПС идва за отваряне на вратата за финансиране на политическите партии от страна на юридически лица и еднолични търговци. БСП заедно с ВМРО и НФСБ не подкрепят предложението. Промяната в позицията на ВМРО и НФСБ идва от последиците на законопроекта. Интересното е, че ако двете формации още при първото гласуване не бяха подкрепили законопроекта, той нямаше да бъде обект на по-нататъшно разглеждане. Широкото отваряне на вратата за финансиране на политическите партии от страна на бизнеса, без да има механизми за прозрачност и контрол, дава основание на президента Радев да наложи вето върху тази част от закона. На 24 юли парламентът с гласовете на ГЕРБ, НФСБ, ДПС и \"Воля\" повторно приемат закона, докато БСП и ВМРО не го подкрепят, а от \"Атака\" не участват в гласуването. На 10 юли с гласовете на всички парламентарни групи без БСП са приети повторно промените в Закона за устройството на Черноморското крайбрежие. Мнозинството не се съобразява с мотивите на президента срещу разпоредбите, регламентиращи по-рестриктивен от досегашния режим на \"дивото къмпингуване\".  На 16 юли Народното събрание приема на първо гласуване предложените от ГЕРБ, \"Обединени патриоти\" и \"Воля\" изменения на Изборния кодекс, с който се предлага отпадане на машинното гласуване за местни и парламентарни избори. БСП и ДПС не подкрепят предложението. Народните представители от \"Атака\" гласуват против с изключение на Явор Нотев, който е един от вносителите на законопроекта. След като по предложение на ГЕРБ остава вариантът да няма машинно гласуване само за местните избори, ДПС променя позицията си и на 24 юли по време на второто гласуване заедно с депутатите от ГЕРБ, ВМРО, НФСБ и \"Воля\" подкрепя измененията в Изборния кодекс. БСП не променя позицията си и гласува против, докато народните представители от \"Атака\" отсъстват от залата. При избора на член на СЕМ на 17 юли ГЕРБ и ДПС гласуват за една кандидатура, докато БСП, ВМРО, НФСБ и \"Воля\" - за друга, като депутатите от \"Атака\" отново се отличават с пасивното си поведение. На 17 юли парламентът разглежда промени в Закона за семейни помощи за деца, внесен от Корнелия Нинова и народни представители от БСП, с който се предлага еднократна помощ от 10 минимални работни заплати за второ и трето дете, за родители, осигурявали се минимум 24 месеца преди раждането на детето, както и за разширяване на обхвата за еднократна помощ в началото на учебната година за ученици от 2-ри до 4-ти клас. Участвалите в гласуването народни представители от БСП, \"Воля\" и по един от \"Атака\" и НФСБ не са достатъчни, за да се приеме законопроектът, който не е подкрепен от ГЕРБ, ДПС, НФСБ и ВМРО.  На 18 юли се провежда гласуването за допълнение на Кодекса за социално осигуряване, който е внесен също от Корнелия Нинова и народни представители от БСП. С него се предлага от 1 септември 2019 г. да се преизчислят пенсиите за трудово дейност, които са отпуснати до 31 декември 2016 г. Това предложение е подкрепено от БСП, \"Воля\" и трите формации от коалицията \"Обединени патриоти\", което отново не е достатъчно, за да се преодолее На 19 юли парламентът с гласовете на ГЕРБ, ДПС, ВМРО и двамата независими народни представители ратифицира международния договор за придобиването на самолетите Ф-16 Блок 70. От своя страна БСП, НФСБ, \"Атака\" и \"Воля\" не подкрепят договора. Президентът връща закона с мотивите, че по параметрите на договора не е потърсено и не е постигнато обществено съгласие. При повторното гласуване на 26 юли разположението на силите се запазва, когато с гласовете на ГЕРБ, ДПС, ВМРО и двамата независими народни представители е отхвърлено президентското вето.  На 19 юли в парламента се провежда първо гласуване по внесените от ВМРО, ГЕРБ и НФСБ промени в Закона за военното разузнаване, с който се предвижда възможност длъжността директор на \"Военна информация\" да се заема и от цивилен служител. Народните представители от ГЕРБ, ВМРО, НФСБ, ДПС и един от независимите подкрепят законопроекта, БСП е против, а \"Атака\" и \"Воля\" не участват в гласуването. По-време на второто гласуване на 26 юли предложението цивилен служител да бъде начело на военното разузнаване е прието с гласовете на ГЕРБ, ВМРО, НФСБ и ДПС. \"Атака\" и \"Воля\" отново не гласуват. На 5 август президентът Радев връща промените на закона. Той изразява несъгласие военното разузнаване да може да се ръководи и от цивилен служител. Развръзката по този случай е ясна.  Тези гласувания показват, че парламентарната конструкция на властта се държи на ГЕРБ и ДПС при гласувания на законопроекти, върнати за ново обсъждане от президента, закони или избиране на членове на регулаторни органи от квотата на парламента. При разминаване на позицията между ГЕРБ и ДПС на първо гласуване се постига необходимият компромис, за да се постигне тяхната подкрепа на второ, а оттук и застраховката, че при президентско вето то ще бъде преодоляно.  ДПС е много повече формация, подкрепяща правителството, отколкото опозиционна. Въпреки всички нейни възгласи и декларации, че формулата на управление е погрешна и в нея нямат място националистите. Тя е по-скоро за употреба пред техния електорат и навън пред либералните им партньори. Гласуванията на партиите от малката коалиция \"Обединени патриоти\" показват различията и напрежението в техните редици. По отделни теми те се държат едва ли не и опозиционно на собственото си управление. Това е поставило управляващите под все по-голяма зависимост от ДПС. С поведението си \"Воля\" отдавна е част от формулата на аритметичния сбор за осигуряване на парламентарното мнозинство. От проведените гласувания в Седмата сесия е видно, че единствената реално опозиционна формация е парламентарна група на \"БСП за България\". Не е пресилено да се каже, че левицата предлага и алтернативи на водената от правителството политика, които ГЕРБ в различни комбинации с останалите формации не подкрепя, особено с подкрепата на ДПС. Връщането на социалистите в парламента доведе до разкриването на фалшивата роля на ДПС, както и на \"Воля\" като опозиционни формации. В стартиралата на 4 септември нова сесия на парламента ще продължим да бъдем свидетели на плаващи мнозинства, на безпринципни договорки, пазарлъци, смяна на позиции. Стабилността и бъдещето на властта не зависят от резултатите на правителството \"Борисов 3\", а от прищевките на ДПС. ", "date": "2019.09.11", "title": "Кой е опозиция и кой - в управлението"}
{"url": "https://duma.bg/stremezhat-kam-savarshenstvo-i-dobro-pravi-choveka-krasiv-n199352", "text": "Стремежът към съвършенство, към истина, към добро, към любов и свързаност прави човека красив. Това каза за радио \"Фокус\" в Бургас доц. Румен Бостанджиев - психолог, сексолог и преподавател. \"Много трудно можем да разграничим красивото от доброто като категория. Това, което прави един човек красив, е това, което го прави и добър, което събужда нашето възхищение от неговите изяви на творческо вдъхновение и на креативност. Така че това са понятия, които са взаимно свързани\", добави доц. Бостанджиев. По думите му открай време хората се възхищават на видимото и на това, което могат да преживяват. Според специалиста е съвсем ясно, че когато имаме естетическо преживяване, свързано с възхищение, то поражда в организма ни процеси, които ни помагат да се чувстваме по най-добрия начин и да хармонизираме процесите вътре в нас - и физически, и психически. \"Красотата е една и това разделяне на външна и вътрешна е просто формалност. По-интересното при красотата е нейната връзка с доброто, която открай време е породила мисълта, че красотата ще спаси света\", допълни доцентът.", "date": "2019.09.11", "title": "Стремежът към съвършенство и добро прави човека красив"}
{"url": "https://duma.bg/ludogorets-otmakva-treta-tsel-na-levski-n199348", "text": "  Очаква се трансферът да бъде финализиран и да бъде обявен официално от тима от Разград. 27-годишният национал на Израел ще играе само в мачовете от efbet Лига и за Купата на България, тъй като вече мина периодът за регистрация на футболисти за Лига Европа, където в групите ще играе Лудогорец. Бранителят ще заема и квота за чужденец, тъй като има паспорти на Израел и Судан. В групата за всеки мач могат да попаднат трима измежду Стефан Баджи, Рафаел Форстър, Мавис Чибота, Дан Битон и Тавата, а иначе клубовете могат да картотекират до 5-има играчи без европейски паспорти, но в групата за даден мач могат да бъдат само трима. ", "date": "2019.09.11", "title": "Лудогорец отмъква трета цел на Левски"}
{"url": "https://duma.bg/bez-rozalin-penchev-na-evrovoley-2019-n199346", "text": ". Вместо Розалин замина Георги Петров, а останалите посрещачи са брат му Николай Пенчев, Тодор Скримов и Мартин Атанасов. В състава са още централните блокировачи Виктор Йосифов (капитан), Светослав Гоцев, Теодор Тодоров и Алекс Грозданов, диагоналите Цветан Соколов и Венелин Кадънков, разпределителите Георги Сеганов и Добромир Димитров, и либерата Теодор Салпаров и Петър Каракашев. Нашите са в група А в Монпелие с фаворитите Франция и Италия, с Румъния, Гърция и Португалия.  \"Лъвовете\" стартират срещу Гърция утре от 14.15 ч. В петък от 18.15 ч. нашите играят с Румъния, а в събота от 21.45 ч. - с Португалия. В неделя \"лъвовете\" почиват, а в понеделник отново от 21.45 ч. излизат срещу Франция. Очаква се в мача да играе звездата на \"петлите\" Ървин Нгапет, който се лекува след контузия и ще пропусне първите им 3 срещи. Във вторник от 20.30 ч. срещаме Италия. Срещите на нашите ще се предават по БНТ 3. Първите 4 отбора от групата продължават на 1/8-финалите.  Селекционерът Силвано Пранди не скри, че се надява на успешен старт срещу \"елините\", който да вдъхне самочувствие на отбора. \"Видях доста положителни неща в последните два мача, но имаше и негативни. Близо сме до основната цел - да изградим един балансиран отбор. Не смятам, че сме готови на 100%. Не съм сигурен, че има някой отбор, който е напълно готов. Искам да стартираме силно и това да ни помогне да постигнем максимума във важните мачове. Искам да започнем по най-оптималния начин срещу Гърция. Моята първа цел е да спечелим първия мач, втората цел е да победим във всеки следващ\", заяви Професора.  \"Очакванията са големи. Тръгваме с идеята да играем добър волейбол. Искаме да се раздадем и да покажем всичко, на което сме способни. Италия е волейболна страна, няма нужда от представяне. Франция винаги участва във финалните четворки в последните години. Срещу Румъния, Гърция и Португалия не съм играл доста отдавна, но нека гледаме от нашата страна на мрежата. При по-добро класиране в групата след това ще имаме и по-лек съперник. Няма мачове без значение, всеки се стреми да побеждава\", допълни звездата на тима Цветан Соколов. Най-опитният в отбора Теодор Салпаров пък призна, че волейболистите ни се надяват като минимум на третото място в групата след Франция и Италия.", "date": "2019.09.11", "title": "Без Розалин Пенчев на Евроволей 2019"}
{"url": "https://duma.bg/rezultati-ot-evrokvalifikatsiite-n199337", "text": " 0:2 Бабел (17 и 48) 0:3 Депай (76) 0:4 Вайналдум (87);   0:1 Халстенберг (48) 0:2 Гнабри (90+2).  3. Холандия 9 4. Беларус 3 5. Естония 0.   0:1 Модрич (11-д) 1:1 Халилзадех (72);  0:1 Мак (40) 1:1 Шобошлай (50) 1:2 Боженик (56).   3. Унгария 9 4. Уелс 6 5. Азербайджан 1.   0:1 Пандев (14) 0:2 Барди (17); :0 Вербич (43) 1:1 Натхо (50) 1:2 Захави (63) 2:2 Безяк (66) 3:2 Вербич (90+1).   3. Австрия 10 4. Израел 8 5. Северна Македония 8 6. Латвия 0.  Фернандес (89);   0:1 Кусулос (2) 0:2 Папулис (38) 0:3 Кусулос (73) 0:4 Артиматас (75);  0:1 Лукаку (9) 0:2 Вермален (24) 0:3 Алдервейлд (32) 0:4 Де Бройне (82).   3. Кипър 7 4. Казахстан 7 5. Шотландия 6 6. Сан Марино 0.", "date": "2019.09.11", "title": "Резултати от евроквалификациите"}
{"url": "https://duma.bg/pleshivite-mazhe-sa-po-atraktivni-n199354", "text": "Изследователи от университет в Пенсилвания доказват, че плешивите мъже могат да бъдат по-мистериозни за жените от тези, които имат коса. За целите на проучването специалистите администрираха три теста за студенти от двата пола, като участниците трябваше да оценят образите на няколко господа и да определят степента им на привлекателност, увереност и превъзходство. От анализа на първия тест става ясно, че мъжете с бръснати глави са оценени като по-доминиращи. Във второто изследване представителите на силния пол, чиято коса е била дигитално премахната от изображението, са сметнати за по-високи и по-силни от автентичната им природа. Този ефект се дължи до голяма степен на факта, че те се възприемат като хора, на които може да се гласува доверие, смятат изследователите. Трето проучване потвърждава тези резултати с нефотографски стимули и показва как мъжете, засегнати от естествен косопад, могат да подобрят външния си вид и съответно да го унищожат. Затова специалистите дават съвет към господата: вместо да харчат пари всяка година, опитвайки се да предотвратят загубата на коса, просто да обръснат главите си - тази визия има своите предимства.", "date": "2019.09.11", "title": "Плешивите мъже са по-атрактивни"}
{"url": "https://duma.bg/pochina-amerikanskiyat-aktor-dzhon-uesli-n199357", "text": "Американският актьор Джон Уесли почина на 72-годишна възраст, съобщи Блиц. Той си отиде от усложнения при поставена диагноза множествен миелом, който е злокачествен тумор на плазмените клетки. Уесли е роден през 1947 г. в град Лейк-Чарлз, Луизиана. Преди да започне филмова кариера, той служи в американската армия по време на войната във Виетнам. Артистът е участвал в повече от сто филми и сериали, сред които \"Принцът от Бевърли Хилс\", \"Голяма риба\", комедията \"Стоп! Или мама ще стреля\" със Силвестър Сталоун и екшъна \"Изчезнал по време на акция\" с Чък Норис.", "date": "2019.09.11", "title": "Почина американският актьор Джон Уесли "}
{"url": "https://duma.bg/seleznova-zamestva-soldatova-za-sp-v-baku-n199347", "text": " Солдатова е четирикратна световна шампионка и беше заявена за участие, но по  здравословни причини ще го пропусне. Тя припадна по време на Световната Чалъндж купа в Портимао, Португалия. След като спечели многобоя, Саша не излезе на 2 от финалите на отделните уреди в последния ден заради влошено състояние. За Русия ще играят и близначките Дина и Арина Аверини. Промяна при рускините има и в ансамбъла. Вместо Вера Бирюкова в тима влиза Евгения Леванова. Тя ще си партнира с Мария Толкачова, Анастасия Максимова, Анастасия Шишмакова и Анжелика Стубайло. Шампионатът е олимпийска квалификация за Токио 2020, като визи могат да спечелят максимум 2 гимнастички от страна. България ще бъде представена в Баку от Боряна Калейн и Катрин Тасева, които ще играят на всичките уреди, а доскорошната прима Невяна Владинова ще изпълни 2 съчетания. Ансамбълът ни има олимпийска квота със спечеленото 3-то място на Световното в София 2018. Първенството ще бъде излъчено по Нова Спорт. Пълна програма на излъчване на Световното първенство по художествена гимнастика в ефира на NOVA SPORT:  ВТОРНИК 17.09 18:30 – Индивидуално, обръч, финали 19:00 – Индивидуално, топка, финали 19:40 – Награждаване 22:30 – Обзор  ЧЕТВЪРТЪК 19.09 18:30 – Индивидуално, бухалки, финали 19:00 – Индивидуално, лента, финали 19:40 – Награждаване 22:30 – Обзор  ПЕТЪК 20.09 13:30 – Индивидуално, многобой, Група Б 16:40 – Индивидуално, многобой, Група А 19:30 – Награждаване  22:30 – Обзор  СЪБОТА 21.09 13:30 – Ансамбли, Многобой 15:30 – Ансамбли, Многобой 17:10 – Награждаване 21:15 – Обзор  НЕДЕЛЯ 22.09 13:30 – Ансамбли, финал, 5 топки 14:15 – Ансамбли, финал, обръчи и бухалки     15:00 – Награждаване и гала церемония 22:00 – Обзор", "date": "2019.09.11", "title": "Селезньова замества Солдатова за СП в Баку "}
{"url": "https://duma.bg/tiyneydzhari-predpochitat-da-obshtuvat-sas-saobshteniya-n199356", "text": "Американските тийнейджъри предпочитат да общуват с есемеси, вместо да се срещат или да говорят по телефона. Това показват резултатите от изследване на независимата организация \"Комън сенс медиа\", цитирани от АФП. 36% от анкетираните признават, че предпочитат да общуват със съобщения, а 32 на сто - лично. 16% залагат на социалните мрежи, 10 на сто - на видеоразговорите и само 5% - на общуването по телефона. Очевидно е, че децата - представители на електронното поколение, са силно привързани към устройствата си - смартфони, таблети, други цифрови технологии. Тенденцията е ясно различима: при предишното изследване през 2012 г. все още водещи са били личните срещи (49 на сто), следвани от есемесите. За същия период между двете проучвания процентът на тийнейджърите, притежаващи смартфон, се е увеличил от 41 на 89%. Половината от анкетираните деца, които били на възраст от 13 до 17 години, признали, че изпращат есемес поне веднъж на час, други 32% го правят постоянно. Социалните мрежи пък са част от живота на 81% от анкетираните и са \"изключително важни\" или \"много важни\" за 32 на сто от тях. Около 70 на сто от тийнейджърите влизат повече от веднъж дневно в социална мрежа, като през 2012 г. този процент е бил 34. Откакто светът на децата се свива до екрана на смартфона им, специалистите все по-често говорят за нова диагноза, наречена вирус на цифровото слабоумие. Още през 2007 г. учени установяват, че все повече подрастващи страдат от разстройство на вниманието, загуба на памет, липса на самоконтрол. Изследвания доказват промени в мозъка им, характерни за ранен стадий на деменция (слабоумие), които обикновено се развиват в старческа възраст.", "date": "2019.09.11", "title": "Тийнейджъри предпочитат да общуват със съобщения"}
{"url": "https://duma.bg/rokadzhii-i-rapar-zapisaha-parche-za-nov-balgarski-film-n199355", "text": "\"D2\" - групата, която се превърна в емблема на съвременния рок в България, обединява талант и стил с един от най-разпознаваемите артисти на рап сцената у нас - 100 Кила, за да запишат обща песен към саундтрака на филма \"Диви и щастливи\". Премиерата на видеото към сингъла, който носи същото име, ще бъде на 12 септември, четвъртък, във ВИП залата на кино \"Арена делукс\".  Клипът включва кадри от романтичната екшън комедия, в която участват Яна Маринова, Луиза Григорова-Макариев, Александър Сано и други любими актьори. Изборът на локация за представянето на вълнуващия съвместен проект на \"D2\" и 100 Кила е провокиран от желанието на изпълнителите и режисьора на филма Мартин Макариев да покажат клипа на огромен екран и с най-добрия звук. Група \"D2\" има богат опит в създаването на музика за филми и изборът на режисьора да се обърне към тях не е случаен. Сингълът \"Диви и щастливи\" е композиран от Димитър Кърнев и Александър Обретенов, а текстът е на \"D2\" и 100 Кила. Веднага след медийната премиера на нестандартния проект в четвъртък клипът ще бъде качен в официалния YouTube канал на хип-хоп звездата, както и в профилите на музикантите и актьорите от филма.  Премиерата на \"Диви и щастливи\" ще е на 29 ноември във всички кина в страната.", "date": "2019.09.11", "title": "Рокаджии и рапър записаха парче за нов български филм"}
{"url": "https://duma.bg/aga-e-balgarskoto-predlozhenie-za-oskar-n199358", "text": "Националният съвет за кино с председател Владимир Андреев избра филма \"Aга\" на режисьора Милко Лазаров за българско предложение в надпреварата за наградата на Американската филмова академия \"Оскар\" за чуждестранен филм. \"Aга\" е копродукция между България, Германия и Франция, 2018, 96 мин. Режисьор е Милко Лазаров, както и сценарий съвместно със Симеон Венциславов. Оператор е Калоян Божилов, композитор Пенка Кунева. Участват Михаил Апросимов, Феодосия Иванова, Галина Тихонова, Сергей Егоров, Афанасий Килаев.", "date": "2019.09.11", "title": "\"Aга\" е българското предложение за \"Оскар\" "}
{"url": "https://duma.bg/yuriy-borisov-arestite-sa-chast-ot-obshta-politicheska-aktsiya-n199370", "text": "- Радвам се, не могат да ми звънят, лишиха ме от телефон, от компютър, нямам достъп до фейсбук.  - Да, мисля, че в тази посока трябва да се търси обяснението. - Имам заповед за задържане, разбира се. Имам заповед и за обиск. Това е стандартна процедура. Но заповедта е във връзка с производство по чл. 105 от НК, директно към мене. А след това ме издигнаха в ранг свидетел. Аз не мога да бъда едновременно с белезници и свидетел, едно от двете трябва да си изберат. В началото бяха избрали вероятно да съм обвиняем. Ако ДУМА не беше разгласила какво се случва, нямаше да ме пуснат. Минах през три сериозни разпита на различни места - СДВР, Националната следствена служба и на \"Черковна\", Специализираната прокуратура май е там.   - Да, последния път ме разпитаха пред съдия, явно има такава процедура.   - Не знам коя е точната дума, но вероятно са решили да действат не през просото. Според мен те бяха тръгнали през просото. Ако те имаха някакви факти или данни срещу мен, както законът изисква - \"достатъчни данни\" за повдигане на обвинение срещу мен, защото това е арест, при разпитите те щяха да ме накарат да коментирам някакви факти. Примерно: \"Бихте ли коментирали, г-н Борисов, когато се срещахте еди-кога си с еди-кого си по таен начин, какво му казахте?\" Нямаше такова нещо. - Питаха \"получавали ли сте пари от Леонид Решетников и от Малофеев и давали ли сте им информация?\". Фактически 4 часа се задаваха тези два въпроса по различен начин, с различни думички, как се финансира сдружението \"Русофили\", откъде получава пари. Това са три въпроса всъщност, които бяха задавани 4 часа.        - Не, не, не. А сега се оказва, че трябва да ходя на \"Черковна\" да подавам молба, и ме предупредиха вчера, че няма да стане толкова бързо. Това - при положение че снемането на информация от един телефон или от един компютър става за 10 минути. Не знам за какво са им тези неща. И, да речем, веществените доказателства, които намериха в камината изгорели - поздравление на патриарх Неофит до Националното движение \"Русофили\" миналата година за нашия събор на \"Копринка\" и поздравление от Главчев, тогава председател на Народното събрание. Те ги сложиха в специална найлонова торбичка като веществено доказателство. - Според мен датите на тази акция са по-скоро вързани с нашето предстоящо събитие на \"Копринка\". Защото е възможно то да се провали. Ние продължаваме да не знаем къде е Николай Малинов, никой не дава отговор къде е. И съпругата му също, не знам дали беше арестувана, или са й взели телефона само. И тези хора от ръководството на \"Русофили\", които са на свобода, също нямат такава информация. И за Милен Чакъров също, но него го видях в Националната следствена служба и даже го попитах къде е бил, докато аз обирах \"Кауфланд\". - Това не знам, видях проф. Ваня Добрева, чух за Енчо Москов, за Антон и Криси, за другите не знам. Това си е сериозна акция за сплашване на \"Русофили\", за инакомислие, както каза ти, защото това е точно така. Според мен е вързано с изложбата в РКИЦ дотолкова, доколкото това са елементи от едно и също нагнетяване на отрицателни взаимоотношения с Москва.  - За пръв път я чувам. Борисов не е прокурор, това си е действие на \"независимата съдебна власт\".         - Това е в областта на хипотезите, но според мен е възможно една от целите или главната цел на тези удари между България и Русия, които се натрупват в кратък период от време, да бъде блокиране на икономическите проекти. Аз го допускам това, без да мога да съм сигурен, разбира се, то е хипотеза.  - Нюансът беше дали Решетников е влияел върху политиката вътре и във външната политика на България, интересувал ли се е от вътрешната политика на България. Той беше обвинен старецът в някакво митично въздействие върху българската политика. За кого да говорят, той им е на разположение. Освен това аз имам усещането, че въпросникът, по който бяхме разпитвани, е изготвен по в. \"Телеграф\". Защото всички неверни неща, които сме чели там за Малинов, фигурираха в техните въпроси.  - Същата работа.     - О, разбира се. Аз продължавам да твърдя, че такава акция, която аз не разглеждам като акция на целия Министерски съвет, не е без съобразяване със САЩ. Много забавно беше, като ме попитаха дали съм ходил в Крим. Отговорих: \"Аз в Украйна не съм ходил.\" И те се чудеха какво отговарям всъщност.   - Не са ми задавали такъв въпрос. Казах им също, че съм готов да съдействам за борба с народните предатели във всякакви измерения и че имам смекчаващи вината обстоятелства като почетен гражданин на два американски щата. Това беше краят на разговора.     - Не познавам такава публикация. Това, което ние искаме, ти го знаеш много добре - нормални взаимоотношения с Русия, защото ние като българи винаги сме губели, когато сме заставали на враждебни позиции спрямо Русия, нашата история го показва. Така ще бъде и в бъдеще, не го пожелавам на българския народ и на България, но ако продължава тази ястребинска политика по отношение на Москва, нищо друго освен беди не ни чака. Защото добрите, ползотворните взаимоотношения са една от предпоставките за българското развитие. Това е наше убеждение, което явно се смята за криминално едва ли не.  - Има някаква аналогия. Може да се правят някакви паралели - да ти дойдат вкъщи сутринта, да те арестуват, без да ти обяснят дори някакви факти и за какво го правят. Така или иначе това е безобразие според мен. Това е политическа акция, тя не е изпипана по Наказателния кодекс с някакви доказателства за обвинение, че Юрий Борисов, който владее тайните на България, ги е дал на Решетников и оня е отърчал веднага да ги даде на Путин. - Добре съм за човек, който не е спал повече от 24 часа. Обичам си вестника, обичам си колегите, обичам си читателите на вестника, обичам си българите. И това е.               ", "date": "2019.09.11", "title": " Юрий Борисов:    Арестите са част от обща политическа акция"}
{"url": "https://duma.bg/treta-zaguba-na-aoiyama-v-tokio-n199349", "text": " Аоияма претърпя 20-а загуба при само една победа срещу \"Великия шампион\", а днес излиза за първи успех срещу японския \"секиваке\" Митакеуми.", "date": "2019.09.11", "title": "Трета загуба на Аоияма в Токио"}
