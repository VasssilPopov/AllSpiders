{"url": "http://duma.bg/node/152934", "text": "Горя бивш ресторант в центъра на Галиче, собственост на опонент на небезизвестния кмет на селото Ценко Чоков. Припомняме, че кметът на Галиче е подсъдим като ръководител на организирана престъпна група за лихварство, отвличания, побои и палежи. \nОгънят е пламнал около 4 ч. вчера сутрин и е предизвикал големи щети. Засегнати са и двата етажа на сградата, която е собственост на семейството на Веселин Попов-Лунгара. Той и синът му са най-важните свидетели по делото срещу Чоков. \nПожарът станал часове преди поредно заседание в Специализирания съд срещу групата на Чоков. От няколко дни сградата е била охранявана заради опасения от умишлени действия. Според потърпевшите палежът може да е с цел сплашване.   \n", "date": "2017.09.21", "title": "Горя ресторант на свидетел срещу Ценко Чоков"}
{"url": "http://duma.bg/node/152935", "text": "Преподавател по английски е бил нападнат и пребит от ученици с кол в Професионалната гимназия по селско стопанство в Садово. Младежите удряли учителя с дървен кол, мъжът отнесъл и няколко юмрука по главата.  По първоначална информация тримата ученици нямат криминални регистрации и са от ромски произход.  \n\"Колегата е откаран в болница с хематом. Прегледан е и е пуснат за домашно лечение. Той е в добро състояние. Засега не е казал, че няма да се върне на работа\", коментира директорът на гимназията Димитър Йорданов.  \nДо инцидента се стигнало, след като тримата ученици започнали да отварят вратите на стаите от последния етаж по време на учебен час. Учителката по география влязла в спор с тях и потърсила помощта на зам.-директорката. През това време учителят по английски започнал да въдворява ред, с което вбесил момчетата. \n Учениците бяха оставени в ареста за 24 часа. \"Този случай е симптоматичен за обществото и за агресията, която е сред подрастващите, особено към учителите. Едно от лицата е на 19 г., два пъти е повтарял учебни години. Лицето, което реално е извършило удара, е в 10 клас и е 17-годишен. Повдига се обвинение за причиняване на лека телесна повреда по хулигански подбуди\", заяви главният секретар на МВР Младен Маринов. \nВчера прокуратурата в Асеновград обвини ученика, пребил учителя. 17-годишният А.Г. от 12 клас на професионалната гимназия е обвинен в хулиганство, извършено с особена дързост и цинизъм, и нанасяне на лека телесна повреда на учител. Задържан е за 72 ч., предстои прокуратурата да прецени дали да поиска задържането му под стража за постоянно. По-рано вчера говорителят на главния прокурор Румяна Арнаудова уточни, че е започнало бързо производство, което ще приключи в рамките на седем дни. \n    \n", "date": "2017.09.21", "title": "Ученици биха с кол учител в Садово"}
{"url": "http://duma.bg/node/152936", "text": "Няма нито едно доказателство за участие на военното крило на ливанската шиитска групировка \"Хизбула\" в атентата на бургаското летище Сарафово и тя няма да бъде присъединена дори като граждански ответник. Това стана ясно при поредния опит да се даде ход на делото в Специализирания наказателен съд вчера. В големия над 100 страници обвинителен акт дори не се споменава името на групировката, за която през 2013 г. тогавашният вицепремиер Цветан Цветанов обяви, че \"може да се направи обосновано предположение\", че е съпричастна към взрива, убил атентатора и още шестима души. Тогава Цветанов дори заяви, че имало данни \"Хизбула\" да е финансирала нападението. Предположенията си зам.-председателят на ГЕРБ направи с важен тон след заседание на КСНС, пред президент, премиер, представители на прокуратурата и др. \nНа предното заседание през юли стана ясно, че пострадалите над 46 израелски граждани опитват да присъединят като ответник по делото освен двамата физически извършители - Мелиад Фарах и Хасан ел хадж Хасан военното крило на \"Хизбула\". Вчера водилата разследването прокурор Калина Чапкънова  уточни, че няма как това да стане, защото не са налични каквито и да е доказателства, които да свидетелстват за връзка между престъпното деяние на двамата извършители и тази организация. \"Само искам да посоча, че организацията в исковите молби е идентифицирана само с един свой белег - наименование. Липсват останалите белези, които са задължителни - адрес, седалище и пр.\", обясни прокурорката, която от вчера е и член на новия ВСС. \nДвамата бургаски адвокати, които защитават служебно извършителите, също се запитаха дори \"какво е \"Хизбула\". Адвокат Радослав Николов посочи, че ако се приеме молбата, това би довело до нови доказателства, експертизи, международни поръчки, разпити на свидетели. Връзката на организацията предвид събраните доказателства не просто се явява недоказана, но сама по себе си е продукт единствено на предположения, догадки и пр., както изрази становище и самото държавно обвинение, категоричен бе защитникът. \nВ своето определение съдия Аделина Иванова напомни, че Законът за задълженията и договорите допуска наред с твърдения реален извършител да отговаря и лице, \"което е възложило на друг някаква работа\" и при която са настъпили съответните вреди. В конкретния случай в обстоятелствената част на конкретния обвинителен акт няма посочено нито едно доказателство, съгласно което престъпленията, вменени на двамата подсъдими (и то не само за члена за тероризъм - по 108а) са извършени при или по повод изпълнение на задача, възложена им от военното крило на \"Хизбула\". \nДелото продължи с произнасяне от съдебния състав по множеството различни граждански претенции от пострадалите от терористичния акт - кръвнина, разходи за погребения, пропуснати ползи в бъдеще. Адвокатът на единия от извършителите обобщи, че вече над 42 иска са за стотици милиони левове. \nДУМА припомня, че на 18 юли 2012 г. мъж, разпознат като Мохамед Хасан ел Хюсейни, взриви автобус с израелски летовници на бургаското летище. Загинаха той, петима израелци и българският шофьор Мустафа Кьосов. По случая подсъдими задочно са Мелиад Фарах и Хасан ел хадж Хасан, които са в неизвестност. \n    \n", "date": "2017.09.21", "title": "\"Хизбула\" не е замесена в атентата на Сарафово  "}
{"url": "http://duma.bg/node/152937", "text": "Нека успеем заедно. С тези думи се обърна към жителите на Вълчи дол кандидатът за кмет Людмила Петкова, издигната от инициативен комитет и подкрепена от БСП, при откриване на предизборната кампания. \"Живеем в малко населено място, познаваме се всички. Ще мине изборният ден и отново ще трябва да се срещаме, да се гледаме в очите и да работим заедно за доброто на общината ни. Нека не допуснем изборите да разделят хората, да ги накарат да се мразят\", подчерта тя. Като свои приоритети Петкова посочи намаляване на безработицата, подобряване на инфраструктурата, решаване на проблема с водоснабдяването в малките населени места, осигуряване на по-добро здравеопазване за хората в общината и др.  \n\"Благодаря на Людмила, че се съгласи да влезе в тежката битка срещу машината на ГЕРБ за кметското място. Сигурен съм, че тя ще бъде добър и почтен кмет\", заяви зам.-председателят на БСП Кирил Добрев. По думите му зад нея стои не само една партия, но и много безпартийни хора, които са правили различен избор до този момент. Обединява ги желанието за промяна и спиране на разрушителната политика на статуквото ГЕРБ, подчерта Добрев. Той призова хората да се явят на местните избори като победители, защото кандидатурата на Петкова е най-добрата и има реален шанс да спечели кметското място. \"Людмила е посочена от хората, а не както в ГЕРБ се случва. Идва Бойко или Цецо и казва:\" Ти ще си кмет\", коментира Добрев. \nЗа да подкрепят Петкова, във Вълчи дол бяха дошли членовете на ИБ на БСП Вяра Емилова и Апостол Димитров, депутатите Анелия Клисарова и Иван Иванов, членове на общинското и областното ръководство на левицата.   \n", "date": "2017.09.21", "title": "Нека да успеем заедно, призова Людмила Петкова, кандидат за кмет на Вълчи дол"}
{"url": "http://duma.bg/node/152938", "text": "Стотици работници от оръжейното предприятие \"Емко\" от производствените бази в Монтана, Трявна, Белица и Русе излязоха вчера на протест пред парламента. С плакати, знамена и песни те изразиха недоволството си срещу опитите фирмата да бъде \"спасявана\" от държавата. Оръжейцините настояха институциите да престанат да оказват натиск над дружеството, което от два месеца е с прекратен лиценз заради нарушения в противопожарната безопасност. Заради ветото бяха отменени 3 договора за износ на продукция за Индия през държавния оръжеен търговец \"Кинтекс\". Работниците настояха за среща в икономическия министър Емил Караниколов. Те го обвиниха, че изпълнява поръчка по съсипване на бизнеса на фирмата и блокира влизането й като собственик в русенското предприятие \"Дунарит\". \n\"Министърът на икономиката заяви, че държавата ще спаси предприето, но от кого? \"Емко\" няма нужда да се спасява, но е в опасност, защото му се правят спънки и пречки напук на всичко. Нарушава се законовият ред в държавата. Пращат се проверки, оправяме си нещата, отново не ни връщат лиценза\", заяви Красимир Падарев, директор на монтанската база на \"Емко\". Той уточни, че в завода в Монтана работят около 400 души, а в Трявна - 650 души. \nДиректорът на \"Емко\" в Трявна Славчо Димиев заяви, че със стачката работниците се надяват да спрат опита на институциите да унищожат дружеството. Според него правителството е обявило война на фирмата. Премиерът и министрите инспирират непрекъснато проверки и търсят нередности, които да бъдат представени като достатъчно правно основание да бъде отнет лицензът на \"Емко\" за външнотърговска дейност, да ни вземат разрешения за производство и физически да бъдем ликвидирани, оплака се Димиев. Той призова държавата да не настройва фирмите от оръжейния бизнес една срещу друга. Не давайте фалшиви обещания, че ако \"Емко\" го няма, работниците от ВМЗ ще получат 50% увеличение на заплатите, призова той властимащите. \nБлизо 650 тона боеприпаси са блокирани от август в специализирана база край бургаския квартал \"Долно Езерово\", заяви управителят на \"Емко\" Емилиян Гебрев. Той е категоричен, че те се съхраняват при всички необходими мерки за сигурност, но не могат да бъдат транспортирани заради държавната намеса. \"Стоката не може да бъде изнесена, защото в началото на август е спряна от страна на бургаската митница. Посредникът \"Кинтекс\" ни информира едностранно, че прекратява договора с юридически необосновани мотиви\", твърди Гебрев. \nСамо депутатите от БСП отидоха при оръжейниците, за да ги подкрепят и да чуят исканията им. Те поканиха представители на протестиращите в парламента и разговаряха с тях повече от час. \nВ сряда на заседанието на комисията по икономическа политика ще извикаме министъра на икономиката заради \"Емко\", заяви след срещата зам.-председателят на ПГ на \"БСП за България\" Жельо Бойчев. Бойчев обясни, че социалистите са поели ангажимент да поставят проблемите пред министъра и да поискат отговор как и по какъв начин ще бъде съхранен заводът, как ще бъде гарантирано изпълнението на международните договори, които дружества от военнооръжейния комплекс са подписали. \n\"Трябва да се спазват законите и процедурите в страната. Ако има нарушения, те трябва да бъдат отстранени и да се даде възможност на българския бизнес да работи, да запазва, да разширява работни места и да изнася при строго спазване на европейското и международното законодателството. Ще изискаме от министъра на икономиката да каже при какви условия и как може да се реши този въпрос\" обясни проф. Румен Гечев. Става дума за няколко хиляди работни места, подчерта той. Според проф. Гечев проблемът е достатъчно сериозен, защото става дума за износ в милиони. снимки Емилия КОСТАДИНОВА Не искам да си помисля, че производството в \"Емко\" ще бъде преустановено и фирмата ще бъде унищожена, заяви за ДУМА габровският депутат от \"БСП за България\" Кристина Сидорова. На улицата ще останат над 900 души от Трявна, това е една трета от работещите в общината. Ако държавата не се погрижи за \"Емко\", ще избухне истинска социална криза в района. Тревненци много добре помнят времето, когато нямаше поръчки и първоприемникът на \"Емко\", оръжейният завод \"Трема\", не работеше и работниците живееха само от минимални аванси, които получаваха\", припомни Сидорова. \nИма много въпросителни, които предстои да бъдат изяснени, заяви социалистът Атанас Костадинов. \"Ще проследим дали е спазен законът и наредбите за този вид производство, тъй като продукцията и износът са обвързани с международни договори. Има много червени лампички и много въпросителни, за които ние ще търсим отговори от министъра. Разрешаването на проблема с \"Емко\" се нуждае от спешна помощ и от бърза развръзка, защото в противен случай без работа ще останат десетки хиляди души\", подчерта депутатът.    \n", "date": "2017.09.21", "title": " Стотици от \"Емко\" излязоха на протест пред НС  "}
{"url": "http://duma.bg/node/152939", "text": "48-годишният миньор от Бобов дол Васил К. загина във вторник, след като върху него се стоварва огромно количество въглищна маса. Колеги на мъжа веднага подали сигнал до Спешния център и полицията. На място пристигнал спасителен екип, който е извадил тялото на миньора. Миньорът е починал от тежка черепно-мозъчна травма. Той пробивал дупки с машина във въглищния пласт за взривяване, когато голяма буца въглища е паднала върху главата му. Медиците само са констатирали смъртта на Васил, който е родом от село Крайници и от няколко години работи в мините. За случая е сигнализирана и Инспекцията по труда в Кюстендил. \nПреди две седмици бе почетена паметта на миньори, които загинаха преди 18 години след голяма авария в Бобов дол. На 1 септември 1997 г. в рудник \"Иван Русев\" на мини \"Бобов дол\" експлозия на газ гризу рани тежко 18 и уби 11 души.   \n", "date": "2017.09.21", "title": " Миньор от Бобов дол загина на работното място"}
{"url": "http://duma.bg/node/152940", "text": "Само 4 са дните през август, в които няма загинал на пътя - на 2, 8, 10 и 18 август. Това става ясно от равносметка на полицията в края на летния сезон. През изминалите 4 месеца загиналите са 184, а ранените - 2000 души. Така се оказва, че всеки ден по пътищата на страната са загивали средно по 2 души. Въпреки това загиналите през изминалото лято са по-малко от същия период на 2016 г. Катастрофите са 2075. \nОт началото на годината на пътя са загинали 20 деца. Пътната полиция в цяла Европа обяви 21 септември за ден без жертви на пътя. Миналата година в България целта беше постигната.   \n", "date": "2017.09.21", "title": " По 2 жертви на пътя на ден е имало през лятото"}
{"url": "http://duma.bg/node/152941", "text": "България очаква приетият Закон за образованието в Украйна да не засегне по никакъв начин правата и възможностите на сънародниците ни в страната да изучават своя роден език. Това е настоял президентът Румен Радев пред украинския си колега Петро Порошенко, с когото се срещна в Ню Йорк. Разбрахме се, че няма да има никакви ограничения за изучаване на български език в училищата и като количество, и като качество на часовете, обобщи Радев. \nПорошенко е обещал да реагира незабавно, ако българският президент получи оплакване от сънародниците ни в Украйна, след промените в образователния закон. Радев анонсира и предстоящо посещение в България на украинския министър на образованието на Украйна, с когото ще се обсъди и как по-добре да бъдат защитени правата на местната българската общност. Президентът е получил уверение, че при децентрализацията на Украйна няма да има административно разделяне на историческия Болградски район, в който живеят много наши сънародници. \nВ коментар за изказването на президента на САЩ Доналд Тръмп пред Общото събрание на ООН българският държавен глава заяви, че е впечатлен от отправеното послание, че ООН ще бъде силна организация, ако в нея членуват силни и суверенни, независими държави. \"Това е послание, което подчертава необходимостта да отстояваш интересите на своята собствена страна и народ, независимо в какви организации и съюзи участваш, и от него може да се поучим. Не знам дали се чува в България, че за да бъдеш фактор в дипломацията и за да се чува твоят глас, трябва да имаш съответната военна мощ. Те не могат да съществуват разделени\", добави Радев. \nПо покана на френския си колега Еманюел Макрон българският президент участва в учредяването на Глобален пакт по околната среда.     \n", "date": "2017.09.21", "title": " Порошенко обещал на Радев да се изучава български език в Украйна"}
{"url": "http://duma.bg/node/152942", "text": "Парламентът попълни вчера квотата си в новия ВСС, като избра 11 магистрати от номинираните 18. Най-много членове, четирима, вкараха ГЕРБ, БСП остана с трима. ДПС и \"Обединени патриоти\" получиха по двама, а кандидатите на \"Воля\" останаха извън борда. За избора беше нужно квалифицирано мнозинство от 160 гласа. Процедурата се следи изкъсо от ЕК, която в последния си мониторингов доклад подчерта, че това е ключов избор. Независимо от това дебати в пленарната зала почти нямаше.  \nТова, че един кандидат е издигнат от парламентарна група, не го прави член на групата във ВСС, подчерта от парламентарната трибуна по време на дебатите зам.-председателят на ПГ на \"БСП за България\" Крум Зарков. Той призова да бъдат избрани тези, които са се представили най-убедително при изслушването в правната комисия. \"Кандидатите поставиха въпроса дали ще удържат на натиск, но никой не постави въпроса откъде идва този натиск. А той идва от политически, икономически или други среди. Никоя гаранция няма да е толкова ефективна, колкото ако всеки от нас поеме отговорност, че такъв натиск няма да има. Това не е невъзможно\", призова Зарков. Той е категоричен, че е нужен нов и качествен ВСС. \"Няма никакво значение коя партия ви е издигнала. Вие не дължите на никого нищо, освен на себе си, ако бъдете избрани\", обърна се социалистът към кандидатите за ВСС. \nОказа се обаче, че повечето депутати не познават всички номинирани. От ГЕРБ решиха проблема традиционно, като възложиха на свои верни кадри да дирижират избора. Снежана Дукова упътваше гласуването, вдигайки химикалката си, което означаваше \"за\". Ако ли пък трябваше да се натисне копчето \"против\", гербаджийката размахваше очилата си. Парламентарните репортери пък чуха и видяха как зам.-шефката на НС Цвета Караянчева напътства председателя Димитър Главчев. Щом той прочетеше името на съответния кандидат, тя крещеше в ухото му \"за\" или \"против\". \n\"Обединени патриоти\" не бяха готови с представянето на кандидата си Боян Новански и пропуснаха реда си. По-късно биографията му беше маркирана с две-три изречения.  \nСлед дългата и протяжна процедура от квотата на БСП за членове в Съдийската колегия на ВСС бяха избрани Даниела Маринова-Марчева и Драгомир Кояджиков. Освен тях нови членове са още Боян Магдалинчев и Вероника Имова, предложени от ГЕРБ, Боян Новански, издигнат от \"Обединени патриоти\", и Стефан Гроздев, номиниран от ДПС.  \nНовите представители на прокурорите са Гергана Мутафова и Калина Чапкънова от ГЕРБ. БСП прокара кандидатурата на Светлана Бошнакова, ДПС заложи на Пламена Апостолова, а \"Обединени патриоти\" на Йордан Стоев. снимка Емилия КОСТАДИНОВА      \n", "date": "2017.09.21", "title": "Депутатите избраха членовете на ВСС от квотата си  "}
{"url": "http://duma.bg/node/152951", "text": "Няма нито едно доказателство за участие на шиитската групировка \"Хизбула\" в атентата на бургаското летище Сарафово. Това стана ясно при поредния опит да се даде ход на делото в Специализирания наказателен съд вчера. В обвинителния акт от над 100 страници дори не се споменава името на групировката, за която през 2013 г. Цветан Цветанов обяви, че \"може да се направи обосновано предположение\", че е съпричастна към взрива, убил атентатора и още шестима души. Тогава Цветанов заяви, че имало данни \"Хизбула\" да е финансирала нападението. \nВръзката на организацията предвид събраните доказателства не просто се явява недоказана, но е продукт единствено на предположения, догадки и пр., категоричен бе и адвокат на обвинените.     \n", "date": "2017.09.21", "title": " \"Обоснованото предположение\" на Цветанов гръмна "}
{"url": "http://duma.bg/node/152932", "text": "    Ние, българските антифашисти, изразяваме своето дълбоко възмущение \nот политическия акт, с който правителството на Бойко Борисов обяви Руската федерация за заплаха за сигурността на България. Този акт на правителството е срам за Родината ни и гавра с паметта на хилядите руски войни, отдали живота си за свободата на България. Гавра е и с паметта на милионите червеноармейци, спасили Европа и света от кафявата чума, на които признателните европейски народи са вдигнали паметници из целя континент, включително във Виена и Берлин.     За нас няма никакво съмнение, че за това позорно решение отговорност носи лично министър-председателят Бойко Борисов, защото в неговата партия-султанат никой     друг няма право на мнение, още по-малко   -   на  несъгласие с лидера. От 2009 година, като министър-председател, той води последователна политика на влошаване на българо-руските отношения, обслужвайки антибългарски интереси. Борисов носи вина за спирането на трите енергийни проекти   - АЕЦ \"Белене\", \"Южен поток\" и \"Бургас-Александруполис\". С Цялата си политика той и подчинените му поставят интересите на \"началниците от Брюксел\" над интересите на българския  народ. За трите си мандата като премиер Борисов увеличи държавния дълг с 18 милиарда лева, закри стотици хиляди работни места в страната и постигна немислими рекорди в намаляването на раждаемостта в България. Неговото управление е вредно за България и ние го призоваваме  час по-скоро да направи единственото добро на българския народ, на което е  способен, а именно  -  да подаде оставка.     Призоваваме всички български граждани на протест и гражданско неподчинение срещу антибългарската политика на правителството!  След 8 години застой, България има нужда от надежда за по-добро бъдеще. Българският народ заслужава много повече от стабилната мизерия, гарантирана от ГЕРБ. \n    За доброто на България  -   да я спасим от Бойко Борисов!         Управителен съвет на Българския антифашистки съюз \n            председател Симеон Игнатов         Градски съвет на Българския антифашистки съюз                        председател Борис Цветков         Областен съвет на Българския антифашисти съюз -  София \n            председател Йорданка Кринчева 19 септември 2017 г. \nСофия     \n    \n    \n", "date": "2017.09.21", "title": "  Д Е К Л А Р А Ц И Я"}
{"url": "http://duma.bg/node/152882", "text": "С изключителен интерес от почитателите бе посрещната премиерата на песента \"Jelka\" - дело на музикантите Дани Димитров и Ясен Друмев. Парчето е уникално съчетание от хаус, дъбстеп и леки EDM елементи, като основният мотив е български народен хор, съчетан с китара и кавал. \nВидеото е заснето в местността Бачиново край Благоевград. Лентата пресъздава обстановка отпреди 150 години, която е заимствана от българския фолклор. В него двамата музиканти са облечени като хайдути и гонят вълк в гората, който по-късно се превръща в красива самодива. \nПървото съвместно парче на Дани Димитров и  Ясен Друмев - \"Summer Love\", излиза преди 5 години и успява да се превърне в хит. Заедно правят хаус партита в цяла България, като имат и съвместни изяви с редица големи имена, както и с румънските поп звезди DJ Delyno, Park Place, LooLoo, DJ Sava и Andreea D. \nМузиката и аранжиментът на \"Jelka\" са дело на Дани Димитров, а партиите на кавала са изсвирени от Ясен Друмев. Режисьор на видеото е Жоро Ставрев, в ролята на красивата самодива влиза младата актриса Ивета Димитрова, а за визиите в лентата се погрижи гримьорът Франческа Анри. Новата песен на музикантите е уникално съчетание на хаус, дъбстеп, български фолклор ----------------- \nОфициално видео на \"Jelka\":    \n", "date": "2017.09.21", "title": "Дани Димитров и Ясен Друмев впечатляват с нов клип и песен"}
{"url": "http://duma.bg/node/152883", "text": "Звездата от третия сезон на \"X Factor\" - Невена Пейкова, оглави официалната национална класация на най-излъчваните родни песни в радио- и телевизионен ефир \"Tор 100 Bulgarian music only\" за периода 8-14 септември (по данни на ПРОФОН). Новият самостоятелен сингъл на изпълнителката \"Трябваш ми спешно\" бе представен преди по-малко от месец и бързо се нареди сред хитовете на сезона и в клубовете. Песента е по музика на самата Невена в съавторство с Борислав Тонев и Преслав Бориславов. Зад видеото стои режисьорът Люси Иларионов, с когото певицата работи за втори път след заснемането на предишния й хит \"Да избягаме\". \n\"Изключително съм щастлива и благодаря на всички, които подкрепят проекта ни! Тази песен е много специална за мен, тъй като участвах в създаването й, и се радвам, че с екипа на \"Вирджиния рекърдс\" постигнахме такъв успех\", коментира изпълнителката. Снимка ВИРДЖИНИЯ РЕКЪРДС \n----------------------- \nГледайте и слушайте \"Трябваш ми спешно\" в:  \nYouTube -    \nVBOX7 -    \n", "date": "2017.09.21", "title": "Невена Пейкова е №1 с \"Трябваш ми спешно\""}
{"url": "http://duma.bg/node/152884", "text": "Фестивалът за независими артисти ОРИK ще събере над 120 млади професионални музиканти на 29 и 30 септември и 1 октомври пред Паметника на съветската армия в София. Зрителите ще чуят групи като \"Jeremy?\", \"Funky Miracle\", \"Ogi23\", \"RDMK\", Миленита, Тома, MIRY, \"NU/ANCE\", \"Bears and Hunters\" и десетки други. На сцената на тридневния фестивал ще се качат и няколко студентски и ученически банди, за които това ще е първият досег до многохилядна аудитория. \nВодещите на ОРИК 2017 са актьорите Ованес Торосян и Петко Венелинов, известни с десетките си роли в киното и театъра. Те ще зареждат аудиторията допълнително с младежкия си дух и позитивна енергия. \nНай-големите фенове на бандите ще имат достъп зад сцената, където ще могат да се снимат с любимите си групи, да си вземат автограф и мърчандайз. Посетителите на ОРИК ще се насладят и на страхотните произведения на десетки творци, които ще излагат произведенията си на специално отредени за целта шатри. \nОсвен музика ще се леят студена бира и свежи коктейли, а на топъл бар ще се предлагат вкусни деликатеси. Храната и напитките ще са в изобилие, така че на публиката да не й се иска да напусне площада през целия уикенд.     \n", "date": "2017.09.21", "title": " Независими артисти зареждат пред Паметника на съветската армия"}
