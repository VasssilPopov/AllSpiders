{"url": "http://duma.bg/node/154657", "text": "Конгресът на БСП да се обяви за нов модел на данъчно облагане на доходите. За това се обяви лидерът на партията Корнелия Нинова пред XIII конференция на столичните социалисти. Тя е категорична, че партията трябва да настоява за необлагаем минимум върху минималната заплата, за прогресивна скала на облагане и семейно подоходно облагане на младите семейства.  \n\"Не е достатъчно да сме алтернатива на ГЕРБ, а да се заявим като алтернатива на модела. Ще предложа на конгреса този път да минем от приказки и лозунги към действия\", заяви Нинова. \nДържавата да плати 500 милиона за държавните и общинските болници, да ги прекрати като търговски дружества и да ги запише като такива по закона за лечебните заведения, настоя Нинова. \n    \n", "date": "2017.10.23", "title": "Нинова предлага ново данъчно облагане  "}
{"url": "http://duma.bg/node/154649", "text": "Бившият кмет на Стара Загора, здравен министър и политик, д-р Евгени Желев загина при нелеп инцидент в петък в старозагорското село Яздачи. Стотици негови съграждани се стекоха на поклонението му в Държавната опера в Стара Загора. \nД-р Желев е избран за кмет на Община Стара Загора през 1999 г. на първия тур на местните избори като независим кандидат, подкрепен от БСП и редица граждански и политически обединения. Преизбран е през 2003 г. отново на първи тур, с над 60% от гласовете. \nНосител е на френския Орден за заслуги и на руския орден „Петър I“ втора степен за личен принос и заслуги в укрепването на българо-руските взаимоотношения. \nДУМА изказва своите дълбоки и искрени съболезнования на семейството, близките и приятелите на д-р Желев. \n    \n", "date": "2017.10.23", "title": "Отиде си д-р Евгени Желев"}
{"url": "http://duma.bg/node/154650", "text": "Над 2000 полицаи излязоха на протестно шествие с искане за по-високи заплати. Сборният пункт бе градинката пред МВР, а шествието стигна до Министерството на финансите, където полицаите освиркаха задочно министър Владислав Горанов, тъй като той не беше във ведомството. Полицаите носеха плакат с призив: \"Искам да разследвам, развържете ми ръцете\", развяваха трибагреника, както и знамето на синдикалната организация. След това шествието продължи до парламента, а част от столичните улици бяха предварително блокирани.  \nНедоволните настояват за 15% ръст на заплатите още от тази година, а за увеличение от 2018 г. тепърва ще преговарят. Те искат и спешни изменения в Закона за МВР, последвани от нов закон. Исканията ни остават същите, обясни синдикалистът Валентин Попов. Той се оплака от липсата на диалог с ръководството на МВР по искането за увеличение на заплатите. Няма напредък и по искането за обвързване на заплатите на служителите в МВР със социално измерим критерий, който би могъл да бъде средна или минимална работна заплата.  \nФинансовият министър Владислав Горанов обяви преди дни, че в проектобюджета за 2018 г. са заложени над 700 милиона лева повече за служителите във всички бюджетни сектори, но не се ангажира с конкретен процент за повишение на заплатите на полицаите. Междувременно вчера министърът на вътрешните работи Валентин Радев заяви, че заплатите на полицаите може да бъдат увеличени с 15% от догодина, но не за всички. Според него по-важно е да има устойчивост и поетапно увеличение. \nАко преговорите не започнат и след вчерашния протест, нови акции ще има в края на годината на празниците на полицията и на пожарната. След 1 януари, когато страната ни поема председателството на Европейския съюз, протестите ще станат всекидневни, обявиха още недоволни полицаи. \n    \n", "date": "2017.10.23", "title": " Полицаите излязоха на шествие, освиркаха задочно Горанов"}
{"url": "http://duma.bg/node/154651", "text": "БСП се обяви за нова данъчна политика. Неравенството и доходите са основна наша тема, заяви лидерът на БСП Корнелия Нинова по време на XIII конференция на Софийската градска организация на БСП, който се проведе в събота. \"Да се наддаваме за бюджета, кой повече ще предложи за повишаването на доходите, не е работещо. Това не е Женският пазар да се наддаваме. Това е държава. Това са принципи, които се градят по друг начин. Хайде тогава на конгреса да отворим и най-накрая да решим окончателно въпроса, може ли да бъдат решени неравенствата? Може ли да бъде въведен принцип на справедливост, чрез категорична промяна на данъчната система на България?\", обърна се Нинова към делегатите на форума. БСП се обявява за необлагаем минимум, за прогресивен данък, който да запази средната класа и да помогне през данъчното облагане за повече доходи. Левицата настоява за семейно подоходно облагане на младите семейства и прогресивна скала на високите доходи. (целият текст на изказването на стр.10) \nМакар и малобройна, групата на БСП се очерта като единствената последователна опозиция в СОС, заяви зам.-председателят му Милка Христова. Тя отчете, че социалистите са отправили 35 питания и са внесли 33 доклада. Христова припомни, че БСП е била против повишението на цената на билета за градския транспорт, против превръщането на минералните извори в научен център за изследване на минералната вода и презастрояването на града. По думите й съветниците от БСП са защитавали интересите на столичани във временните комисии по горещи и злободневни проблеми. Христова посочи преразглеждането на договора със \"Софийска вода\", състоянието на парк \"Витоша\", проблемите със завода за боклук. \"Моделът Фандъкова продължава да се развива с пълна сила. Неговата визия касае само центъра и няма никаква перспектива за отдалечените квартали\", подчерта Христова. \nЗам.-председателят на ПГ \"БСП за България\" Жельо Бойчев беше категоричен, че левите депутати задават политическия дневен ред на работа на НС. Целта ни може да бъде само една - свалянето на ГЕРБ от власт и възстановяването на нормалността и демократичните ценности в страната, заяви той. \"БСП хвърля много енергия в парламентарната дейност, но невинаги това е достатъчно, за да решим проблемите. Необходимо е да ангажираме всички структури на партията\", посочи Бойчев. Той даде пример с подкрепата, която ПГ е оказала на протестиращите служители от \"Емко\" и \"Дунарит\". \"Оттук нататък до изборите трябва да покажем по много ясен начин механизмите за управление на София и отговорността, която носи ГЕРБ за това. Трябва да посочим конкретните виновници за тежките проблеми в града\", призова Бойчев. \"БСП се явява своеобразен гарант на свободата, на правото да имаш мнение. На правото да го изразяваш свободно. БСП е защитник на гражданските права. Показахме това ясно и категорично, като застанахме зад всичко, което прави Елена Йончева\", подчерта Бойчев.  \nБлизо час продължи дискусията. Скандали нямаше. Изненадващо Румен Овчаров се отказа от изказване. Той се беше записал да говори преди Корнелия Нинова. Все пак Овчаров не спести упреците си към нея. На влизане в залата, той отново коментира пред медиите, че тя слуша само определени хора от БСП. Овчаров обаче призна, че Нинова още има позитив, който може да бъде използван от партията. \nСпоред Янаки Стоилов БСП е отстъпила от предизборната си платформа по време на местния вот. Той настоя на заседанието на конгреса да бъде предложен нов програмен документ, който да получи одобрението на партията, за не се допуска при различни ситуации \"да се движим ту наляво, ту надясно\". Трябва той да бъде разглеждан като основа за започване на дискусия за формиране и обявяване на нова алтернативна политика, подчерта Стоилов. Той не приема, че не бива сега социалистите да се занимават с партията си.  Точно сега му е времето, защото през 2018 г. няма да има избори и тя е времето за укрепване и развитие на БСП, смята Стоилов. Той предложи парламентарната група да се заеме отново с формулирането, а по-нататък с реализирането на нова социално-икономическа политика, свързана с големите енергийни и трансгранични проекти и освен европейските фондове да се обърне внимание на проектите, които идват от Русия.  \nД-р Емил Райнов попита ръководството на БСП защо се страхува да поиска вот на недоверие на правителството. \"Преди имахме 39 депутати и го правехме, а сега те са 80. Или ни е страх да не разсърдим някого? Цялата ни опозиционност е епизодични прехвърчания на искри, основно от представители на гражданската квота. Че това, което се случва в Хасково, не е ли същото навсякъде?\", попита риторично Райнов. Той попита защо никой не говори за това болниците да не бъдат търговски дружества, а Здравната каса да се демонополизира. Ние против плоския данък ли сме или не, обърна се към залата Райнов. \nВ реплика Нинова отговори на Стоилов и Райнов, като отрече БСП да се е отказала да маха плоския данък. Тя коментира, че предложението за две скали на данъчно облагане преди изборите уплашило хората, че им вдигат данъците.   \nОбщинският съветник Николай Николов разкритикува действията на Националния съвет, като го нарече немощен. Той прочете декларация от името на социалистите в район \"Красно село\", в която те изразяват безрезервната си подкрепа към Нинова. \n \n  \n\"Скандалите в БСП не са на идейна основа. Битките в най-малкото село и в най-големия град трябва да се водят на принципа \"Един за всички, всички за един\", заяви лидерът на столичните социалисти Калоян Паргов. Той е категоричен, че до следващите местни избори партията трябва да изготви солидна програма. Паргов обяви, че на среща с Корнелия Нинова партийните секретари са поставили за цел да търсят личност за кмет на София като Румен Радев. \n\"Алтернативата не е само да отстраним ГЕРБ от власт, а с какво ще направим държавното управление по-различно от сегашното. Да показваш само греховете на управляващите не е алтернатива\", посочи Паргов. Според него спадът на доверието към управляващите не прераства в автоматична подкрепа за БСП. \"Въпреки че управлението не е в кондиция, ние от БСП дали сме готови да управляваме? На този етап победата ни на следващите почти сигурни предсрочни парламентарни, европейски и местни избори изглежда несигурна. Подготвени ли сме да управляваме с висок професионализъм?\", обърна се Паргов към делегатите на конференцията. Отговорът на този въпрос съдържа три елемента, които смятам, че ние в Софийската партийна организация трябва още по-засилено да изпълняваме, макар че в момента в непълна степен се опитваме да дадем точния отговор на това. Първо да покажем, че искаме и можем да реализираме конкретни политики по различен от ГЕРБ начин\", подчерта Паргов. Второто важно е да се подготвят цели и рамки за нови и различни политики, а третото е да се подберат и лансират екипи от изявени и доказани личности. \n \n\"През тези 30 г. в нашата организация в \"Красна поляна\" дойдоха много хора, които станаха наши членове. Организацията е дала много стойностни имена, авторитети на БСП. Тя е символ за цялата партия, защото когато се каже организацията в \"Красна поляна\", това значи автентично силно и истинско ляво\". Това заяви лидерът на БСП Корнелия Нинова по повод 30-годишнината на организацията. \"Тя е автентично лява, защото цени принципите ни на солидарност за равенство, за свобода, за любов към отечеството. Пожелавам ви да бъдете здрави и силни, защото и днес тези наши ценности са поставени на изпитание\", подчерта Нинова. Тя връчи членски карти на 4 новоприети социалисти. \n\"Трябва да положим всички усилия, за да променим както \"Красна поляна\" и София, така и родината ни към по-добро. Да върнем на хората надеждата и вярата за достоен живот именно тук, в България!\", призова председателят на БСП в \"Красна поляна\" Евгений Белий. \nНа събитието присъстваха зам.-председателят на НС Валери Жаблянов, лидерът на ГС на БСП в София Калоян Паргов, членът на НС на БСП Янаки Стоилов, областни и общински председатели, членове и симпатизанти на партията.      \n", "date": "2017.10.23", "title": " БСП се обяви за нова данъчна политика по доходите "}
{"url": "http://duma.bg/node/154653", "text": "„БСП е сама в борбата с корупцията. Трябва кураж, за да се води тази битка, но няма да се откажем“. Това заяви в радиоинтервю зам.-председателят на ПГ на „БСП за България“ Драгомир Стойнев. По думите му БСП е направила своите предложения и е станало ясно, че само изцяло независим орган може да доведе до реален резултат в борбата с корупцията. „Който и каквото и да предлага при положение, че и правосъдният министър Цачева заяви, че корупцията не винаги е престъпление, за какво да говорим“, подчерта социалистът. \nСтойнев заяви, че ако се приеме законопроектът на ГЕРБ, ще се създаде един орган, който няма да има разследващи функции и няма да свърши нищо. Той е  категоричен, че БСП ще продължава да настоява за реална борба с корупцията. „Когато искаш да покажеш корупционна сделка и от следващия ден тя става елемент от национална сигурност, показва само какви са целите на управляващите. Може би така искат да работи и бъдещият орган“, заяви социалистът.  \nКато част от борбата на БСП с корупцията Стойнев посочи и поканата на лидера на БСП Корнелия Нинова до лидерите на парламентарно представените партии да изпратят общо писмо до Специализирания наказателен съд с искане за оповестяване на имената на политиците, замесени в случая КТБ. „Борисов вече подписа. Надяваме се и другите лидери да подпишат. Ако имената бъдат оповестени, следва компетентните органи да се самосезират“, заключи Драгомир Стойнев.   \n", "date": "2017.10.23", "title": " БСП е сама в борбата с корупцията, но няма да се откаже"}
{"url": "http://duma.bg/node/154654", "text": "Социалния министър Бисер Петков обяви готовност да започне преговори с бизнеса и синдикатите за предложените в проектобюджета орязани плащания на болничните в първите 3 дни, както и за отмяната на минималните осигурителни доходи (МОД). \n\"За съжаление в последно време социалният диалог страда от липса на конструктивизъм и това поставя държавата в ролята сама да взема решение, вместо да се договаря с работодатели и синдикати. Смятам предложението ми за МОД за балансирано, защото ще доведе до повишаване на замразените прагове на по-нискодоходните професии. Тезата на работодателите е, че този инструмент е изживял времето си - готов съм и съм им го заявил, да водим разговор за отпадането им, но той трябва да е в нормални условия и ситуация, в която това да бъде внимателно обмислено и в рамките на определяне на механизъм за минималната работна заплата, а не в условията на бойкот и натиск\", каза Петков. \nТой обясни предложението си за намалено плащане на първите 3 дни болнични от 70% на 50% от осигурителния доход \"с многото мними болни, които си дават отпуска\". Въпреки че първите 3 дни се плащат от работодателя, Петков обясни изменението с постоянното нарастване на разходите на НОИ по това перо - институтът плаща от четвъртия ден до оздравяването 80% от осигурителния доход. Той каза, че сумата вече достига 500 млн. лв. годишно. Същевременно 95% от обжалваните болнични се потвърждават в съда.   \n", "date": "2017.10.23", "title": " Петков готов да отстъпи за осигурителните прагове и орязаните болнични"}
{"url": "http://duma.bg/node/154655", "text": "Няма да бъдат откривани повече филиали и нетрадиционни комерсиални специалности в университетите, каквито са право и икономика в техническите висши училища, реши Съветът на ректорите, който заседава във Варна. \n\"Университетите у нас не са много - само 52, но имаме много нетрадиционни за различните ВУЗ специалности като икономика, право, национална сигурност. Няма да бъдат закривани действащи в момента факултети, но няма да се допуска и разкриване на нови. С течение на времето тези, които не са на мястото си, ще се закрият сами\", заяви след форума проф. Любен Тотев, ректор на Минно-геоложкия университет и председател на Съюза на ректорите. \nПросветният министър Красимир Вълчев допълни, че до края на месеца всички ВУЗ-ове трябва да представят своята визия за бъдещето и политика за развитие.   \n\"До 1989 г. България имаше обща стратегия за висшето образование, след това всеки университет стана автономен и започна разкриване на всякакви специалности. Индивидуалната стратегия всеки ВУЗ да се разраства, както реши, доведе до колективна нерентабилност. Масовизирането на приема доведе до пренасищане в някои области и липси в други. През социализма 30% от учениците продължаваха образованието си в университети, сега са 80%, което логично понижи нивото на образованието. Масовото висше образование уби професионалното средно. Повече деца трябва да бъдат мотивирани да се ориентират към професионалните гимназии\", заяви министърът.  \nВълчев посочи, че от 2 години върви преструктуриране на приема на студенти и финансиране на университети, но тревожно намаляват студентите във важни за икономиката ни специалности. Вълчев прогнозира огромен недостиг на учители по математика и физика до 10 години, а вече се усещала липсата на инженери и агрономи. \nРекторите настояват за по-голямо държавно финансиране на университетите, за да се увеличат заплатите и на преподавателите, не само на учителите.   \n", "date": "2017.10.23", "title": "Без нови филиали и комерсиални специалности във ВУЗ"}
{"url": "http://duma.bg/node/154656", "text": "Президентът Румен Радев е информирал правителството за намерението си да смени шефа на Националната служба за охрана Ангел Антонов. Държавният глава искал да назначи на поста сегашния зам.-шеф на полицията с ресор \"Охранителна полиция\" Тодор Гребенаров. Според Закона за НСО президентът назначава шефа на службата след съгласуване с кабинета. \nПрезидентът не бил доволен от управлението и кадровата политика на Антонов, имало оплаквания срещу него и от лица, които ползват услугите на НСО. Сред охранителите на властта също вече се носела информацията, че началникът им ще бъде сменен. \nЗасега обаче няма коментар по въпроса нито от президентската институция, нито от страна на шефа на НСО. Вътрешният министър Валентин Радев не отрече информацията, в телевизионно интервю той витиевато каза: \"Това е в кръга на нещата, няма интрига. Това е работа на президента\". \nАнгел Антонов бе назначен за началник на НСО от предишния президент Росен Плевнелиев през май 2014 г. по предложение на правителството на Пламен Орешарски. Преди това дипломираният икономист е бил шеф на националната полиция, а в МВР работи от 1993 г. Още при назначаването му тръгна слухът, че Антонов е изключително близък с депутата от ДПС Делян Пеевски. Смятан е за близък и до ГЕРБ, още повече, че второто правителство на Борисов не го уволни. \nПоследният скандал с НСО беше свързан с разхлабените болтове на служебния мерцедес на шефа на Върховния касационен съд Лозан Панов. Вътрешна експертиза на службата излезе със становище, че болтовете са се развинтили от завоите и неравностите по пътя. От \"Мерцедес\" излязоха с официално съобщение, че подобна теза е абсурдна и подобно нещо не може да стане. \nСпряганият фаворит за нов началник на Националната служба за охрана Тодор Гребенаров също е дългогодишен полицай. Завършил е висше образование във военния университет във Велико Търново. Гребенаров започва работа в МВР като младши инспектор в пловдивската охранителна полиция. През 2013 г. тогавашният вътрешен министър Цветлин Йовчев го направи директор на Областната дирекция на МВР в Пловдив, а през ноември същата година го издигна и за шеф на националната полиция. \nПрез 2015 г. по време на второто правителство на Борисов тогавашният вътрешен министър Веселин Вучков го понижи до зам.-директор на националната полиция, където Гребенаров отговаря за охранителната полиция, пътната полиция и жандармерията.   \n", "date": "2017.10.23", "title": "Румен Радев готви смяна на началника на НСО  "}
{"url": "http://duma.bg/node/154648", "text": "Вълна от протести на жители на различни квартали заля през почивните дни София. Хората излязоха на улицата да изразят недоволството си от състоянието на инфраструктурата, строителството, зелената система и транспорта. \nКметът Йорданка Фандъкова не се появи на протеста на съкварталците си от жк \"Манастирски ливади-изток\", които се събраха близо до дома й, тъй като беше в чужбина. Те се събраха вчера заради лошата инфраструктура в района и се оплакаха, че в квартала няма нито една построена цялостно улица, детска градина, училище или обществена зелена площ. Те искат спешно да започне процедура за нов подробен устройствен план, който да регламентира адекватна широчина и форма на улиците и прилежащите им тротоари, както и да се намерят терени, които да бъдат отчуждени за градини, училище, обществени зелени площи и паркинги. Те настояват и за въвеждане на еднопосочно движение по улиците, както и спешни мерки по прекратяване на безразборното застрояване на всяка свободна площ. \nДен по-рано възмутени столичани от район \"Витоша\" блокираха \"Симеоновско шосе\" отново заради лошата инфраструктура и липсата на диалог със столичното кметство. Те настояха да се спре строителството в района, а живота си в него сравниха с кошмар. В квартала няма и тротоари, детски площадки и училище, а интензивният трафик причинява замърсявания. В подкрепа на гражданите срещу свръхпрезастряването и бетонирането застана и омбудсманът Мая Манолова. \nНа пореден протест излязоха в събота и жителите на Владая. Те блокираха бул. \"Цар Борис III\" при Александровския мост на няколко пъти за минути. Местните хора се борят повече от година за по-добро транспортно обслужване, но досега общината не е изпълнила всичките им искания. Последният им протест бе конкретно за поставянето на светофарна уредба на бул. \"Цар Борис III\" и ул. \"Мала кория\" и бул. \"Цар Борис III\" и ул. \"10-ти километър\" и премахването на изкуствените неравности. Сред исканията на местните е и изграждане на улично осветление във Владайското дефиле. Хората се зарекоха протестите им да продължават, докато общината не удовлетвори исканията им.  \nНяколкостотин души се събраха и в село Лозен, за да защитят гората си. Те приеха декларация с искане за 10-годишна забрана за извършване на сеч в Лозенската планина, освен на болни дървета. Да се вземат незабавни действия за справяне на проблема с корояда и възстановяване на разбитите горски пътища и чешми, се настоява още в декларацията. Според хората в района се извършва не санитарна сеч, а поголовна. \"На горските стопанства не им пука за съдбата на гората, а техните шефове се возят с джипове за по 200 000 евро с четири деветки в регистрационните им номера, като мутри, коментираха недоволните жители на селото. Те заплашиха, че това е последният им мирен протест и ако не бъдат чути, ще блокират основните пътни артерии около селото.  \n\"Лозен отдавна загуби доверието си в контролните органи. Грозни сечища, разбити пътища, пресъхнали чешми\", заявяват от инициативния комитет. \nПоследни на протест излязоха снощи жители на кв.\"Лозенец\", които се обявиха против плановете за изграждане на 120-метров небостъргач в района им.  \n Над 4000 подписа са събрани вече срещу намерението за добив на газ в Добруджа, тече петиция и в интернет. Жителите на Генерал Тошево отново излязоха вчера на протест срещу инвестиционното намерение за добив на природен газ в землищата на 18 села от района. \nС надути клаксони и форсирани двигатели стотици мотори и автомобили потеглиха от Генерал Тошево към село Кардам, където ги очакваха още недоволни. Те искаха да затворят половината от път 2-29, водещ към ГКПП \"Йовково\", но от Агенцията \"Пътна инфраструктура\" не им разрешиха, затова протестиращите решиха да се движат по пътя, без да спират. Така около 200 коли се включиха в протестното шествие, като колоната бе предвождана от полицейски патрул, следван от около 50 мотоциклета.  \nЦелта на хората е инвестиционните намерения за добив на природен газ да бъдат преустановени. Предвижда се изграждането на 5 площадки и 41 сондажа. \"Добруджа няма да се предаде\" е основното мото на протестиращите. Тази седмица продължават обществените обсъждания в селата от община Генерал Тошево с местното население и експерти от фирмата инвеститор. \nНа 28 октомври се очаква нов протест и блокиране на същия път, организиран от земеделците в областта. \n   \n", "date": "2017.10.23", "title": " Вълна от протести заля София"}
