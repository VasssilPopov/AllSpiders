{"url": "http://www.duma.bg/node/167093", "text": "Българското розово масло се доставя на две трети от големите парфюмерийни къщи в света, като с него се произвеждат над 2,3 млн. парфюми годишно, съобщиха от Асоциацията на индустриалния капитал в България във връзка с предстоящия на 26 май в Карлово \"Празник на розата\" и честването на 70 години от създаването на предприятието \"Българска роза\". Дружеството е първият притежател на защитено наименование за произход \"Българско розово масло\" от българското патентно ведомство. Българско розово масло се изнася в цяла Европа, Китай, Виетнам, Южна Корея, САЩ, Русия, Австралия, Япония, Сингапур, Филипини и други. И тази година традиционният празник в Карлово ще започне с ритуала \"Розобер\" в розовите поля край града. В градския музей на Карлово ще бъде организирана демонстрация на розоварене. \nМеждувременно стана известно, че тазгодишната кампания за прибиране на маслодайната роза в полетата на Казанлък е на прага на провала. Причината - ниската изкупна цена на розовия цвят. \nДържавата да гарантира минимална цена при изкупване на розовия цвят, както е при тютюна, поискаха от \"БСП за България\". Това стана известно на среща със земеделци в община Гурково на зам.-председателя на социалната комисия в парламента Георги Гьоков. \nНаскоро земеделци обвиниха розопреработвателите в картел за ниска изкупна цена на розовия цвят. Изкупната цена за тази година е около 2 лв. за кг. На розоберачите се плаща между 80 ст. и 1 лев. Именно заради това печалбата се намалява до минимум и голяма част от хората, отглеждащи рози, са на път да се откажат. \"Розопреработвателите изнудват розопроизводителите чрез ниската изкупна цена, този натиск и хаос трябва да се спре\", настояха хората, заети в розопроизводството. \n    \n \t\n", "date": "2018.05.18", "title": "Българско розово масло се влага в милиони парфюми годишно"}
{"url": "http://www.duma.bg/node/167089", "text": "За първите четири месеца на 2018 г. новите автомобили, регистрирани в България, са се увеличили с 23,1% до 11 188 спрямо 9086 броя за същия период на предходната година, като страната ни е изпреварена единствено от Унгария (повишение с 32,2%), Гърция (с 26,1%), Румъния (с 25,4%) и Литва (с 23,5%), отчитат от Асоциацията на европейските автомобилостроители (ACEA).  Според ACEA продажбите на нови автомобили в България нараснаха през април с 15,0% до 2852 броя от 2479 броя година по-рано след тяхно повишение с 10,2% през март и с цели 42,2% през февруари. \nПродажбите на нови пътнически автомобили в Евросъюза се повишиха през април с 9,6% на годишна база след техен спад с 5,3% през март, като през четвъртия месец на годината бяха регистрирани нови 1 306 273 броя автомобили. През април е отчетен солиден подем и в петте водещи европейски автомобилни пазара, като най-силен растеж от 12,3% е отчетен в Испания, следвана от Обединеното кралство с повишение от 10,4 на сто. Трябва да се има предвид, че това е първото нарастване на регистрацията на нови автомобили във Великобритания от 13 месеца насам. Добър растеж от 9,0% се отчете и във Франция, в Германия - с 8,0%, и в Италия - с 6,5%. \nЕдноличен лидер за пореден месец при продажбите на нови автомобили през април е френската автомобилна групировка PSA Group, произвеждаща марките Peugeot и Citroen, с ръст на продажбите с цели 70,0% спрямо година по-рано с оглед факта, че през настоящата година в данните за PSA Group вече се включват и продажбите на автомобили с марката Opel. Френската компания е следвана от германския автомобилен концерн Volkswagen AG (с повишение на продажбите през април с 13,8%), от другата водеща френска компания - Renault Group, произвеждаща марките Renault и Dacia (повишение с 9,7%), германските Daimler Mercedes (повишение с 6,5%) и италианската FCA Group (с 2,0%), докато продажбите на BMW Group се свиха с 1,4 на сто. \n    \n \t\n", "date": "2018.05.18", "title": "Силен ръст на продажбите на нови автомобили в България "}
{"url": "http://www.duma.bg/node/167088", "text": "Подписани са договорите за технически проекти за рехабилитацията на близо 45 км третокласни пътища в Северозападна България, съобщиха от Агенция \"Пътна инфраструктура\" (АПИ). Ще бъдат ремонтирани 11,8 км от път Иново-Градец-Периловец-Шишенци-Бойница-Кула и 33 км от пътя Ребърково-Люти дол-Ботевград. \nТехническият проект за първия участък ще бъде изготвен от \"ИЛИЯ БУРДА\" ЕООД. Стойността на договора е 92 400 лв. с ДДС, а срокът - 150 дни. Той обхваща участъка от разклона за с. Раброво до началото на Шишенци. Ще бъдат извършени геодезически проучвания и ще се определят необходимите строително-ремонтни дейности. Предвидено е и изготвянето на проект за нов мост, който ще бъде изграден впоследствие на мястото на съществуващото съоръжение над река Рабровска. Ще бъде направен и проект за укрепителни дейности при 28-ми км, в района след Периловец, където има свличане на пътното платно. \nПроектирането на ремонта на 33 км от пътя Ребърково - Люти дол - Ботевград е възложено на \"АЛВЕ КОНСУЛТ\" ЕООД. Стойността на договора е 187 550,90 лв. с ДДС, а срокът за изпълнение е 180 дни. Отсечката не е основно ремонтирана от 1985 г., като през годините е извършвано само текущо поддържане на пътя. При подготовката на техническия проект ще бъдат направени геодезически проучвания и ще се определят необходимите строително-монтажни работи. Ще бъде изготвен и проект за укрепителни дейности на свлачище в участъка Ребърково-Люти дол, както и проект за укрепване на два сводови моста над река Клисурата и за изграждане на подпорни стени.     \n \t\n", "date": "2018.05.18", "title": "Ще ремонтират 45 км третокласни пътища в Северозапада"}
{"url": "http://www.duma.bg/node/167087", "text": "Цената на петрола сорт \"Брент\" прескочи вчера 80 долара за барел. Това се случва за пръв път от ноември 2014 година. Стойността на юлските фючърси за \"Брент\" нарасна с 0,8% и достигна цена от 80 долара и 12 цента за барел. Цените пък на юнските фючърси на петрола сорт WTI се повишиха с 0,91% и достигнаха 72 долара и 14 цента за барел.  \nПреди няколко дни от Българската петролна и газова асоциация прогнозираха леко повишение на горивата в рамките на няколко стотинки през летния сезон. Тази прогноза обаче е при липсата на други фактори само заради повишеното търсене, което според експертите ще оскъпи горивата на дребно с 2-3 стотинки на литър. \nЦените на петрола възобновиха подема си в края на търговията в сряда в Ню Йорк на фона на съкращаването на запасите от суровината в САЩ и опасенията, свързани с геополитическото напрежение в Близкия изток и Корейския полуостров. Двете еталонни световни марки обновиха максималните си стойности от есента на 2014 година. При това разликата в цената им се увеличава, което сигнализира за високото търсене на суровината в Азия и Европа, отбелязва Dow Jones. \nСпоред официалните данни на енергийното министерство запасите от петрол в САЩ през миналата седмица са се съкратили с 1,4 млн. барела - до общ обем от 432,4 млн. барела. Резервите от бензин са спаднали с 3,79 млн. барела, а на другите дестилати - с 92 хил. барела. Добивът на суровината в САЩ през миналата седмица се е увеличил 20 хиляди барела до 10,723 милиона барела на денонощие. По ниската цена на WTI в сравнение с европейската и близкоизточните марки спомогна за ръст в износа на петрол от САЩ през миналата седмица до рекордни количества - 2,566 млн. барел на денонощие. \n    \n \t\n", "date": "2018.05.18", "title": " За пръв път от близо 4 години Петролът надмина 80 долара за барел"}
{"url": "http://www.duma.bg/node/167095", "text": "С дефицит от близо 25 млн. лв. сме в невъзможност да правим допълнително договаряне с биопроизводителите по мярка 11 от Програмата за развитие на селските райнои (ПРСР) за биологично земеделие. Това стана ясно вчера от думите на министъра на земеделието Румен Порожанов. Както вече стана ясно, биопроизводителите заплашиха с протест заради липсата на подпомагане. Темата за биологичното земеделие е важна и сериозна. В понеделник ще имам среща с легитимната организация на биопроизводителите в България, на която ще обсъдим проблемите им, каза Порожанов. По думите му дадената тази седмица пресконференция от Националната биоасоциация с председател Слави Трифонов не е сериозна и не би я коментирал.  \nПроблемите са много, но основно е желанието за допълнително договаряне по мярка 11 от ПРСР \"Биологично производство\". Бюджетът по нея е 196 млн. лв. и след приемите по направленията за животновъдство, в т. ч. и за пчеларство, както и основното перо - растениевъдството, този бюджет е надхвърлен с над 50 млн. лв. Последната оценка, в която влизат и отпадналите биологични производители, показва, че сме в недостиг на близо 25 млн. лв. по вече поетите ангажименти, обобщи Порожанов. \"Кандидатстването \"под условие\", договорено по време на служебния кабинет, е нещо, което аз лично никога не бих си позволил да направя в контекста на това да подведа един или друг производител да има някакви очаквания\", коментира министърът. Пари обаче не са намерени. Истината е, че както за новите, така и за старите бенефициенти няма бюджет, подчерта Порожанов. \"Изключително много нарасна броят на биопроизводителите. Не мога обаче да насоча средства от други мерки, тъй като интересът навсякъде е изключително голям и желанието за инвестиции надхвърля в пъти възможното финансиране\", коментира още той. \nВ Интегрираната система за администриране и контрол  (ИСАК) са регистрирани общо 108 600 заявления по директни плащания от Кампания 2018 г., съобщи още Порожанов. Почти всички - около 107 000 броя, са приключени като дейност в общинските служби по земеделие (ОСЗ) и са подписани от кандидатите. На 15 май изтече срокът за подаване на заявления по директните плащания без санкция. \nПодадените заявление са с близо 2500 по-малко от миналата година, но по различните схеми намалението на площта е с около 48 хил. ха и се дължи повече на пасищата, обясни министърът. По думите му заявленията все повече съвпадат с платимите площи и извършените разплащания са за около 37 млн. дка директни плащания. \n  \n    \n \t\n", "date": "2018.05.18", "title": "Порожанов отряза биопроизводителите за субсидии  "}
{"url": "http://www.duma.bg/node/167094", "text": "Засетите с картофи площи в страната през тази пролет са 62 135 декара, което е с 13% по-малко в сравнение с миналата година, когато културата е заемала 71 421 декара. Причината за това са проблемите с продажбите на реколтата и понижението на изкупните цени, става ясно от анализ на Министерството на земеделието, храните и горите (МЗХГ) за състоянието на основни селскостопански култури. \n Според отчетите към 11 май тази година оранжерийните домати и картофите - стари и пресни, се търгуват на цени между 10,6 и 28,4% под нивата, отчетени по същото време на 2017 г. \n До началото на май тази година старите картофи са поевтинели на едро с 28% - от 81 на 51 ст. за кг, като през втората седмица на този месец има възстановяване на част от цената до 58 ст. за кг. Пресните картофи също са загубили част от миналогодишната си стойност. Намалението е от 1,45 лв. за кг в средата на май 2017 г. на 1,24 лв. за кг. Спадът е с 14,5%. \n Оранжерийните домати са поевтинели на едро от 2,54 лв. за кг на 2,27 лв. на кг, или с 11%. В същото време нараства интересът на стопаните да отглеждат тази култура на открито. Към втората половина на този месец площите, заети с домати, се увеличават с 63% - от 7801 декара по това време на миналата година на 12 701 декара сега. Това до голяма степен се обяснява с намаляването на натиска за внос на евтина стока от Турция, която се пренасочи към пазара на Русия след отпадането на някои административни ограничения там. \n    \n \t\n", "date": "2018.05.18", "title": "Площите с картофи намаляха след продължителен спад на цените"}
{"url": "http://www.duma.bg/node/167092", "text": "Секторът на информационните технологии и услугите произвежда продукция за над 1,9 млрд. евро годишно. Средногодишното нарастване на стойността на произведената продукция е около 15%, съобщи заместник-министърът на икономиката Александър Манолев на къргла маса. Цитираните цифри ни дават основание да казваме, че секторът е сред най-бързо развиващите се отрасли на икономиката и че България е лидер за Югоизточна Европа, когато говорим за информационни технологии, каза той, цитиран от Министерството на икономиката. \nПо думите му от 2010 г. се наблюдава тенденция на повишение броя на заетите в него, като те са се увеличили почти двойно за този период. Същевременно обаче все още има сектори на икономиката, в които интелигентните решения и иновациите са слабо застъпени, коментира Манолев. Планира се 10 млн. лв. от Оперативна програма \"Иновации и конкурентоспособност\" да бъдат инвестирани за подпомагане на процеса по дигитализация на българските малки и средни предприятия.   \n \t\n", "date": "2018.05.18", "title": "ИТ секторът произвежда продукция за над 1,9 млрд. евро "}
{"url": "http://www.duma.bg/node/167042", "text": "\nОбикновено музеите се асоциират с изложби на произведения на изкуството, живописни експозиции, археологически артефакти и др. Не са рядкост обаче и местата, които привличат посетители с необичайни предмети и дори с абсурдни колекции, интересни не само за зевзеци, които се чудят как да прекарат свободното си време, но и за истински ценители на странното и неочакваното. \nМузей на НЛО, разположен в градчето Розуел (щата Ню Мексико), е открит през 1947 г. в чест на един от най-странните инциденти в историята на уфологията, при който са открити необичайни обекти с неизяснен произход. Изложбените зали са структурирани изцяло в духа на научната фантастика: може да се видят и летящи чинии, и извънземни, както и безброй снимки и реликви по темата. Нито един от посетителите на \"Арлекинеум\", намиращ се в германския град Висбаден, не скучае дори и минута. Все пак става дума за Музей на смеха. Предназначението на всички експонати в него е да предизвикват усмивки и да забавляват, защото са част от световната история на хумора и комедийното изкуство. Още на входа всеки гост получава атрактивни чехли, които по-скоро приличат на плюшени играчки с муцунки на животни. А в ролята на екскурзоводи влизат истински клоуни. Онези, които вярват в силата на сънищата или често се опитват да ги разтълкуват, непременно трябва да посетят Музея на Зигмунд Фройд в Санкт Петербург. Мястото е създадено през 1999 г. по повод вековния юбилей от издаването на един от прочутите трудове на бащата на психоанализата. Атмосферата в изложбените зали няма нищо общо с автобиографичните артефакти за световноизвестния австрийски невролог, а е в пълно съзвучие с названието на книгата \"Тълкуване на сънищата\": целта е посетителите да се потопят изцяло в структурите на несъзнателното, където границите между реалността и фантазията са тотално размити, и да се опитват да интерпретират видените образи по оригинален начин. Още повече че според Фройд сънищата са форми на \"изпълнения на желанията\". Необичаен музей, посветен на магията, е открит в Боскасъл преди близо шест десетилетия от британския окултист Сесил Уилямсън. Смята се, че по време на Втората световна война благодарение на свръхестествените му способности специалните служби на Острова успяват да нанесат сериозен удар на нацистката армия. Сред експонатите може да се видят различни вещерски приспособления, амулети, огледала за общуване с други светове и починали хора, кукли вуду, кристални топки, сушени треви, книги за вълшебства и други подобни предмети. Музей на лъжата е отворен за посетители на германското градче Кюриц. Всичко, с което са запълнени изложбените зали, е абсолютен фалшификат. И дори самата сграда се опитва да мами околните с външния си вид: изглежда така, все едно къщата е поне на 200 години, но това са само ефектите на декора. Създателят на музея - художникът Райнхард Цабка, твърди, че именно в изкуството границата между истината и лъжата е толкова тънка, че малцина са способни да я забележат. Експонатите само потвърждават тази теза. Дори мотото \"Не вярвай на очите си\" е в абсолютен синхрон с това необичайно място, където може да се види отрязаното ухо на Ван Гог, радиото от \"Титаник\", летящото килимче от приказките и дори мустаците на Хитлер... В бивш затвор е разположен Музеят на мъченията в Хага (Холандия). Екскурзоводите акцентират върху най-древните оръдия за изтезания, както и на приспособления за малтретиране от близкото минало. Самото място като че ли е въплъщение на най-големите човешки страдания. Затова на доста посетители атмосферата не им понася и те не дочакват края на обиколката, като мнозина дори припадат. Музей на лошото изкуство показва своеобразна колекция от странни картини и скулптури. Идеята за създаването му се ражда, след като няколко приятели установяват, че са събрали от гаражни разпродажби и битаци доста грозни живописни и графични произведения. И решават, че всичко това трябва да бъде показано на колкото се може повече хора. Необичайни портрети, безумни пейзажи, нелепи натюрморти отвъд всички канони на рисуването са само малка част от сбирката, разположена в двата филиала на музея - в Съмървил и Дедам (щата Масачузетс). Любопитна колекция с над 600 експоната представя Музеят на шпионажа във Вашингтон. Химикалки с изчезващо мастило, скрити камери, маскирани като част от обикновени копчета или брошки, пистолети със странна форма приличат на реквизит от филмите за Джеймс Бонд. В изложбените зали има и много други артефакти, свързани с историята на други известни агенти, работили за различни тайни служби по света. Музей на боклука е разположен в Ню Йорк. Абсолютно всички експонати в него са буквално извадени от кофи за отпадъци и взети от сметища. Тук може да се види всичко, каквото се сетите: като се започне от стари снимки, миниатюрни ключодържатели и парцалени кукли, та чак до порцеланови фигурки, лампи във формата на статуетки и различни странни предмети от бита. Създателят на музея - мистър Молина, първоначално трупа всичко това в гаража си, но по-късно \"съкровищницата\" му се разраства до такава степен, че днес заема залите на двуетажна сграда. Част от къдриците на над 16 хил. жени съдържа странната колекция, която може да се види в Музея на косата в Кападокия (Турция). И не става дума за някакви си безлики експонати - всеки е надписан с името и адреса на притежателката му. Мястото е интересно не само с особената си сбирка, но и с красивата легенда. Собственикът на изложбената площ разкрива, че през 1979 г. се разделил с любимата си и на сбогуване тя му подарила свой кичур. Оттогава всички туристи, научили тъжната история на мъжа, му оставяли свои коси за спомен... \n      \n \t\n", "date": "2018.05.18", "title": "Музеи за учудване, или съкровищници на креативността  "}
{"url": "http://www.duma.bg/node/167043", "text": "Огромен портрет на холивудската звезда и бивш губернатор на Калифорния Арнолд Шварценегер краси от вчера виенските трамваи по линиите 1, 2 и D. Актьорът беше в австрийската столица като гост на  Втората международната среща на върха за климатичните промени, която се проведе на 15 май в двореца Хофбург и събра 1200 представители от над 50 страни. Повод за участието му във форума е неговата инициатива за борба с климатичните промени, създадена през 2010 г. под мотото \"Less Talk - More Action\" (\"По-малко разговор - повече действие\"). \nСлед участието си на срещата Шварценегер се качи заедно със заместник-кмета на града Ули Сима на един от трамваите, украсени с лика му, научи ДУМА от Ойроком-ПР, Бюро за международни връзки на община Виена. Впечатлен от честта, която му е оказана, актьорът постави автограф върху трамвая и стана негов своеобразен кръстник. \"Виена се смята за столица на обществения транспорт, а той е един от най-добрите начини за опазване на околната среда. Радвам се, че усилията ни са забелязани от международната общност и Виена се е превърнала в глобален център за защита на околната среда\" заяви Сима по време на съвместното пътуване с \"железния Арни\".\n   \n \t\n", "date": "2018.05.18", "title": " Арнолд Шварценегер стана кръстник на виенски трамвай"}
{"url": "http://www.duma.bg/node/167044", "text": "След като събра отбора си, който да го представлява на четвъртфиналите в \"Гласът на България\", Владимир Ампов-Графа направи специална изненада на своите таланти, като ги запозна с голямата френска звезда, родена в страната ни. Симеон Желязков, Мария Пашалийска, Ягода Тренева и Рафаел Пашамов имаха удоволствието да се срещнат лично със Силви Вартан и да получат от световноизвестната изпълнителка ценни съвети за изявата на концертите на живо, които предстоят в шоуто. Опитната певица ги посъветва как да се справят с адреналина на сцената и им даде важна насока: \"Всеки от вас има собствен стил, но най-важното е да правите това, което правите, със страст, а не за да бъдете известни или за пари. Защото публиката чувства и знае кога си искрен.\"  И добави: \"Можеш да успееш само ако си отдаден, ако мечтаеш и обичаш. Всеки има нужда от истинска любов.\" \nЕмоционалната среща, която зрителите ще видят в епизода на музикалното шоу на 20 май в 20 ч., е част от подготовката на четиримата финалисти за предстоящите концерти на живо в шоуто. Отборите на Поли Генова, Иван Лечев и Камелия също ще получат шанса да се срещнат с някои от най-големите имена на световната музикална сцена и да получат съвети за изпълненията си на живо в рамките на специални мастър класове, част от подготовката на изпълнителите за финалите.   \n \t\n", "date": "2018.05.18", "title": "Силви Вартан се срещна с финалистите на Графа"}
{"url": "http://www.duma.bg/node/167086", "text": "\"Прокредит банк\" взе заем от 50 млн. евро от Европейската банка за възстановяване и развитие (ЕБВР), с които ще увеличи подкрепата си за малките и средни предприятия (МСП) в България, съобщиха от търговската банка. Двете финансови институции възнамеряват да подобрят достъпа до дългосрочно финансиране на МСП в цялата страна, за което работят съвместно от години. По-рано тази година ЕБВР придоби дял от 3,6 % в \"ПроКредит холдинг\", компанията-майка на ориентираната към развитие \"ПроКредит\" група, която се състои от банки с основен фокус обслужване на малкия и среден бизнес. \nПри подписването на новото споразумение в София президентът на ЕБВР Сума Чакрабарти заяви, че очаква българската икономика да продължи да расте през следващите години. По неговите думи това предполага нужда от повече средства, за да се подпомогне растежът на бизнеса както на местно ниво, така и да се разширява в чужбина. \n    \n \t\n", "date": "2018.05.18", "title": "\"Прокредит банк\" ще увеличи финансирането на малкия бизнес"}
{"url": "http://www.duma.bg/node/167091", "text": "Ядем качествен хляб, произведен от българско брашно, е основният извод от масовите проверки на Агенцията по храните. Проверени са над 1000 обекта. Те са направени по повод писмо на прокуратурата до агенцията заради публикации в пресата. Анализът за резултатите от извършените проверки сочи, че в произвежданите видове хляб и хлебни изделия се влагат традиционните пшенични брашна Ц бяло (тип 500), \"Добруджа\" (тип 750), типово (тип 1150) и пълнозърнесто (тип 1850), царевично брашно, както и брашна от други зърнени култури Ц лимец, ръж. \nВсички използвани брашна са с български произход, доставени от мелничните предприятия в страната, които също са регистрирани по реда на Закона за храните. Констатирано е, че в състава на част от брашната се съдържат ензимни комплекси и агент за обработка на брашна Ц аскорбинова киселина, които са разрешени за използване в тази категория храни, влагат се с технологична цел, като подобряват хлебопекарните качества на брашното. При извършването на проверките в страната не са установени случаи на произвеждан хляб с неразрешени съставки и добавки, както и предлагане на хляб с неустановен произход. Не са констатирани отклонения в качествените показатели и критериите за безопасност при лабораторните изпитвания и органолептичните оценки на различните видове хляб, твърдят от агенцията.     \n \t\n", "date": "2018.05.18", "title": " Ядем качествен хляб от българско брашно"}
{"url": "http://www.duma.bg/node/167050", "text": "Съюзът на българските писатели връчва годишните си награди и националните литературни награди \"Богомил Нонев\", \"Георги Братанов\", \"Гео Крънзов\" и \"Божидар Божилов\" днес, 18 май, от 11 ч. в Българския културен център в София, ул. \"Веслец\" 13. На тържеството ще бъдат връчени и грамоти за принос в съвременната българска литература. \n    \n \t\n", "date": "2018.05.18", "title": "СБП връчва национални литературни награди "}
{"url": "http://www.duma.bg/node/167049", "text": "Ателие \"Сфуматохата\" в рамките на програмата \"Ноев ковчег\", по текстове и ситуации от знаменитата пиеса на Йордан Радичков \"Суматоха\" и романа \"Прашка\", подготвя ТР \"Сфумато\". В ателието могат да участват актьори и студенти без ограничение на пол, възраст и вероизповедание. Много е важно да имат чувство за хумор и да познават и обичат творчеството на Радичков. Лайтмотив на ателието ще бъде Срещата с Онова, дето се преструва на умряло и на Което ти му виждаш само окото/кожата/рибената люспа, пък То те вижда целия. Водач в тая тютюмаха ще бъде Иван Добчев, участник в много такива суматохи, приключения, та даже и авантюри. Ателието ще започне на 26 май и ще продължи до 15 юни. Кандидатите трябва да подадат молба и кратка творческа биография на имейл   или на адрес София, ул. \"Димитър Греков\" - ТР \"Сфумато\", най-късно до 22 май т.г. \n    \n \t\n", "date": "2018.05.18", "title": "Ателие \"Сфуматохата\" очаква кандидати до 22 май"}
{"url": "http://www.duma.bg/node/167048", "text": "Изложбата \"Ентропия\" на Анита Атанасова е подредена в столичната галерия \"Дебют\" на бул. \"Васил Левски\" 62. Темата на изложбата е подчинена на преносното значение на думата -  неопределеност, хаос, преподреждане, разпад и стремеж към цялото, от които в случая се поражда, извлича поле за размисъл. \"Търсенията на смисъла на живота, минаването през множество емоционални състояния се явяват препятствия по пътя на преосмислянето на това: коя всъщност съм аз. Този основен екзистенциален въпрос е присъщ на всеки, независимо от възрастта\", пояснява авторката. Анита Анастасова е ученичка в 12 клас, специалност \"Графика\", на НУИИ \"Илия Петров\". Тя вече има спечелени много награди за рисунка и графика на национални конкурси и участие в общи изложби и проекти.   \n \t\n", "date": "2018.05.18", "title": "Анита Атанасова в галерия \"Дебют\""}
{"url": "http://www.duma.bg/node/167045", "text": "Срещу фалша в обществото се обяви родният дует Петя Алекса и Монти (Petya Alexa & Monty). Посланието е отправено в новия им музикален проект \"Не слушай\", който направи своята премиера и ги доказва като страхотен екип. Изглежда, опитът, който синеоката красавица е събрала в Холивуд, отлично се съчетава с познанията на Monty като бивш член и продуцент на група Ice Cream. Стойностното парче получи подкрепа и от редица имена от родния шоубизнес, които изпращат свои видеа и стават част от кампанията с посланието \"Не слушай какво говорят, гледай техните очи\". \nИзпълнителите Графа, Орлин Павлов, Венци Венц, Тото, FO, Диона, моделът Диляна Попова, актьорите Александър Сано и Деси Бакърджиева, водещите Део и Павел Владимиров, синоптичката Натали Трифонова застанаха зад новия сингъл на Петя Алекса и Монти, който набира скорост в музикалните класации. \nЗа двамата \"Не слушай\" е втори сингъл след \"Нека бъде лудница\" (2017), който продължава да се радва на интерес от публиката. Този път атрактивните изпълнители залагат не толкова на комерсиално звучене, колкото на дълбок и искрен текст - нещо, което и двамата определят като риск. \"Не знаехме какво да очакваме от толкова различна песен, но положителната реакция на феновете, както и огромната вълна от позитивни коментари ни накара да вярваме, че сме на прав път\", коментира проекта Монти. \"Не слушай\" е по музика на Светлин Къслев, Петя Алекса и Монти, текстът е на Монти. Парчето е миксирано от Оllipop (Universal Music). Ивомир Пешев заснема видеото, като реализира идеите на двамата изпълнители. \"Този път залагаме на простичкото, не искахме да правим претенциозен клип. Песента е достатъчно емоционална и искрена и не смятахме, че има нужда от огньове и взривяващи се автомобили, както беше в \"Нека бъде лудница\", разяснява синеоката красавица Петя Алекса. С Монти вече мислят и за ново парче, с което да щурмуват летните си концертни изяви, част от програмата на фестивалите \"Мези\". Също така съвсем скоро ще видим Петя Алекса и Монти в зала 1 на НДК като официални гости на 50-годишнината на НПМГ. \nПрипомняме, че преди да заформят музикалния си дует, Петя Алекса следваше в елитните американски филмови школи, както и красеше лъскавите холивудски премиери. Творческата й половинка Монти пък жънеше успехи из цяла България с група Ice Cream, с която имат 20-годишна история. Слушай #НЕСЛУШАЙ тук: PETYA ALEXA   \n \t\n", "date": "2018.05.18", "title": "Български звезди се обявиха срещу фалша в обществото"}
{"url": "http://www.duma.bg/node/167090", "text": "Към края на март вземанията по кредити на дружествата, специализирани в кредитиране, са достигнали 2,848 млрд. лв., или 2,7% от БВП. Преди година те са били 2,593 млрд. лв., или 2,6% от БВП. Това показва, че кредитите са се увеличили с 9,8%,  или с 254,8 млн. лв. на годишна и с 3,6%, или 99,6 млн. лв. на тримесечна база, показват данни на Българската народна банка. Според наблюденията на investor.bg това показва, че ръстът на заемите от компании, отпускащи бързи кредити,  продължава вече 12 тримесечия. \nЕкспертите на централната банка отчитат, че върху вземанията по кредити оказват влияние нетните продажби на кредити от дружествата, които за последните 12 месеца са в размер на 107,9 млн. лева. На годишна база продадените кредити са в размер на 147,5 млн. лв., а закупените - 39,6 млн. лв. \nПреобладават кредитите над пет години, които в края на март са 1,124 млрд. лв. Те се увеличават със 17,4%,  или 166,4 млн. лв. на годишна и с 6,8% - 71,2 млн. лв., на тримесечна база. Относителният дял на тези кредити в общия размер на вземанията по заеми нараства от 36,9% в края на март 2017 г. до 39,5% в края на същия месец на 2018 година. Към 31 март вземанията по заеми над 1 до 5 години възлизат на 807,6 млн. лева. На годишна база те нарастват с 10,3% - 75,7 млн.лв., и с 2,5%, или 19,8 млн.лв. в сравнение с края на четвъртото тримесечие на миналата година. Вземанията по кредитите до 1 година в края на март 2018 г. достигат 573,2 млн. лв., като нарастват с 11,4%, или 58,5 млн.лв. на годишна база и с 1,5%, или 8,2 млн. лв. на тримесечна. \nКъм края на март 2018 г. размерът на необслужваните бързи кредити е 342,8 млн. лева. За една година лошите заеми намаляват с 11,8%, или 45,8 млн. лева. В сравнение с края на декември 2017 година обаче те се увеличават с 0,1%, или 4 хил. лева и прекъсват тенденцията на намаление, който имаха 13 тримесечия - от края на юни 2015 г.  \n    \n \t\n", "date": "2018.05.18", "title": " С близо 10% са се увеличили бързите кредити за година "}
{"url": "http://www.duma.bg/node/167052", "text": "И друго заглавие си наумих за този кратък отзив за книгата на поета Петър Динчев: \"Хармония и полъх на смола...\" А си мисля, че най-драматичната българска планина, която е една вселена, не се нуждае от други думи, името Родопа е достатъчно, за да знаем какво има зад него. Аз лично мисля, че кажем ли Родопа, в мислите ни застава Орфей - този магически певец на природата, а кажем ли Орфей, ние потъваме в обятията на Родопа планина. Фолклорът само на Родопите е необозрима вселена... Имам чувството, че и хората, родени и живеещи в тази планина, са другопланетни жители, някакъв друг фермент, хора от друга материя... Затова и \"Полъх от смола\" ми навява баладичен шепот, чувам самодивски смях, тази поднебесна крепост на човешкия дух респектира със своя митичен и мистичен певец Орфей. Изглежда, че неслучайно ме преследва едно предупреждение: Планината ни гледа... \nПетър Динчев е далечен правнук на тракиеца Орфей, той е изпял осемнадесет поеми с по четиринадесет песни във всяка поема, които носят духа на тази песенна планина. Неслучайно на корицата е застанал певецът на певците - Орфей. Да запееш под акомпанимента на неговата лира, е мъжество, поетична дързост, но и доказателство, че си чедо на Родопа планина. Какъвто е и моят приятел Петър Динчев. \nКнигата \"Полъх от смола\" ще бъде представена на 21 май от 18 ч. на \"Позитано\" 20. \n    \n \t\n", "date": "2018.05.18", "title": " Баладичен шепот със самодивски смях"}
{"url": "http://www.duma.bg/node/167053", "text": "Най-добрият брас квинтет на Италия ще покаже своето майсторство пред българската публика с музика от Ренесанса до нашето съвремие. Ансамбъл \"Italian Wonderbrass\" гостува с концерт в Европейския музикален фестивал днес, 18 май, от 19.30 ч. в зала \"България\".  \nКвинтетът е създаден през 2006 г. и бързо печели признанието на публиката и специалистите, които го определят като \"най-добрия млад брас квинтет в света\". В състава участват музикантите Джулиано Зомерхалдер (тромпет), Омар Томазони (тромпет), Хорхе Монте де Фес (валдхорна), Габриеле Маркети (тромбон) и Хавиер Кастаньо Медина (туба). Всеки от тях има активна кариера като солист и член на елитни европейски оркестри - Концертгебау Амстердам, оркестъра на \"Ла Скала\", Националния оркестър на Испания, Гевандхаус оркестър Лайпциг и др.  \nЗа изявата си в София \"Italian Wonderbrass\" е подготвил оригинални пиеси за брас квинтет, както и транскрипции на популярни оперни и оркестрови творби. \"Ще усетите истинския италиански дух и ще почувствате топлата прегръдка на звука от духовите инструменти, с които за час и половина, изпълнени с музика, ще обиколите Италия и Централна Европа\", споделя в интервю за Класик FM радио Габриеле Маркети - тромбонистът на квинтета. Концертът ще започне с музика от XVI век, създадена от Джовани Габриели и Лука Маренцио. След това идват откъси от забележителния цикъл \"Изкуството на фугата\" на  Бах, както и адаптирани за квинтета арии от оперните шедьоври \"Селска чест\", \"Палячи\" и \"Бохеми\". Композиции от съвременните автори Л. Бърнстейн и Л. Паул допълват стиловото разнообразие на програмата, а пиесата \"Bel Canto\" от Фабиано Фиоренцани е написана специално за състава. \nБилетите на цени 10, 15 и 20 лв. се продават на касата на \"Кантус фирмус\" в зала \"България\" и онлайн на ticketsbg.com. Концертът се организира със съдействието на Италианския културен институт. Европейският музикален фестивал, представен от \"Кантус фирмус\", е включен в Календара на културните събития на Столичната община. Съорганизатор е Министерството на културата. \n    \n \t\n", "date": "2018.05.18", "title": "Италиански ансамбъл свири в зала \"България\"   "}
{"url": "http://www.duma.bg/node/167046", "text": "Започна гласуването за песните във втория \"BG Music Festival\" за Наградата на телевизионните зрители. Форумът за съвременна популярна музика ще се проведе на 8 и 9 юни в Сандански, а дотогава всеки може да подкрепи своя фаворит чрез вота в сайта bgmusic.tv. Гласува се за една песен по избор, като всеки има право да изрази предпочитанията си само по веднъж от един IP адрес в рамките на 24 часа. При злоупотреби вотът ще се смята за невалиден. Крайният срок за гласуване е 8 юни, 23.30 ч. \n20 песни участнички от 22-те избрани сред общо 132 кандидатствали вече имат специално заснети телевизионни версии, които зрителите могат да гледат в ефира на BG Music Channel. \nДве от композициите няма да участват в гласуването на зрителите и отпадат от състезаващите се за тази награда поради неявяването си на лайв заснемането на тв версиите на всички участници, продиктувано от разбиранията на организаторите за равнопоставеност на кандидатите. 1. Julian`s Laughter (в състав: Славин Славчев, Николай Николаев, Милослав Петров, Тихомир Василев)  - \"Smile\" \n2. Vick - \"Not Alone\" \n3. Innerglow (в състав: Тодор Ковачев, Иван Даскалов, Петър Желев, Матей Христосков) - \"Rising Sun\" \n4. Наталия Тенева - \"Неразделни\" \n5. Taking Heed (в състав: Даниел Петров, Свилен Стефанов, Радо Kазаков) - \"Едва ли\" \n6. NIKECA - \"Wiskey & Champagne\" \n7. ICE & MARTINNA FEAT. NAS (в състав: Даниел Димитров, Мартина Иванова и Атанaс Михайлов)  - \"Dеjа vu\" \n8. Пламена - \"Лишен от смисъл\" \n9. Митко Петров - \"Остров\" \n10. Simona Zagorova  - \"SOS\" \n11. Moisey - \"Много ми допада\" \n12. Boyansky - \"Един за друг\" \n13. Rally Spassova - \"Играй\" \n14. Diona - \"Жестока\" \n15. TraYan - \"На дивана\" \n16. GEORGI SHTEREV - G.$ - \"BgTranquila\" \n17. THEO - \"Стъпвам смело\" \n18. Steven Achikor - \"Да обичам\" \n19. DIASS & DIVA Vocal - \"Cageless Bird\" \n20. Grand Quattro - \"BACH\" За повече информация следете сайта:    \n \t\n", "date": "2018.05.18", "title": "Започна гласуването за \"BG Music Festival\""}
{"url": "http://www.duma.bg/node/167078", "text": "\"Македония и Гърция имат и вариант за разрешаване на спора, който може да бъде приемлив и за двете държави. Днес с премиера Ципрас имахме среща по същество, на която потвърдихме постигнатото между външните министри на двете страни. Много беше важно да потвърдим тези успехи. Ние като премиери потвърдихме, че стоим зад това нещо\". Това заяви македонският министър-председател Зоран Заев,който участва в срещата на върха ЕС - Западни Балкани, която се провежда в София. \nДвамата министър-председатели са разгледали възможните опции за решение, които македонската страна е представила по време на последния кръг от преговорите. \"Констатирахме това, което е постигнато. Обсъдихме повече варианти и приехме вариант, който е взаимно приемлив и за двете страни\", заяви македонският премиер и добави, че този вариант сега трябва да се обсъди от институциите в двете държави. \nТой съобщи, че е обсъдил въпроса и с президента на Франция Еманюел Макрон, и с германския канцлер Ангела Меркел. „Те признаха лидерството, което Македония демонстрира, и обещаха помощ за засилването на връзките между нас и ЕС“, заяви македонският министър-председател. \nПодкрепа също така са обещали и премиерите на Холандия, Швеция и Естония, с които днес Заев е разговарял.      \n \t\n", "date": "2018.05.18", "title": "Заев и Ципрас се разбрали за името"}
{"url": "http://www.duma.bg/node/167077", "text": "Хакерите, които атакуваха мексиканската междубанкова разплащателна система са откраднали около 15 милиона долара през последните седмици, съобщи Мексиканската банка. \nРазмерът на отклонените средства чрез нелегална дейност общо е „около 300 милиона песос (15,3 милиона долара)“, съобщи управителят на централната банка Алехандро Диас де Леон пред журналисти. Той заяви, че клиентите на търговските банки не са били застрашени нито в един момент. \nЗапочнало е разследване. Не се посочва дали хакерите са местни или международни.  \nСлед като бяха регистрирани атаките, банките преминаха към по-бавен, но по-сигурен метод за плащания помежду си.   \n \t\n", "date": "2018.05.18", "title": "Хакери откраднаха 15 милиона от мексикански банки"}
{"url": "http://www.duma.bg/node/167051", "text": "Седем експоната от Националния исторически музей участват в изложбата \"Свети Климент Охридски - ученик и учител\" в Словашкия национален исторически музей в Братислава. Експозицията се осъществява по повод Деня на българската просвета и култура и на славянската писменост 24 май и бе открита от директорката на НИМ доц. д-р Бони Петрунова. \nНИМ показва от своите фондове уникални икони, църковна утвар и ръкописи, свързани с делото и паметта за св. Климент Охридски, като например разкошно украсено Евангелие с обков от XIV в. и XVII в., изработен от сребро с позлата, черен и червен емайл. Експонатите онагледяват разказа в постерна изложба, осъществена от Центъра за славяно-византийски проучвания \"Проф. Иван Дуйчев\" при СУ \"Св. Климент Охридски\". \nИзложбата се организира от Българския културен център в Братислава и ще продължи до 28 август. Гостуването на НИМ в словашката столица се осъществява благодарение на подкрепата от МК и е важно събитие в културната програма на Българското председателство на Съвета на ЕС. Тя минава под знака на Европейската година на културното наследство и слага началото на поредица от изложби, които се посвещават на честването на 45 години от създаването на Националния исторически музей. Следващите прояви през юни ще бъдат в Москва и в Париж - в \"Лувъра\".     \n \t\n", "date": "2018.05.18", "title": "За 24 май НИМ показва уникати в Братислава"}
{"url": "http://www.duma.bg/node/167100", "text": "Работна група ще изготви изцяло нов проект на Закон за хората с увреждания, решиха министърът на труда и социалната политика Бисер Петков, председателят на парламентарната комисия по здравеопазване д-р Даниела Дариткова, зам.-председателят на парламентарната Комисия по труда и социалната политика Светлана Ангелова, представители на национално представителните организации на и за хората с увреждания и родители на деца с увреждания. Основната цел на новия нормативен акт e да бъде синхронизиран с Конвенцията за правата на хората с увреждания, която беше ратифицирана от НС през 2012 г.  \nВ проекта ще бъде регламентирано правото на лична помощ за хората, които имат нужда от такава във всекидневните си дейности. Според запознати сред новите идеи е хората с увреждания над 90% да получават до 1 минимална заплата като помощ от държавата според индивидуалните им нужди. Те ще имат право да избират между пари на ръка или личен асистент.  \nЛичната помощ ще бъде отпускана на базата на социалната оценка, която ще отчита достъпа на всеки до образование, обучение, заетост, социални услуги, дали има нужда от предоставяне на парични средства и медицински изделия. \nЗаконопроектът предвижда промяна на функциите на Агенцията за хората с увреждания. Ще бъдат подсилени мерките, осигуряващи възможност за интегрирана работна среда за хората с увреждания. \nМинистър Петков има желание законопроектът да бъде приет в рамките на т.г. и да влезе в сила през 2019 г. Съставът на работната група ще бъде разширен с представители на родители на деца с увреждания. \nДУМА припомня, че в момента държавата отпуска 930 лв. на децата с 90 и над 90% увреждания, 450 лв. за увреждания между 70 и 90% и 350 лв. за тези с увреждания между 50 и 70%. Когато навършат 18 г. обаче държавата спира помощта и родителите автоматично остават на около 200 лв.     \n \t\n", "date": "2018.05.18", "title": " МТСП подготвя нов Закон за хората с увреждания"}
{"url": "http://www.duma.bg/node/167101", "text": "От четвъртък Отделението по анестезиология, реанимация и интензивно лечение (ОАРИЛ) на МБАЛ \"Христо Ботев\" във Враца възстановява дейността си. Това съобщиха от здравното министерство, позовавайки се на ръководството на лечебното заведение. Оттам обяснили, че за да се стигне до положителната развръзка, активно е съдействал началникът на ОАРИЛ д-р Ростислав Стефанов. Вече е изготвен и график за работата на реанимацията в областната болница. \nВъзстановена е и оперативната дейност на Отделението по акушерство и гинекология, както и на хирургичните отделения в МБАЛ. Все още се работи за подновяване функционирането на Спешното приемно отделение на болницата. \nМинистерството прави всичко възможно за възстановяването на нормалния ритъм на работа на МБАЛ \"Христо Ботев\", твърдят от ведомството на Кирил Ананиев.      \n \t\n", "date": "2018.05.18", "title": " Реанимацията във врачанската болница работи"}
{"url": "http://www.duma.bg/node/167102", "text": "Мaкcимaлнaтa зaплaтa нa диpeктop нa диpeкция в дъpжaвнaтa aдминиcтpaция е 4320 лв., пoкaзвaт дaннитe oт дoклaд, пyбликyвaн нa интepнeт cтpaницaтa нa Mиниcтepcкия cъвeт. Cyмaтa e ocнoвнo възнaгpaждeниe бeз дoпълнитeлнoтo мaтepиaлнo cтимyлиpaнe и дoбaвки зa cтaж и e aктyaлнa към cpeдaтa нa 2017 г. \nГлaвен ceкpeтap в миниcтepcтвo мoжe дa пoлyчaвa дo 4000 лв. Mинимaлнo възнaгpaждeниe oт 460 лв. (минималната заплата за 2017 г.) пoлyчaвaт cпeциaлиcтитe, глaвнитe cпeциaлиcти, cтapшитe cпeциaлиcти, тexничecкитe cътpyдници, изпълнитeлитe, млaдшитe eкcпepти и финaнcoвитe кoнтpoльopи. \nOт дaнните cтaвa яcнo, чe 7278 cлyжитeли в дъpжaвнaтa aдминиcтpaция пoлyчaвaт ocнoвнa зaплaтa дo 550 лв. Към 1 юли 2017 г. cпpямo 2016 г. възнaгpaждeниятa ce пoвишили c 2,5%. He e пyбликyвaн обаче oбщият paзмep нa cpeдcтвaтa, oтдeлeни oт дъpжaвaтa зa зaплaти нa cлyжитeлитe. \nПpeз м.г. oбщият бpoй нa зaeтитe щaтни бpoйки в aдминиcтpaциятa e 128 905. Oт тяx 6382 вeчe ca пeнcиoнepи, нo пpoдължaвaт дa paбoтят. \nB цeнтpaлнaтa aдминиcтpaция бpoят нa зaeтитe щaтни бpoйки пpeз 2017 г. e 95 904. B тepитopиaлнaтa aдминиcтpaция пpeз 2017 г. ca зaeти 33 001. Жeните са 67 500, или 52,4% oт вcички зaeти. \nB кpaя нa 2017 г. aдминиcтpaциятa paзпoлaгa cъc 115 743 кoмпютъpa, oт кoитo 17 942 пpeнocими и 97 801 нacтoлни. \nВ cтpyктypитe нa изпълнитeлнaтa влacт ce пoлзвaт 355 327 aктивни тeлeфoнни нoмepa, а общият paзxoд зa тяx пpeз 2017 г. е над 21,5 млн. лв. От приетия тази седмица доклад на кабинета за състоянието на администрацията за 2017 г. става ясно, че правителството не е спазило заканите си да намали щата на чиновниците. 128 905 са служителите в централната администрация и в администрациите на местната власт, комисии, агенции и др. С 2 097 души са се увеличили те спрямо 2016 г., а от 2015 г. общият ръст е 9940 души. \nВ централната администрация са заети по-голяма част от служителите: 95 904, което е 91,8% от общата щатна численост. В териториалната администрация през 2017 г. са заети 33 001 щ. бр., или 93,9% от щатната численост на териториалната администрация. \nОбщо 67 500 са жените в администрацията.   \n \t\n", "date": "2018.05.18", "title": "Над 4300 лв. е заплатата на някои държавни служители"}
{"url": "http://www.duma.bg/node/167103", "text": "Софийската градска прокуратура (СГП) внесе в Окръжния съд в Пловдив обвинителен акт срещу Красимир Вальов за безстопанственост в особено големи размери. Той е обвинен, че на 31 август 2016 г. като управител на Комплексния онкологичен център (КОЦ) в Пловдив не е положил достатъчно грижи по ефективното и добросъвестно разходване на средствата на дружеството. От това действие последвали щети в размер на 405 190 лв. (без ДДС) за КОЦ-Пловдив. \nСпоред обвинението Вальов не спазил Закона за обществените поръчки и не провел пазарни консултации, не потърсил съвети от независими експерти или органи, или от участници на пазара и открил процедура по обществена поръчка с предмет: \"Доставка, монтаж и въвеждане в експлоатация на компютърен томограф\" с прогнозна стойност 950 хил. лв. без ДДС. Обществената поръчка приключила със сключване на договор за 898 хил. лв. с единствената фирма, подала оферта за участие. След сключване на договора тази фирма закупила компютърен томограф на стойност 492 809 лв. без ДДС и го предоставила на КОЦ-Пловдив. Разликата от 405 190,92 лв. между платената от онкоцентъра сума за придобиване на компютърния томограф и реалната му пазарна цена се равнява на 964,74 минимални заплати за страната, което определя щетата като \"в особено големи размери\". \nСпрямо Вальов е определена мярка за неотклонение \"подписка\". Ако бъде признат за виновен, той може да получи наказание \"лишаване от свобода\" от 3 до 10 години и може да му бъде забранено да заема определена обществена или държавна длъжност. \nНа 19 октомври 2016 г. д-р Красимир Вальов стана Лекар на годината. Месец по-късно той подаде оставка заради информация в медиите, че в болницата се правят операции на пациенти, чиито хистологични проби не показват необходимост от това. Тогава Бойко Борисов заплаши общинските съветници на ГЕРБ в Пловдив, че повече няма да са му съветници, ако не гласуват оставката. На сесия на Общинския съвет, на която трябваше да се разисква оставката, кметът Иван Тотев се просълзи и обясни, че министър Петър Москов го изнудвал за това уволнение: \"Как се чувства един кмет, когато му се обади здравният министър с думите: \"Или му режете главата на управителя, или ви спирам клиничните пътеки\"?, попита тогава Тотев и напусна сесията. По-късно в болницата започна финансов одит и проверка на инспектората на МЗ, в резултат на което бяха отнети правата на патолога д-р Петко Маслев. \nКОЦ в Пловдив е основан като онкодиспансер през 1955 г., за да обслужва населението на 3 области - Пловдив, Смолян и Пазарджик. Към момента е вторият по големина в България и обслужва пациенти от цялата страна.      \n \t\n", "date": "2018.05.18", "title": " Обвиняват управителя на онкоцентъра в Пловдив за безстопанственост  "}
{"url": "http://www.duma.bg/node/167104", "text": "Служителите на екарисажа в Шумен излязоха вчера на протест. Хората негодуват срещу решението на Областната дирекция по безопасност на храните да спре дейността на най-голямото в страната предприятие за изгаряне на отпадъци от животински произход. \nЗаповедите на дирекцията са обжалвани безуспешно пред Административния съд в Шумен. Служителите са категорични, че спирането на дейността на екарисажа е неоснователно и тенденциозно. Протестиращите отправиха призив към областния управител на Шумен за съдействие. \nУправителят на дружеството д-р Мирослав Александров заяви, че служителите просто искат да се върнат на работните си места. \"Предприятието ни е перфектно. Отговаряме на всички условия както по българското законодателство, така и по европейското. Искаме да бъде съставена комисия и да дойде на място. Имаме всички необходими документи, пазим всички архиви. През нашето предприятие са минали 7 европейски комисии, всички те са дали отлична оценка. Възможно ли е при тази фактология ОДБХ да каже, че екарисажът е негоден\", недоумява Александров.   \n \t\n", "date": "2018.05.18", "title": "Служители на екарисаж протестираха срещу затварянето му"}
{"url": "http://www.duma.bg/node/167105", "text": "Пълна забрана или поне ограничаване на рекламата на лотарийни и хазартни игри, които влияят в най-голяма степен на децата, младите хора, бедното население и водят до пристрастяване към хазарт. За това настояват от Националната мрежа за децата в отворена позиция, провокирана от подготвяните промени в Закона за хазарта. Писмото е адресирано до всички институции. От неправителствената организация подчертават, че годишните вноски за социално отговорно поведение на хазартния бизнес са изключително ниски. Организаторите на онлайн залагания внасят най-високата сума - 50 хил. лв., казината 10 хил. лв., а организаторите на лотарийни игри, които са с огромен оборот и печалби, дължат само 5 хил. лв. Работна група в Министерството на младежта и спорта да разпределя събраните от тези вноски средства, предлагат от НМД. \nОрганизацията настоява Държавната комисия по хазарта да бъде задължена да издава мнения и становища, касаещи етичните правила при осъществяването на хазартните и лотарийните дейности, като специален фокус се отдели към непълнолетните и малолетните, както и до практиките, водещи до пристрастяване към хазарт. \n\"Хазарт у нас играят около 3 млн. души, като около 300 хил. от тях играят редовно, макар че 86% от хората никога не са печелили нещо. Разходите за хазарт варират между 15 и 43 лв. на човек на месец, като общите разходи за игри на късмета са близо половин милиард лева годишно\", пишат от НМД. От организацията предлагат дискусията по промените в Закона да не обхваща само рекламата на хазартни и лотарийни игри, но и други аспекти на регулациите на хазарта, които оказват негативно влияние в обществото.   \n \t\n", "date": "2018.05.18", "title": "Националната мрежа за децата поиска забрана на хазартната реклама"}
{"url": "http://www.duma.bg/node/167106", "text": "Няма следи, оставени от атентаторите по общо седемте наети от тях автомобила. При някои от изследваните вещи имало данни за повече от 2 лица, но нямало възможност за изолиране на ДНК профил. Това стана ясно вчера от показанията на експерти по време на второто изнесено заседание по делото за взрива на бургаското летище. Припомняме, че на 17 юли 2012 г. терорист се взриви в автобус с израелски туристи и уби шестима души, а самият той загина при самоубийствения атентат.  \nПреки доказателства има за участието на трима души в подготовката и осъществяването на атентата. Те са наемали коли от Свети Влас, Равда, Слънчев бряг и Несебър, отсядали са в хотели, разговаряли са със свидетелите. Поставяли са подписи под договорите за рент-а-кар. \nЗагиналият атентатор Мохамед Хасан Ел Хюсейни, който в деня на покушението е бил с перука, с изкуствени косми, и двамата му помагачи Мелиад Фарах, представял се като Браян Джеремая, и Хасан Ел Хадж Хасан, използвал самоличността на Ралф Рико, са били разпознати от свидетели с помощта на фотороботи. \nДелото ще се гледа отново на 13 юни в София, когато ще бъдат призовани свидетели от Варна и Велико Търново.   \n \t\n", "date": "2018.05.18", "title": "Атентаторите от Сарафово не били оставили следи"}
{"url": "http://www.duma.bg/node/167107", "text": "С гласовете на ГЕРБ и част от РБ Столичният общински съвет прие теглене на заем за 67 млн. евро, които да отидат за изграждане на инсталацията за РДФ-отпадъци. 35 от общинските съветници гласуваха \"за\", 16 души, 7 от които от БСП, бяха против, а 6 се въздържаха. В началото на заседанието, продължило повече от 3 часа и половина, лидерът на столичните социалисти Калоян Паргов предложи оттегляне на точката, но предложението бе отхвърлено.  \nПоловин час преди началото на сесията съветниците и депутатите от левицата в София обясниха на брифинг в НС, че става дума за заем за 134 млн. лв. като част от съфинансиране на проект \"Трета фаза на завода за преработка на битови отпадъци\". Кредитът ще натовари \"Топлофикация\" и ще доведе до фалит на дружеството, предупреди Калоян Паргов. Той припомни, че в момента дружеството има над 700 млн. лв. задължения, основно към БЕХ. Заемът ще изправи \"Топлофикация\" пред невъзможността да извършва дейност и да не може да изплаща заплати, категоричен е Паргов.  \nБСП предлага РДФ-инсталацията да бъде изградена до завода за отпадъци в с. Яна, а не в ТЕЦ-София. Ако мястото не бъде сменено, десетки камиони с твърдо гориво ще преминават от централната част на София до ТЕЦ-а, което ще замърси допълнително въздуха в столицата, обясни Паргов.  \nИзявлението на социалистите предизвика словесна престрелка с гербаджиите. Компетентният по всички въпроси Тома Биков съзря опит за възстановка на Отечествен фронт в София, защото позицията на БСП съвпадала с тази на част от десницата и на \"Зелените\". Ивелина Василева пък заподозря социалистите, че се опитват да омаловажат постиженията на правителството в деня, в който европейските лидери са в столицата. Общинският съветник от ГЕРБ Зафир Зарков пък обвини колегите си от БСП, че са одобрили площадката на комисия. \nВинаги когато ГЕРБ са натикани в ъгъла от много обстоятелства, включително и от гражданския справедлив протест, се опитват да се измъкнат с фалшиви новини и с изопачаване на информацията, контрира Паргов. \"Да, ние дадохме ход на апликационната форма миналата година, защото няма друга технология, която да е на разположение. Но поставихме условия за промяна на площадката предвид исканията на жителите в района около ТЕЦ-а, че те се притесняват от замърсяването на въздуха\", обясни той.  \nЧрез такса смет или с увеличените сметки за парното софиянци ще платят за натоварването на \"Топлофикация\", коментира Милка Христова, зам.-председател на Столичния общински съвет след гласуването. \"В доклада част от цифрите противоречаха на предоставените на гражданите при обществено обсъждане. А за някои елементи, като транспортния трафик, изобщо липсваха данни. Нямаше и икономическа информация, която е от определящо значение за полезността и ефективността на този проект\", каза Христова. Според нея има числа, които звучат нелогично и неубедително. \"РДФ-ът, който трябва да се извозва, е 180 хил. т. Твърди се, че за това са необходими 2 камиона дневно, които ще натоварят трафика с 0,44%. Такива разчети обаче не видяхме, имаше само голи твърдения\", поясни Христова.   \n \t\n", "date": "2018.05.18", "title": "ГЕРБ загробиха столичани с нов заем от 67 млн. евро  "}
{"url": "http://www.duma.bg/node/167108", "text": "Организационно укрепване, създаване на здрава основа за партийна политика, възстановяване на авторитета на общинската структура и спечелване на изборите през 2019 г., са основните задачи пред новото ръководство, които обяви лидерът на БСП в Казанлък Румяна Друмева. Четирима са зам.-председателите в новото бюро - Катя Киликчиева, Александър Минчев, Теодора Иванова и Спас Момов, секретар е Петя Александрова. В ръководството влизат още Пламен Караджов, Адриана Тенева, Георги Михов и Анелия Панчугова. \nСредната възраст на членовете на новоизбрания Общински съвет е 41 години, най-младият е на 24. Имаме широка представителност на хора с различни професии и статус, които още на първото заседание заявиха готовността си да работят активно за връщане авторитета на казанлъшката организация на БСП в общината, обяви Друмева. Делегатите на 21-та конференция са изразили в позиция подкрепа към  водената от лидера на БСП Корнелия Нинова национална политика. \n\"Всеки, който има енергията и инициативността да работи за БСП, е добре дошъл при нас. Отворени сме към всеки симпатизант и жител на Казанлък, който иска да се присъедини към каузата ни за спечелване на местните избори. Нашият политически опонент е ГЕРБ\", заяви Пламен Караджов, който е и председател на групата общински съветници от БСП.     \n \t\n", "date": "2018.05.18", "title": "Социалистите в Казанлък с амбициозна програма"}
{"url": "http://www.duma.bg/node/167109", "text": "С ирония зам.-председателят на БСП Кирил Добрев не пропусна възможността да \"захапе\" управляващите за опитите им да омаловажат критиките на опозицията по слабата борба с корупционните практики. \"Преди няколко часа, председателят на ЕНП Жозеф Дол каза, че корупцията е проблем, който трябва да бъде преодолян. Тук възниква въпросът руши ли той стабилността в страната и иска ли да дискредитира българското европредседателство\", попита той, намеквайки за твърденията на ГЕРБ, че с критиките си левицата подкопава демократичните устои. Добрев уважи дискусията \"Алтернативата БСП\", организирана от ОПО \"Николай Добрев\" в София. В нея участваха лидерът на столичните социалисти Калоян Паргов и депутатът от \"БСП за България\" Христо Проданов. \n\"Говорейки за алтернатива, ние казваме, че БСП не може да управлява заедно с тези, които днес са на власт. Ние имаме базисни различия във всички сфери - от образование до отбрана\", подчерта Добрев. Той изтъкна, че за БСП има въпроси, които не подлежат на дискусия. БСП е лява партия и е \"за\" Европа, категоричен бе зам.-председателят на партията. \nДобрев отбеляза, че 2018 г. е важна за левицата. Предстои БСП да предложи конкретни управленски политики и програма, с която да спечели следващите избори. Добрев призова младите да вземат активно участие при разработването на тези политики, както и да дават идеи как левите идеи да се представят на вътрешнопартийни форуми и пред обществото. \"Време е да разберем, че политиката не \"продава\" спомени, а надежди и да спрем да говорим за миналото. БСП не се продава, не се заменя за подкрепа и никога не управлява от позицията на втора политическа сила\", категоричен бе зам.-председателят на социалистите.     \n \t\n", "date": "2018.05.18", "title": "По критериите на ГЕРБ с изказването си за корупцията Жозеф Дол руши стабилността"}
{"url": "http://www.duma.bg/node/167110", "text": "\"Социалистите в ЕП няма да подкрепят мобилния пакет при гласуване. Потърсихме подкрепа от политическото си семейство и те са на същото мнение\". Това заяви лидерът на БСП Корнелия Нинова вчера след среща с президента на Групата социалисти и демократи в ЕП Удо Булман и евродепутати. Нинова подчерта, че не бива да се допуска дискриминация по отношение на България и на държавите от Източна Европа в полза на големите страни. Според нея по Втория мобилен пакет трябва да се търси друго решение, защото сегашното ще убие бранша и 120 хил. души от България ще останат без препитание.  \nМиналия петък Нинова се срещнала с представители на българските превозвачи и е изслушала аргументите им. \"Поискаха да поставим въпроса в парламента, ние го направихме и НС излезе с общо решение. Всеки ден сме в комуникация с превозвачите и се надявам, че всички ще се обединим да им помогнем\", подчерта лидерът на БСП. Булман също увери, че евродепутатите - социалисти ще гласуват против мобилния пакет. \nОт правителствената пресслужба пък съобщиха вчера сутрин, че Бойко Борисов обсъждал с Емануел Макрон и Ангела Меркел транспортния пакет до 2,30 ч. в нощта срещу четвъртък. Експертите им щели да прегледат всеки детайл по документите. Транспортният министър Ивайло Московски пък изрази надежда, че \"има шанс\" пакетът да бъде коригиран. \nС Булман Нинова е обсъдила и проблемът с двойното качество на храните. Настояваме то да бъде преодоляно с европейски регулации, обясни Нинова. \nВ сряда на среща с левите лидери и министър-председатели от ЕС и Западните Балкани са коментирани \"Брекзит\", бюджетът за следващия програмен период, приоритетите и тяхното финансиране. \"Тревожи ни фактът, че говорим за разширяване, говорим за сближаване, но в проекта за бюджет се намаляват средствата точно за кохезионната политика с 5%. Това за нас е неприемливо. По този начин вместо да се сближава стандартът на живот в различните държави, ще се увеличат различията. Нашият социален стълб, който като политическо семейство наложихме, не получава сериозно финансово отражение в бюджетната рамка за следващия период\", обобщи Нинова. Според нея не са заложени политики за преодоляване на бедността и неравенствата, които са големите проблеми на народите ни. \"За съжаление, българското правителство приема всичко безрезервно за едно потупване по рамото, но аз ви призовавам да се обединим като партии от едно политическо семейство, като наши премиери и като един да защитим принципите на ЕС за равнопоставеност, за справедливост, за солидарност, призова левите лидери Нинова.     \n \t\n", "date": "2018.05.18", "title": "Социалистите в ЕП няма да подкрепят промените"}
{"url": "http://www.duma.bg/node/167062", "text": "МЕЖДУНАРОДЕН ДЕН НА МУЗЕИТЕ. За първи път се отбелязва на 18 май 1978 г. Решението е взето през 1977 г. в Москва на конференция на Международния съвет на музеите. Мотото на деня за 2018 г. е: \"Музеите - средство за културен обмен и взаимно разбирателство, сътрудничество и мир между народите\". 1048 - РАЖДА СЕ ОМАР ХАЯМ, ПЕРСИЙСКИ ПОЕТ, МАТЕМАТИК И АСТРОНОМ (УМИРА 1131 Г.). Написал е около 104 стихотворения под формата на четиристишия. Представя основите на алгебрата за арабската математика, които постепенно започват да се използват и в Европа. 1846 - РАЖДА СЕ ПЕТЕР КАРЛ ФАБЕРЖЕ, РУСКИ БИЖУТЕР (УМИРА 1920 Г.). Един от най-прочутите ювелири на всички времена, известен с умението си да изработва изящни предмети от злато и сребро, малахит, топаз, лазурит, кристал и др. материали. Изработва по поръчка на император Александър III 54 декоративни великденски яйца. Днес са запазени 45 от тях. 1895 - РАЖДА СЕ АУГУСТО САНДИНО, НАЦИОНАЛЕН ГЕРОЙ НА НИКАРАГУА (УМИРА 1934 Г.). Рожденото му име е Аугусто Сезар Сандино Калдерон. Лидер на Национално-освободителната революционна армия в годините на революционната борба в Никарагуа (1927-1934). Бори се с правителството, което по това време е зависимо от администрацията на САЩ и получава солидна финансова и военна помощ. В резултат на предателство е заловен и убит. 1906 - ОТКРИТО Е ПРИСТАНИЩЕТО ВЪВ ВАРНА. На 21 януари 1889 г. със закон българското правителство взема решение за построяване на пристанища във Варна и Бургас. В края на 1894 г. е одобрен проектът на инж. Жерард. Строежът, възложен на българската фирма \"Михайловски-Хайрабедян\", с малки прекъсвания продължава до 1906 г. На тази дата през 1903 г. в присъствието на княз Фердинанд е открит порт Бургас. 1914 - В ПЛОВДИВ СЕ РАЖДА БОРИС ХРИСТОВ, ОПЕРЕН ПЕВЕЦ (УМИРА 1993 Г.). Обявен е за \"бас номер едно на планетата\". Най-популярното му изпълнение е на Борис Годунов в едноименната опера. Има концерти на всички големи сцени. През 1986 г. в Рим е открита Българска академия за изкуство и култура \"Борис Христов\". 1920 - РАЖДА СЕ АЛЕКСЕЙ ШЕЛУДКО, БЪЛГАРСКИ ФИЗИКОХИМИК И ОБЩЕСТВЕНИК (УМИРА 1995 Г.). Един от най-видните представители на родната физикохимична школа. Един от учредителите на Международната асоциация на учените по колоиди и повърхности. Участва в създаването на нелегалната радиостанция \"Христо Ботев\" и издаването на бр. 1 на нелегалния в. \"Отечествен фронт\". Сред инициаторите е за създаването на Клуба за подкрепа на гласността и преустройството (1988), участва в закуската с президента Франсоа Митеран във френското посолство (1989).     \n \t\n", "date": "2018.05.18", "title": "Датата"}
{"url": "http://www.duma.bg/node/167063", "text": "В настоящия си вид общественият договор у нас представлява приватизиране (без справедлива компенсация!) на правата на суверена в полза на управляващия (псевдо)елит. Основният фактор, който обуславя възможността за реализация на този процес е, че суверенът в циклите между изборните дни е лишен на практика от правото да взима решения от последна инстанция относно държавното управление, както и да осъществява пряк контрол върху лицата, на които е делегирал властови пълномощия в трите сфери на властта, с право да ги отзовава от заеманите от тях длъжности, когато не е удовлетворен от дейността им. \nКаква е конкретната ситуация понастоящем тук, в България, по отношение на контрола върху елитите или по-точно върху (псевдо)елитите? \nПоявилата се през ХІІ в. във Франция \"Поема за версонските вилани\" (феодален селянин в Западна Европа, който в Англия е бил закрепостен, а във Франция - полусвободен, получил от сеньора земя за обработване), описва живота на феодално зависимите селяни в Нормандия. \"Първата работа през годините е около на Св. Йоан Кръстител (Ивановден - бел. а.). Виланите трябва да косят ливадите, да сгрибат и събират сеното на копени и да го подреждат на копи върху ливадите, а после да го карат в господарския двор, където им заповядат ... После те трябва да чистят мелничните канавки - всеки идва със своята лопата; с лопатата, закачена на шията, те отиват да изгребват сухия и мокър оборски тор ...  \nНо ето че идва месец август, а заедно с него и нова работа ... Те дължат ангария и тя не трябва да бъде забравяна. Виланите трябва да жънат пшеницата, да събират и навръзват ожънатите стъбла на снопи, после да ги редят на камари на полето и да ги откарат веднага към хамбарите. Тази повинност те имат още от детството си, както са я носили техните предци.  Така работят те на господаря...  А после идва времето на панаира върху ливадата и есенният богородичен ден, когато трябва да бъдат носени прасетата. Ако виланът притежава осем прасета, той избира двете най-добри, като едното от тях е за господаря, който, разбира се, няма да вземе това, което е по-лошо!  После виланите отново дължат ангария... Към Рождество Христово трябва да дават кокошки... По-нататък идва ред и на бирената ангария. Когато пък виланът омъжва дъщеря си извън границите на господарското имение, то задължително била плащана такса, тъй като господарят бил \"ощетяван\" от невъзможността по-нататък тази негова виланка да ражда малки виланчета, които по-нататък също да дължат ангария, като пораснат ... После идва Цветница, установеният от Бог празник, когато трябва да се занесе такса за овцете, понеже от виланите по наследство се събира тази ангария. На Великден виланите отново дължат ангария ... \" \nПрез ХІІ век много от гореописаните повинности били превърнати от френските феодали в парична форма, чийто размер бил определян по усмотрение единствено на господаря като местни данъци. Същото важало и за приходите на първото съсловие - архиепископите и епископите сами определяли размерите на задълженията, които виланите, обработващи манастирски земи, дължали. Естествено, че никой нямал право да държи сметка на краля какви разходи си позволява за себе си и за своето семейство, както и  какви субсидии и милостиня  \nдавал на дворяните на шпагата. Тоест елитите по време на феодализма сами определяли размера на своите приходи. Като първоначално решавали какви данъци дължи третото съсловие - \"простолюдието\". \nЧлен 71 от понастоящем действащата българска конституция гласи: \"Народните представители получават възнаграждение, чийто размер се определя от Народното събрание\". Или с други думи от самите тях. А за да не би, след като са си гласували приходите, техният - уж! - работодател - суверенът, да вземе, че да им определи четиридесетчасова работна седмица, с обидно малко ваканции около официалните празници, че и да им отреже отпускарските сезони, предвидливо са се самозастраховали чрез член 74  от основния ни закон: \"Народното събрание е постоянно действащ орган. То само определя времето, през което не заседава\". Аналогична е ситуацията и в съдебната сфера, която разполага с отделен бюджет, в рамките на който магистратите сами определят размера на своите заплати. \nЕто че както по време на феодализма, така и в периодите на всички други обществено-икономически формации след края на Златния век (период, обхващаш по-нисшите стадии на първобитно-общинния строй, когато в течение на десетки хиляди години на началния етап на човешката история отношенията между хората са се определяли от съвместния труд, общата собственост и отсъствието на експлоатация), включително по време на т. нар. социализъм, принципът действа без промяна: елитите сами определят размера на своите приходи. Ами че как другояче?! Нали още холандският философ Бенедикт Спиноза е открил, че \"Най-доброто качество на парите е тяхното количество\". Освен това, също както и при феодализма, и при всички останали обществено-икономически формации, битували по земите български, и днес суверенът е лишен от правото да определя размера на данъците, които плаща. Точно чл. 9, ал. 2, т. 3 от т. нар. Закон за пряко участие на гражданите в държавната власт и местното самоуправление не само постановява, че чрез национален референдум българският суверен не може да се произнася относно размера на данъците, таксите и трудовите и осигурителните плащания и вноски. А чрез т. 5 от същия този член предпазва съвкупния български избирател от обсесивно-компулсивно разстройство по темата \"Правила на вътрешната организация и дейност на Народното събрание\". Очевидно за създателите на настоящата ни конституция множеството на българските граждани извън елита е corpus vile, или с други думи \"малоценен организъм\", както са казвали древните римляни. Върху който се извършва experimentum in anima vili - експеримент върху малоценно животно. \nОказа се обаче, че Конституцията на Република България е  изоставила извън гражданството  на Елдорадо значителни групи от (псевдо)елита, които с достатъчна доза автогероични усилия - тоест насочени към сомозадоволяване на собствения им интерес, - успяха да се уредят. Първи намериха вратичка в основния закон национално признатите жонгльори с правната система - самите членове на съдебната власт. Използваха чл. 117, ал. 3 на Конституцията на РБ, която гласи: \"Съдебната власт има самостоятелен бюджет\". Оттук веднага следва (правилно съобразихте!), че госпожите и господата от правораздавателната система сами си определят трудовите възнаграждения. \nПо-мъчно се оказа реализирането на същата комбинация за служителите в държавната (всъщност функционираща като частна) Комисия за финансов надзор (КФН). Наложи се да бъде закърпен пропускът в основния закон. Ето че в края на миналата година парламентът одобри промените в нормативната база за Комисията за финансов надзор, като даде право на комисията вкупом да се натовари в Машината за пътуване във времето и да се упъти към вековете, описани в \"Поема за версонските вилани\", тоест комисията сама да определя какви възнаграждения да си трябва. И понеже още Джон Пирпонт Морган Първи, наричан още \"Корсаря\" заради желязната си и безмилостна хватка в бизнеса, е оставил златоносната максима: \"Не се страхувай от големите разходи, бой се от малките приходи!\", то в КФН са спокойни. Тъй като този същия закон, ведно с приетите промени в него, им приши пълномощията да вдигат таксите на застрахователите, презастрахователните и пенсионните дружества. \nВсъщност тези събития не са неочаквани  Още през октомври 2016 г., само няколко месеца след като встъпи в длъжност председател на КФН, Карина Караиванова оповести, че има намерение да вдигне таксите за надзираваните от комисията дружества. Според нея това се налагало, за да е възможно КФН да се самоиздържа без държавна субсидия. \nКакто е известно от историята, истината е еластична. И освен това е калейдоскопична - зависи от гледната точка. \nВероятно за г-жа Караиванова би било голяма изненада, че позицията на експерт в сферата на контрола върху държавното управление с над 20-годишна практика, какъвто е моя милост, няма дори общ знаменател с нейната. \nКаква е всъщност принципната идея на измененията в Закона за Комисията за финансов надзор? Казано с думи прости и мисъл пределно ясна, тази идея е приватизация на дейността, извършвана от КФН. Приватизация във вреда изцяло на българските граждани, наричани още и манипулативно от (псевдо)елита \"суверен\". Приватизация в условията на установен по законов път монопол върху извършването на определен вид услуга. \nПосредством новата нормативна база Комисията за финансов надзор е поставена в такъв благоприятен режим на икономическа дейност, какъвто няма нито една частна фирма в пазарни условия. Понеже КФН има монополното предимство да определя цената на извършваните от нея услуги, после социализира загубите, тъй като при вдигането на нейните такси по веригата до крайния потребител - българския гражданин, съответните такси също ще бъдат повишени. Никое от застрахователните, презастрахователните и пенсионните дружества няма да вземе решение да намира финансов ресурс за заплащане на повишените такси на КФН, чрез редуциране на трудовите възнаграждения на своите служители, особено на ръководни длъжности. Така че е ясно кой ще пие по абонамент студена вода. Накрая КФН приватизира в своя полза приходите. \nПовишените приходи на Комисията за финансов надзор от наложените по-високи такси от нейна страна г-жа Карина Караиванова разглежда като печалба, с която тя се разпорежда по усмотрение на ръководството на КФН -  за повишаване на заплатите Този номер го имаше още по време на съществуването на обществено-политическата системата преди 1989 г., самообявила се за \"социалистическа\"! Например в работно време бригадирът на дадена бригада от бояджии  изпращаше неколцина, дори с държавни материали, на частен обект. После получените пари се разпределяха всред всички членове на бригадата по вътрешни правила, като, разбира се, шефът прибираше лъвския пай. \nНа това явление в годините на соца се казваше \"частпром\". Ето, че понастоящем КФН го практикува на \"законова\" основа. Само че, когато председателката на КФН заляга в защитния окоп зад чувалите с правна аргументация, е редно да си признае, че тези същите чували всъщност са напомпани единствено с въздух под налягане, тъй като суверенът не се е произнесъл като последна инстанция, че одобрява повишаването на възнагражденията на служителите в КФН, сиреч хитроватата приватизация на нейната дейност. \nГ-жо Карина Караиванова, имам прост въпрос към Вас, затова и очаквам прост отговор: \"Вие българските граждани, като изключени поради слаб успех от училище, за олигофрени ли ги квалифицирате?\"   \n \t\n", "date": "2018.05.18", "title": "Добре дошли в неофеодализма  "}
{"url": "http://www.duma.bg/node/167111", "text": "Хиляди превозвачи от цялата страна избраха вчерашния ден да изразят протеста си срещу подготвяните от ЕС промени в т. нар. мобилен пакет. Недоволството в София започна още в сутрешните часове, когато големи камиони бяха паркирани край столичния булевард \"Цариградско шосе\". По-късно шофьорите се организираха и в шествие, което тръгна от пл. \"Македония\", премина през Съдебната палата и продължи по пешеходния бул. \"Витоша\". Крайната точка бе НДК, където се провеждаше Срещата на върха ЕС-Западни Балкани. \n\"Не искаме да сме емигранти. Искаме да ни оставят да решаваме сами - ние сме хора, не животни\", каза международният шофьор Николай Колев. Колегите му настояват страната да отстоява интересите на българските транспортни фирми на международна сцена. Ако превозвачите от Източна Европа се обединим и спрем да возим, за една седмица Европа е загинала, прогнозира протестиращ. \nМеждународните шофьори и автобусните водачи изразиха надежда, че ще бъдат чути и спорните точки, свързани с командироването, каботажа, задължителното прибиране у дома и нощуването в хотел, вместо в кабината, ще бъдат отменени. \nБлизо 70 водачи на товарни автомобили се включиха в протеста на превозвачите от Бургас. Мирното шествие бе съпроводено с плакати и знамена и продължи до ранния следобед. Шофьорите обаче не блокираха движението по натоварените пътни артерии. С разпънати плакати \"ЕС не убивай транспорта в България\" бургазлии се обявиха срещу пакета с правила за мобилност. В бранша са категорични, че новите изисквания са финансово неизгодни и ще доведат до фалит много от фирмите. \nНад 30 камиона протестираха и на граничния пункт с Гърция от Благоевград и региона. \"Макрон, не убивай транспорта в България\", \"Макрон, не разделяй Европа\", \"Европа на две скорости - заден ход за България\", бяха част от транспарантите. Всички ТИР-ове бяха обкичени с националния трикольор. Протести на превозвачи имаше в Пловдив и други български градове. И Във Варна имаше дълги колони от камиони \n    \n \t\n", "date": "2018.05.18", "title": " Хиляди превозвачи шестваха протестно в София "}
{"url": "http://www.duma.bg/node/167067", "text": "Неописуем телешки възторг отново ни владее в информационните официални и неофициални мрежи... Как да не изкрещиш от радост и удивление! Червен килим. По него ходят великите мъже на Европа - Мей, Меркел, Макрон, Могерини, Дол, Жан Клод... И така нататък. \nБългария вече не е изоставаща бивша социалистическа страна. Не сме в периферията, независимо от разните официални класации, дето ни слагат като първенци на дъното. Първенци по ниски доходи, по корупция, по неграмотност, по престъпност, по брой умрели в здравеопазването - пардон, в неопазването на здравето, по пари за наука и образование, по стопяване на нацията, по подменени нравствени и исторически ценности. Сега обаче, поне два дни не четете социалните мрежи. Щото там разни гадняри и шибаняци, разни задници пишат, каквото им хрумне... \nИкономически растеж, ниска безработица, висок вътрешен продукт... Храним елитно елитни европейски лидери. Речи, хвалби, галене по главата, целувки с \"драги Бойко\", прегръдки с \"мон шери\" като по времето на Брежнев, Хонекер и Живков. ЕС замени СИВ, както го чувате... Има си и сива икономика даже. В СИВ поне обменяхме постижения с другите соцстрани - ние на тях, те на нас, а сега от ЕС движението е еднопосочно - на храни второ качество към нас. \nНие сме в центъра. В центъра на дъното. Е, не даваме грешни пари за пенсионерите по лексиката на министъра по европейските въпроси Лиляна Павлова, но сме на прага на светлото бъдеще. И ще извървим успешно крачката си, щом сме правилно ориентирани. Сега заради правилната ни ориентация Макрон е тръгнал да унищожи превозвачите ни и транспорта ни. Преди по същия начин - с потупване по рамото, ни закриха реакторите на АЕЦ, та не изнасяме и не печелим от ток, после ни спряха \"Белене\", за забраната рибарите ни да ловят моруни по Дунава да не говорим, че там браншът отдавна го няма, а хората от Видинско се изселиха кой към София, кой към света. Сега там затварят училища, понеже семействата с деца ги няма.  \nСлед 10 години, според външната ни министърка, щели сме  да стигнем по заплати западняците. Те вероятно ще тръгнат надолу, за да ги срещнем, иначе няма как да стане, аритметиката ми не се получава, госпожо Захариева!... \nА на Западните Балкани всички получават по-добри доходи от нас - великите, които сме на една ръка разстояние от другите великани. Е, поне тия Западни Балкани - Сърбия, Македония, Албания, да стигнем по доходи, заплати и пенсии, пак ще е добре. Ама надали, понеже, както чувам, вместо доходите ни от юли ще растат наново цените на тока, парното и горивата. Сиреч - на всичко. \nИ така, Борисов се нареди до великите мъже на европейската ни история - Меркел, Мей, Могерини, Макрон и така нататък, останалите ги пропускам умишлено. Тук следва Химн на радостта. \nДа живеят евроатлантическите ценности! \n    \n \t\n", "date": "2018.05.18", "title": " На ръка разстояние от великите мъже  "}
{"url": "http://www.duma.bg/node/167066", "text": "\"С визия за бъдещето\" е озаглавен албумът, представящ творчеството на архитект Георги Стоилов. Той излиза с марката на издателство \"Захарий Стоянов\", което в началото на книгата ни напомня мисълта на Н. В. Гогол: \"Архитектурата също е летопис на света, тя говори тогава, когато са замлъкнали и песните, и преданията\". Книгата показва какво е Георги Стоилов за българската и световната арихектура, като всички текстове са на два езика - български и английски.  С името му е свързано създаването на значими произведения в родната архитектура - от сградата на Радио София, хотелите \"Рила\" и \"Орбита\" в столицата, през градоустройствения план на Международния младежки център в Приморско и хотелите \"Интернационал\", \"Емона\", \"Рубин\" и \"Акациите\" в черноморските комплекси \"Св. Константин и Елена\" и \"Златни пясъци\", сградата на Общинския народен съвет в Перник, Мемориалният комплекс \"Бузлуджа\", пантеонът в Гургулят и Арката на свободата в Троянския балкан. Последните му големи проекти са реализираният Център за ръководство на въздушното движение в София и най-новият му проект от ХХІ век - мултифункционален еко небостъргач в Москва, жилищен комплекс в Ростов на Дон, Русия, и голяма серия важни обществени сгради за новата столица на Казахстан - Астана. Много от неговите реализации се превърнаха в емблематични сгради у нас и в чужбина. Голям интерес предизвиква и концептуалният проект на небостъргача URBIA 1. Книгата представя и възгледите на арх. Стоилов в оригиналния предговор \"Сегашната и бъдещата мисия на архитекта в обществото\", а така също и постиженията му като художник. Арх. Георги Стоилов е един от основателите на Съюза на архитектите в България и негов председател (1965-1968 г. и 1977-1990 г.), кмет на София от 1967 до 1971 г., президент на Международната академия на архитектурата от 1987 г. и досега, автор на книги и монографии за архитектурата, почетен член на много съюзи на архитектите в чужбина, почетен професор на десетки архитектурни академии, университети и институти зад граница.  \n    \n \t\n", "date": "2018.05.18", "title": "Архитектурата като летопис "}
{"url": "http://www.duma.bg/node/167069", "text": "Законовата промяна, която се готви, е много сериозна. Предлага се да се въведе принципът за държавно финансиране на вероизповеданията. Има два законопроекта. С тях се предвиждат емблематични промени в закона. Първият бе депозиран от лидерите на трите най-големи парламентарни сили. На 4 май Корнелия Нинова, Цветан Цветанов и Мустафа Карадайъ внесоха в парламента общ законопроект за изменение на Закона за вероизповеданията. Любопитното е, че това се случи в края на деня, в края на работната седмица, в навечерието на гергьовденските празници. Видимо е желанието на политическите сили да се демонстрира някаква надпартийност при третирането на верските въпроси, което по принцип не е лошо. Вицепремиерът Красимир Каракачанов с известно огорчение припомни, че идентичен законопроект е внесен от него пет месеца по-рано. Мисля, че не става дума за парламентарна суета. Да се изготви нов закон за финансиране на вероизповеданията се говори повече от година. \nСлужебното правителство дори изготви законопроект за изменение на Закона за вероизповеданията, но той бе игнориран от ГЕРБ. \nДържавата трябва да окаже подкрепа за религиозните изповедания у нас и да осигури адекватно финансиране за тяхната дейност, заяви президентът Румен Радев по време на скорошната си среща с главния мюфтия Мустафа Хаджи. \nСпоред чл. 13, ал. 2 от нашата конституция \"Религиозните институции са отделени от държавата\". Принципът на светската държава периодично бива оспорван, по-често приглушено, отколкото открито. Може да се спори дали въвеждането на публично финансиране на вероизповеданията противоречи на светския характер на държавата. В други европейски държави подобни промени са били съпровождани с впечатляващ драматизъм... \nВ някои западноевропейски страни също има механизми за публична подкрепа на вероизповеданията. В едни случаи става дума за поемане от държавата/общината на заплатите на религиозни лица, в други - за преки субсидии за вероизповеданията. Във Франция например подобна практика е недопустима - не е работа на държавата, която е светска, да подкрепя с държавни средства религиите. Френската република схваща секуларизма като висш конституционен принцип и със закон от 1905 г. е забранено предоставянето на публични средства на каквито и да било култове и религии. \nВъпросът за финансирането на вероизповеданията се постави много остро от миналото лято, без на обществеността да се обяснява неговият генезис. Не че бе скрито, но не бе и подчертано, че финансовият срив в мюсюлманското вероизповедание миналата година настъпва, след като служебният кабинет на Огнян Герджиков не подновява протокола за сътрудничество между българската Дирекция по вероизповеданията и турската \"Дианет вакфъ\". Става дума за едностранно споразумение, сключено по време на правителството на Иван Костов през 1999 г., по силата на което турският Дианет, който в южната ни съседка има статут на министерство, предоставя безвъзмездна помощ на мюсюлманското вероизповедание в България. До 2016 г. помощта е била в размер на около 2 млн. долара годишно. През първите години може би е била малко по-малка, но през последните 10-15 години сумата е устойчива. \nПрез първите седмици на 2017 г. от служебното правителство, назначено от Румен Радев, вежливо са обяснили на турските представители, че България вече не се нуждае от тази помощ. Същевременно президентът неколкократно постави въпроса да се идентифицира и ограничи чуждото влияние върху българските избори. Според декларациите на Главното мюфтийство със спирането на турската правителствена субсидия то се лишава от близо 70% от бюджета си.  Субсидии и финанси на вероизповеданията Отпуснатата от държавата субсидия за вероизповеданията, регистрирани по Закона за вероизповеданията, през 2018 г. е в същия размер както през 2017 г. - 5000 000 лв., но има промени при разпределението на средствата по пера. За Българските православни църковни общини в чужбина са заделени 1 200 000 лв.; за ремонт и строителство на храмове и манастири на БПЦ в страната - 2 610 000 лв.; за ремонт и строителство на молитвени домове на Мюсюлманското вероизповедание в Р България - 400 000 лв. Не е вярно, че досега вероизповеданията не са били обгрижвани от държавата. А че парите \"не им стигат\" - те на никого не стигат. Днес се говори за \"скок\" в размера на субсидиране на двете основни вероизповедания. Не съм против, но това трябва да стане след отговорен обществен дебат.  Какво предвижда законопроектът Важна новост е, че \"свещенослужители и служители на вероизповеданията могат да бъдат само български граждани\". Предвижда се държавата да финансира вероизповеданията с до 15 млн. лв. на година, като субсидия получават тези, към които принадлежи най-малко 1% от гражданите на страната. На това изискване отговарят само православното и мюсюлманското вероизповедание. Останалите вероизповедания ще получават средства само за храмове и гробища, както и досега. Освен това религиозните общности не бива да получават дарения от чужбина. Всяко дарение трябва да е разрешено от дирекция \"Вероизповедания\". \nСпоред вицепремиера Красимир Каракачанов разпространението на религиозни доктрини за промяна на държавното устройство, светския характер и закони на страната ни са реална опасност за националната ни сигурност. \nЗаконопроектът предвижда, че проповядването в религиозните храмове в страната трябва да бъде на официалния български език. Логично е - вярващите имат правото да разбират какво се проповядва. Имало е моменти, в които хутбетата (проповедите) в джамиите са се чели на два, та дори на три езика. \nПрактиката България да приема мюсюлмански проповедници от Турция възниква, след като през 2002 г. се приема сегашният Закон за вероизповеданията, който дава право на ръководствата на регистрираните у нас религии да канят чужденци да проповядват в страната. \nБългарските граждани ще могат да извършват богослужебна дейност, когато са завършили теологичното си образование в България или когато чуждата диплома е призната по специален ред у нас. \nЛансирано бе разбирането, че като получават субсидии, вероизповеданията вероятно ще могат да се противопоставят на някои негативни явления - избуяването на религиозен радикализъм и осъществяването на терористични актове. \nРелигията и радикализмът В Европа последователи на мюсюлманския радикализъм не се ограничават до стремежа да се впишат в етнорелигиозната палитра на мултикултурната Европа, което съответства и на интеграционните задачи на европейските общества. Обратното - част от тях откровено желаят и очакват да преобразуват самата Европа в ислямистки дух. Някои решават, че това преобразуване може да се случи със силата на терора. Самото изговаряне на \"перспективните цели\" на такава недоброволна \"ислямизация\" на Европа шокира и контрареакциите в европейските общества са разбираеми. Мечтата за някаква нова ислямска империя, разпростираща се и върху цяла Европа, тласка отделни ислямисти към насилствени действия. Полагани бяха колосални усилия да се замъгли въпросът за радикализма. Да се редуцира до въпроси на \"съжителството\" и \"толерантността\". Това е нечестно и европейските общества вече го отхвърлят достатъчно интензивно. Проблемите са пред очите ни - те трябва да се видят трезво и да се реагира адекватно.  Австрийският модел Българското общество не бива да се самозаблуждава - инициативата не е собствено \"българска\". Потребността от преосмисляне на принципни въпроси, свързани със статута на вероизповеданията, е осезаема в цяла Европа. Тя безспорно променя политическата система на европейските държави - било като се изменя законодателната уредба, било като политическите сили откриват нови отговори на горещите въпроси на деня. \nСъставителите и на двата законопроекта са почерпили идеи и от \"австрийския модел\". В Австрия от 1912 г. (т. е. от времето на Австро-Унгарската империя) действа Закон за исляма, който по различни канали днес става все по-популярен в България. След сериозно обновяване преди три години този закон бе оценен като \"образцов\" за европейското законодателство. Той не е антиислямски, както понякога го оценяват ултралибералите. Законът е реалистичен. Една от неговите практически цели е да се предотврати евентуалното използване на финансовите възможности на традиционните ислямски държави за оказване на вътрешнополитически натиск върху съвременните европейски светски държави. \nАвстрийската държава вече изисква от имамите задължително владеене на немски език, лоялно отношение към австрийската република и към нейните закони и ценности и персонална държавна акредитация. Във Виенския университет се създаде катедра по ислямска теология - т. е. направено е необходимото да се следва един модел на ислям, който не е в конфликт със светския европейски характер на държавата. \nБез да са преписвали от австрийците, вносителите и на двата законопроекта са повлияни от разбирането, че е необходимо ново, много по-отговорно отношение към поведението на вероизповеданията. \nКато цяло България през последните петнадесет години остана при своето, само по себе си морално и правилно политическо разбиране, че у нас няма база за остри религиозни конфликти. Общо взето, така е и днес, но съществуват могъщи външни фактори, които могат да \"инфектират\" българските мюсюлмански общности с екстремизъм. Случващото се около пазарджишките процеси не може да бъде подминавано. \nНай-сериозното основание за обществената и финансовата подкрепа от страна на българската държава към мюсюлманското вероизповедание у нас е евентуалната му готовност да противостои на радикализма, който поначало е предимно от \"вносен тип\".   \n \t\n", "date": "2018.05.18", "title": " Пари за вярата, пари за исляма? "}
{"url": "http://www.duma.bg/node/167068", "text": "Грубото политизиране в изучаването на история в училище продължава с пълна сила. Оказва се, че \"изличаването\" на фашизма и охулването на социализма вече са слезли и при 10-годишните. Станало е чрез преработен вариант на учебника на издателство \"Просвета\" за IV клас по предмета \"Човекът и обществото\". Сагата с програмата по история за Х клас от края на м.г. се повтаря също тъй обществено скандално и при същото пълно безмълвие от страна на тези, които обучават децата ни - учителите, подвасални на въпросните програми на МОН. Когато завчера в образователната комисия на НС лявата депутатка Ирена Анастасова постави въпроса за изкривяването на историята в учебника за IV клас, министър Красимир Вълчев успокои топката с думите, че споменатият учебник следва досегашната учебна програма и скоро ще бъде сменен, защото от есента на 2019 г. в сила ще влезе нова учебна програма, утвърдена на 22 ноември 2017 г. Т.е. малко му остава да живее на този учебник, каквото и да пише в него! Абсурдна логика, като се има предвид, че забърканият псевдопознавателен извлек от историята се преподава на децата вече три години. \nНе знам дали някой си дава сметка, че основният проблем в училищното образование не са нито измислените реформи в структурата му, нито \"интерактивните\" нововъведения в преподаването, нито купищата административни тежести за педагозите и прочее прелести на новия училищен закон, натрапен силово от властващото в НС мнозинство. Основният проблем е КАКВО се преподава в училището, защото това определя познанията, манталитета, умението да се мисли и оттам - поведението на поколения млади българи занапред. Но в училището вече се преподава избирателно само това, което е изгодно на властимащите в момента, останалото е направо изритано от програмите и от учебниците. Така историята е  не просто скопена, а превърната в инструмент за идеологическа обработка на учениците, за лишаване от знания и като следствие от това - в начин те да бъдат отучени да мислят.  \nИ така, на 10-годишните четвъртокласници, които до момента не са имали в училище никакъв реален контакт с историята на страната си, се поднася достатъчно извратена и манипулативна базова представа за миналото. Действащата учебна програма по предмета \"Човекът и обществото\" в IV клас включва лаконично следните теми от ХХ в.: Българското княжество (царство); демократични институции, управление, свободи и отговорности; организации и личности; съединението; демокрация и отстъпление от нея; комунистическият режим. Нали виждате, че по така формулираните теми всеки автор на учебник може да напише каквото иска. Учебникът обаче неизменно се одобрява от МОН. Защото по цитираните теми може да се поднесат напълно противоположни извадки от факти и тълкувания, но те всичките отговарят на темите от учебната програма...  \nИ ето как са прочели учебната програма авторите на преработения учебник за IV клас. В началото на ХХ век - демократична уредба и модерни закони, ускорили напредъка на България, по-големите градове придобиват европейски облик, цар Фердинанд обявява България за независимо царство през 1908 г. и Великите сили признават страната за равноправна европейска държава. \nПрез второто десетилетие на ХХ в. България участва в три войни, двете Балкански не донесли обединение на всички наши земи, в Първата световна България отново била сред победените, имало хиляди убити, съсипано земеделие, глад и безработица, Фердинанд си отишъл и турил на престола сина си Борис III. Следва дословно: \"В тежкото следвоенно време политиците в България и други европейски страни нарушавали демокрацията. Два пъти правителства взели властта в нарушение на Търновската конституция, ограничавали правата на гражданите и преследвали хора за убежденията им. Въпреки трудностите производството се съвзело. Българските учени и творци постигнали успехи в Европа. Издавали се стотици вестници и списания. Театърът, киното, концертите, изложбите станали част от живота на градските жители.\" Ако сте дете на 10 години, какво ще запомните от този текст за времето, в което реалността е Септемврийско въстание, преврати, Стамболийски е нарязан на парчета, десетки хиляди интелектуалци, комунисти и земеделци са избити, приет е Законът за защита на държавата и пр.? Детето обаче ще знае, че творците ни превземат Европа, а хората танцуват, пеят и ходят по театри и концерти. Може би и на цирк? \nНататък има 4 изречения за Втората световна война: Тя започнала, причинила на човечеството чудовищни разрушения и човешки жертви, германският управник Хитлер подложил на унищожение 6 милиона евреи, но България спасила своите, макар да е участвала на страната на Хитлер. Толкоз.  Думички \"фашизъм\" и \"победа над фашизма\" няма но според въпросите след урока, децата трябва да помислят какво са донесли войните до 1918 г. на България и какви успехи постигнала българската култура между двете световни войни(!). Е, що се чудите и рипате, че две 10-годишни хлапета се явиха на мач, целите наплескани с фашистки символи? Те просто не знаят какво е това. И родителите им не знаят, защото съзнателният им живот е минал в годините на прехода, в които десните оневиниха фашизма у нас, отрекоха Съпротивата, \"забравиха\" разстрелите, не гъкваха за нацисткото антиеврейско законодателство и пр. Това е мисленето на обществото, моделирано от училищния чин по тертипа на излюпените след 1989 г. \"демократи\". Впрочем, фашизмът в България - от 1923 г. и клането на Стамболийски до антиеврейското законодателство, няма да го видите никъде в новите програми за целия курс на обучение до ХII клас! Сега заради двете хлапета на мача щели да променят Закона за обществения ред при спортни мероприятия, който няма нищо общо с проблема. Другаде е заровено кучето.    \nНататък в учебника следва любимата дъвка на новите антикомунисти: \"Комунистическото управление\". Единственото добро е, че все пак са посочени два периода - от 1944 г. до средата на ХХ в. и втората половина на века. Урокът започва с невероятното изречение, дословно: \"След Втората световна война Европа е разделена, западните държави развиват демокрацията и спазват човешките права, в страните от Източна Европа е установено комунистическо управление (режим), което унищожава демокрацията.\" Комунистите взели властта на 9 септември 1944 г., пише в учебника - което не е вярно, понеже на 9 септември властта я взимат няколкото партии от ОФ, включително фашистки ориентирани дотогава. И още: \"В нарушение на Търновската конституция през 1946 г. България е обявена за \"Народна република\".  Господа автори на подобни внушения, Търновската конституция е суспендирана още от 1925 г., ако не знаете, та няма как да бъдe нарушена през 1946-а. \nСледват пет реда, че са построени огромни заводи, жилищни квартали, училища, детски градини, болници, университети, дават се много пари за наука, култура, спорт. Но веднага следва обилен текст, че хората са лишени от основни граждански права и свободи, властта забранява откритото изповядване на религия(!) и изразяване на мнение, хората не могат свободно да избират управляващите, потиснати са свободата на творчеството, ограничават се западната музика, филми и книги, медиите са принудени да възхваляват управляващите. И разбира се - властта потъпква правата на българските турци със смяната на имената. Това е то \"комунизмът\". А допълнително от децата се иска да научат повече за \"огромните заводи, които дават работа на хиляди хора, но силно замърсяват българската природа\". А за \"мислене\" им се дава въпрос кои основни човешки права са нарушавани след 1950 г. Освен това, те трябва да разпитат близките си \"какви новости са навлезли в живота им, какви са били облеклото и забавленията им\". На фона на тази смехория сами си отговорете защо от децата не се иска да питат близките си примерно дали са плащали за образование и здравеопазване в тези години, дали са купували китайски чесън, турски моркови и уругвайски ябълки или как са прекарвали почивките си и по колко дни на море и планина... Или пък да питат как при така описаните тотални забрани по онова време гледахме най-добрите западни филми, които отдавна са сменени с тъпи екшъни по екраните на липсващите вече кина, и си купувахме за стотинки книгите на най-стойностните западни автори... А най-вече да питат учителите си  защо ги е страх да изрекат публично онова, което говорят помежду си за новите програми. Голям въпрос - причината за страха! Ех, пък и аз, направо глупости приказвам, трябва да се пита само това, което поражда минимална възможност за мислене и за сравнение с днешния живот!  \nЕдна вметка. Много по-зловещо изглежда \"комунизмът\" в новите учебни програми за VII и Х клас, където е представен обилно като престъпен, СССР - също, докато зверствата до 1944 г. са скрити зад лаконичната тема за \"вътрешнополитическите конфликти\" в тези години. Нарочно цитирах подробно учебника на малките, за да добият представа какво пише в него и онези млади родители, които не се интересуват изобщо какво преподават на децата им. А в одобрената вече нова учебна програма на министър Вълчев, която ще влезе в училище от есента на 2019 г., историята е... почти изчезнала. Там след Балканските войни, представени единствено като \"героизъм и патриотизъм\", темите за Първата и Втората световна война изобщо липсват. И са заменени с \"Ролята на инициативните и отговорни личности за успешното развитие на обществото\" - каквото и да означава това за кървавите години до 1944 г. Сетне пада неизвестно откъде темата за спасяването на българските евреи, последвана от \"промени във всекидневието (технологични новости, битова техника, развлечения). Хлъц! Какво ще напишат авторите на учебниците по така обозначените теми - един Господ може да каже.      \nНе протестират по улиците учители, не протестират родители, нито синдикати за подмяната на историята и литературата в училище с манипулации. Какво им пука за някой си Стамболийски или за тюрлюгювеча, в който Ботев се учи в една тема с Андерсен, Вазов - с Джерълд Даръл, а Черноризец Храбър - с Бокачо. Властта превръща децата на България в примитивни безродници и в лесно манипулируеми аналфабети, но по-важна се оказва тежестта на раницата. \nКакъв напредък, едно време носехме ученически чанти!     \n \t\n", "date": "2018.05.18", "title": " Децата трябва да знаят от малки, че комунистите ядат хора"}
{"url": "http://www.duma.bg/node/167064", "text": "Когато мисля за съдбата на социалистическата партия, често се изправям пред въпроса коя е силата, която ни събира, която помага да сме единни като партия. Има ли наистина такава сила?! \nНямам ясен и категоричен отговор. Тази неяснота събужда тревога, предизвиква съмнение дали има днес сила, която събира умовете и сърцата на моите съпартийци. \nНа събрания и срещи, при разговори тази тревога се долавя в различни вариации. Социалистите все по-често се питат коя сила ни събира днес и ни насочва в обща посока. Има ли наистина такава сила? \nНякога идеята за победа над фашизма сплотяваше и водеше дори на смърт. Около тази идея се събираха млади и възрастни, бедни и богати, които ненавиждаха смъртта и терора. В името на комунистическия идеал бяха готови да отидат и на смърт. \nТакъв риск днес не е потребен. Но има ли сила, която ни събира и ни води в една посока? \nАко погледнем другите партии, които днес шетат из българското пространство, може би ще отговорим по-вярно. \nПартия като ГЕРБ няма идеология, която да обединява членовете й. Създаде се от пришълци от разни посоки, но сред тях твърде много бяха полицаите. Създателите съзнателно търсеха това. Разчитаха, че така ще се сложи ред и подчинение. В голяма степен го постигнаха. \nС годините се наложи важна отлика на тази партия. Властта се превърна в цел и смисъл. Пазенето на властта продължава да е главната им обединителна сила. Кръгът на твърдите пазители расте. Около кметовете, които управляват различни общини, се образуват сферични кръгове от близки, по-близки, най-близки. Заради облагите, които получават от властта, те са готови със зъби и нокти да крепят своята партия. \nНо най-отличителното за ГЕРБ като партия е особеното място и ролята на Бойко Борисов в нея. Той се превърна с годините в символ и същност на тази партия. Неговата дума е закон. Без него нищо не се решава. Отношението към него е коленопреклонение като пред бащица. Както е било някога към Сталин. \nБойко е като божество и никой няма смелост да дигне глас, да промълви дума срещу него. Като се прибави и полицейският порядък, налаган от Цветанов, истината за тази партия става по-пълна. ГЕРБ ще успява, докато някоя от нейните опори не рухне. Тогава рухването ще бъде завинаги. \nНационалистическите партии нямат дълги традиции у нас, макар родолюбието да е дълбоко втъкано в душите на българите. Тези партии използват родолюбието и националната идея повече като флаг, а в практическите си действия имат често други интереси. Стана ясно, че тези интереси са свързани с благинките от държавната трапеза. Този лъжепатриотизъм отблъсква хората които честно търсят защитник на националното. Ако развитието им продължи в тази посока, може да се очаква, че ролята им в обществото ще затихва. \nОсобено и странно място в обществения живот на България има ДПС. Тази партия се роди като изразител и защитник на интересите на турското малцинство и благодарение на мъдростта на Ахмед Доган, който я оглави, скоро се наложи като фактор в новия живот. Тя има заслуга за утвърждаването на мирен преход у нас и за приобщаването на важна част от населението към държавното преустройство. С годините важните цели бяха забравени, битката за власт и използването на властта изместиха грижата за бедните и безправните. Вътрешните противоречия в ръководствата по различните етажи стигнаха до отклонения, дори до готовност да се служи на чужди интереси. В желанието партията да стане общонародна, тя отвори широко врати и в нея навлязоха много мераклии за власт и облаги. Все още ДПС изживява период на утвърждаване и изчистване на своето лице. \nНашата социалистическа партия е от друг политически и нравствен тип. Тя има дълга история, преминала е през много изпитания, какво ли не е видяла и преживяла. Но е устояла през столетието, защото в нейната основа е заложена идея, наречете го вяра или надежда. БСП е партия на идеята Тя се е променяла през времето, но винаги е носела силата да топли сърцата и да сплотява обикновените хора. Затова им е давала надежда за по-добро и светло бъдеще. Не всичко и винаги е било ясно и чисто. Партията е плащала данък за своите увлечения и романтизъм, но никога не е забравяла, че е партия на идеята за бъдещето. \nОще от Бузлуджа и от времето на Дядо Благоев и Георги Кирков нашата партия е свързвала своята идея с науката, с прозренията на светлите умове на човечеството. Затова в нейните традиции е да възпитава своите членове в научните прозрения на Маркс и Енгелс, да мисли за бъдещето и обществената борба от позициите на науката и мъдростта. Не е случайно, че в далечните години на борбата много млади хора са проглеждали за света и обществото чрез идеите на партията. Върху такава основа се е създавало и единението на съмишлениците. Това единение е било толкова силно, че по времето на съпротивата срещу фашизма е имало случаи, когато в акции някой е рискувал своя живот, за да опази другар, когото може и да не е познавал дори. \nГлавният, принципният проблем, който определя единението в партията през нейния исторически път, е ясната стратегическа цел, която тя следва. Тази цел изразява в най-голяма пълнота разбиранията и убежденията на поддръжниците и се превръща в движеща сила, в енергия, която събира кръстените в една партийна вяра, за да вървят заедно напред. Историческият опит показва и учи, че когато тази цел е вярно определена, когато е близка и понятна на всеки член на партията, единението, вътрешната сплотеност са непреодолими. \nПрез трудните години на фашистка диктатура стратегическата цел бе борбата за победа. Тази борба обединява и сплотява, защото сърцата бият в единен ритъм, очите гледат в една посока. Когато победата е постигната, пред партията и нейните членове се изправя нова висока цел - да се построи \nобщество, за което хората са мечтали Все още живее поколението, което помни стъпките по този труден и трънлив път. Бяхме бедни, тежеше ни глад и недоимък, но летяхме на крилете на вярата. И знаехме, че ще постигнем мечтаното бъдеще на нашата древна земя. Партията вървеше в челото, тя водеше тази голяма битка за бъдещето. В тази битка се раждаха приятелства, останали за цял живот. Гледахме в една посока, имахме ясна цел. \nДотук беше историята. Добра или лоша, точна или недотам, но това беше нашият път. \nС промените настъпи друго време. Светът на капитализма наложи различни условия и принципи, промени устои, които мислехме за непоклатими. \nДълбоки промени изживя и партията. Трябваше да се превърне в съвременна и модерна партия, за да е водач на народа в условията на експлоатация и потисничество. Времето ще покаже доколко партията наистина е успяла да намери своето място в този свят. \nЖестоките условия и хищническото грабителство на сътвореното от поколения българи наложи мизерията и нищетата като всекидневие на огромната част от българите, а изправи партията пред неочаквани трудности и загадки. Десетилетия изминаха в преход, партията стига и до властта през това време, но все още не е станала онази обществена сила, която и в опозиция е надежда и опора на българите. Главната надежда. \nПроблемът, от който се определя нашето бъдеще, е намирането на верния път за единение между хората в партията и поддръжниците, които споделят нейните идеи, тяхната сплотеност, за да се усещат като единна обществена сила. Днес отново се питаме какво ни сплотява като партия. Усещаме ли рамото на своя другар? \nНе се наемам да дам рецепта как да намерим изхода. Разсъжденията ми са по посока на търсенето му. \nЗа съжаление липсва единението, което ни е нужно в трудните условия, възникват спорове и конфликти, чудиш се как е възможно еднопартийци да се хапят като кучета. И често съзираш, че мотивът са \nлични интереси, материални облаги Да се оправдаваме с променените условия, с острите класови противоречия в обществото и с битките между партиите - едва ли там ще открием отговора. А той не търпи отлагане. \nНякога партията вярваше, че работниците са основата, гръбнакът на нейната здравина. Други са днес работниците. Те станаха премного зависими от работодателя. Коя е днешната опора на нашата партия? Има ли такава? Този проблем е основен и трябва да е ясен. \nМного близко до него е и въпросът защо хилядите безработни, бедните и унижаваните хора в България, които са потенциална основа за социалистическата партия, не се стремят към нея и не я приемат като свой защитник и опора. \nИзключително важно е партията да определи ясно и точно стратегическата цел, която следва. Тази цел трябва да е близка и да изразява същността на живота и мечтите на хората с прогресивни убеждения. Тогава тази цел може да стане пътеводна звезда, вътрешен импулс, който дава сили на млади и стари да пазят и развиват в трудните условия на днешния капитализъм нашия идеал. Тази битка няма да е лека, но тя единствено може да сплотява хората, които я изповядват, и да ги води към социалистическо бъдеще. 3001 \nСнимка Емилия КОСТАДИНОВА   \n \t\n", "date": "2018.05.18", "title": "Рамото, на което да се опреш                                                                       "}
{"url": "http://www.duma.bg/node/167115", "text": "Заради несериозното отношение по казуса с продажбата на ЧЕЗ БСП настоява икономическият министър Емил Караниколов да се раздели с поста си. Според социалистите шефът на ББР Стоян Мавродиев също трябва да бъде отстранен заради наглото отношение, лъжите и прикриването на информация.  \nСлед двучасови дебати депутатите приеха   за ЧЕЗ, в който един от изводите е, че \"Инерком\" на Гинка Върбакова не става за стратегически инвеститор. Шефът на комисията Жельо Бойчев от БСП се възмути, че чешката страна е дала много повече информация и документация по сделката, отколкото българските институции. \nДнес БСП ще внесе в КЕВР събраните подписи от гражданската инициатива с искане държавата да отмени сделката за ЧЕЗ. \n    \n \t\n", "date": "2018.05.18", "title": "БСП: Караниколов да си ходи заради ЧЕЗ "}
{"url": "http://www.duma.bg/node/167112", "text": "Депутатът от \"БСП за България\" инж. Петър Кънев, който е ръководител на делегацията на НС в Парламентарната асамблея на Черноморското икономическо сътрудничество (ПАЧИС) и неин вицепрезидент, участва в среща на председателите на парламентите на страните членки на организацията. Форумът се проведе в Истанбул по повод 25-ата годишнина от учредяването й. \n\"ПАЧИС като структура издържа проблемите на времето. Парламентаристите от дванадесетте страни членки работят активно за подобряване на икономическата стабилност и благосъстоянието на хората в региона\", коментира Кънев. Той съобщи, че са възникнали сериозни дебати, след като Турция в лицето на председателя на турския парламент Исмаил Кахраман, се е опитала да внесе декларация, осъждаща събитията в Палестина. \n\"Единодушно всички присъстващи отказаха да бъде направена такава декларация. Най-вече защото ПАЧИС е икономическа структура и не се занимава с политически декларации\", уточни Кънев. Той се срещна с представители на българската общност в Истанбул и посети реставрираната Желязна църква \"Св. Стефан\" и Българската екзархия.   \n \t\n", "date": "2018.05.18", "title": "Петър Кънев участва в среща на ПАЧИС"}
{"url": "http://www.duma.bg/node/167114", "text": "Нито правителството, нито Българската банка за развитие се отнесоха сериозно към работата на комисията, отказаха да отговарят на въпросите на парламента и да предоставят изисканата им информация по сделката за ЧЕЗ. Или шефът на ББР Стоян Мавродиев ще подаде оставка, или ще искаме оставката на министъра на икономиката Емил Караниколов. Това заяви от парламентарната трибуна вчера зам.-председателят на ПГ \"БСП за България\" Желю Бойчев, който оглавява временната комисия за установяване на обстоятелствата около продажбата на \"ЧЕЗ България\" на фирма \"Инерком\" на Гинка Върбакова. След двучасов дебат по доклада на комисията депутатите го приеха със 148 гласа \"за\", 26 \"въздържали се\" и нито един \"против\". Един от изводите в него е, че \"Инерком\" не става за стратегически инвеститор. \nБойчев се възмути, че чешката страна е дала много повече информация и документация по сделката, отколкото българските институции. \"Въпреки желанието на депутатите да разберат какво е намерението на правителството за участие в сделката, категоричен отговор така и не получиха. Още по-цинични бяха от ББР, за която чехите потвърдиха, че се е съгласила да е гарант на \"Инерком\" по сделката. Това е държавна банка и следователно не може да поема ангажименти, без да представлява държавата\", каза Бойчев. Той се възмути от поведението на Мавродиев, който обвини чешката страна в лъжа, че банката е издала писмо за съгласие за банкова гаранция. \nВчера НС задължи правителството да включи ЕРП-тата в списъка на стратегическите обекти от значение за националната сигурност, службите за сигурност да предоставят подробен анализ на действията си по планираната продажба на \"ЧЕЗ България\", а БНБ да даде информация на парламента за поетите финансови ангажименти от Булбанк и ББР към \"Инерком\". \n\"Често чуваме въпроса кой стои зад Гинка Върбакова и \"Инерком\". Едно е сигурно - те са подставени лица. Зад тези хора и тази фирма стои уродливото  политическо-икономическо лице на държавата. Всичко в случая е задкулисно и мъгла, която застрашава електроподаването на 3 милиона души. Изправени сме пред сериозен тест - ще оставим ли този скандал да мине за две седмици, или ще го разнищим до степен, че нищо такова да не може да се случва. Защото днес е ЧЕЗ, утре е цяла България\", заяви зам.-председателят на ПГ \"БСП за България\" Крум Зарков. Таско Ерменков допълни, че сделката е пряко последствие от криво направената приватизация за ЧЕЗ през 2003 г. Не може всеки, който му скимне, да си купи ЕРП в България, обобщи той.  \nДПС не участва в гласуването. Според Рамадан Аталай докладът е манипулативен, а констатациите в него - спорни. Делян Добрев от ГЕРБ нарече комисията \"ялова\", защото не е открила нищо ново, а общоизвестни факти от последните 10-15 години. Крум Зарков припомни, че ако всичко е било известно, Добрев нямаше да нарече \"фалшива новина\" сделката с Гинка. \nДнес от 10.30 часа представители на БСП ще внесат в КЕВР събраните подписи от Национална гражданска инициатива с искане държавата да отмени сделката за ЧЕЗ. Всичко в сделката за ЧЕЗ е една голяма лъжа, заяви Крум Зарков   \n \t\n", "date": "2018.05.18", "title": "БСП иска оставката на шефа на ББР или главата на икономическия министър"}
{"url": "http://www.duma.bg/node/167096", "text": "- Баце, с'я евролидерите к'во шъ хапват последно - от това, дето го ядем \"обикновените\" българи - онова там с глюкозо-фруктозния сироп, палмовото чудо и т.н. или гурме гъдели и ракийката на Волния? Питам, щото нали им се канеше по едно време,че като ти кацнат тук, шъ ги гощаваш с менюто на народа \n- Резултати от елитарната седенка? Някога,но не сега. Западните Балкани ще почакат на практика. Елитът си има протокол за прием-отваряне и затваряне на \"глави\"./с изключение за някой и др.милион \"бежанци\",напр./. Но пък наш Бойко е във вихъра на стихията си.Както е тръгнало, лично той може да откаже британците от Брекзит. Идвайки у нас, на крака, \"елитът\" дава ясно послание -\"Бойко,с теб сме. Обичаме те, подкрепяме те, ти си нашето момче,мон шери. \"Останалото,за което всички елитарни персонажи знаят - сдужуци, корупция, гейтове, опраскване, държавна клептокрация и рекет, липсата на Закон и прилагането му... Ще почакат тези прозаични неща, вълнуващи българите в пъти повече от съдбата на Зап.Балкани. \n- Ако например цел на председателствоно ни беше да се приеме директива, че всички чужди фирми трябва да плащат на служителите си в България поне толкова, колкото в собствената си страна, нямаше ли да е по-добре, отколкото грижата за Западните Балкани?  \n- \"Семейна снимка на лидерите\" Боже, кой ги измисля тия определения и пояснения, те да не са се събрали като роднини на сватба?! \n- Боже нищо не се променило, Живков и Брежнев така се целуваха ,а сега и тези!! След целувките на Брежнев идваха керваните с нефт и газ, а сега какво - потупване по рамото!!  \n- Най-голямата грижа в живота ми е дигитализацията на Балканите. Отдъхнах си, като прочетох колко важен и ключов приоритет е. Същите работи ги говореха комунистите през 1970-та на 12-я конгрес на БКП-модификации, интензификации, комплексен подход, все по-близо до народа и т.н. Нищо ново под слънцето. Радвайте се на дигитализацията, конкурентноспособността, кохезиите и консенсусите. А ако не ви е наред нещо, да знаете че сте необразовани и агенти на Путин, който ни пречи. \n- Българският народ никога няма да получи тази приветлива усмивка и благоразположение от Б.Б. за разлика от тези чужди политици. Напротив, българският народ Б.Б. го обижда, третира като трета ръка и квалифицира като лош материал... \n- Събрахме лидерите на Европа и Балканите! Защо? Това ли ни е най-важният приоритет, как да вкараме бивша Югославия и Албания в НАТО и ЕС? Не е ли по-важно за България да се фокусира върху крещящите разлики в доходите между стара и нова Европа, например? Или в решаване проблемите на най-бедните европейски райони, които са у нас? И още и още. \n- Боко да излезе и да каже каква е ползата за България и българина от тези постановки! Спомнете си еуфорията когатои идва Макрон тука, репортажи, включванкв, дискусии, превъзбудени журналсити от цалото събитие. Накрая се оказа една голяма греда - договорени са условия в ущърб на българската икономика и шофьори. А тогава дойде само <акрон, представете си сега, когато дойдоха толкова народ каква ще е гредата. Та питам пак правителството - каква е ползата за народа от този шум.   \n \t\n", "date": "2018.05.18", "title": "Наз@ем от мреж@та"}
{"url": "http://www.duma.bg/node/167098", "text": "В специална позиция Съюзът на българските журналисти защити колегата Христо Гешов, който преди дни бе нападнат пред дома си в Червен бряг. От СБЖ осъдиха насилието и изразиха солидарността си с пострадалия. \"Вярваме, че Гешов няма да спре да работи като разследващ журналист в интерес на обществото. Призоваваме българската полиция, прокуратура и съд да разкрият престъплението и неговите поръчители и да постановят адекватна присъда\", пише в позицията. \nДУМА припомня, че Гешов бе нападнат и пребит в края на миналата седмица. Нападателят е бил един, а негов съучастник го чакал в паркиран наблизо автомобил. \"Убеден съм, че причината за нападението са поредицата разследвания, които направих в предаването си \"На прицел\", както и сигналите, които съм подавал до институциите срещу местната власт в Червен бряг\", коментира след атаката Гешов. \n\"Гласът на журналистите не може да бъде сплашван с физическа саморазправа! Журналистите защитават основното човешко право на информация, показват Истината, служат на обществения интерес и са коректив на властта. Регионалните медии имат своето значимо място и мисия\", категорични са от СБЖ. \nСиндикалната организация припомня, че многократно е предлагала на Народното събрание да се увеличи наказанието за посегателство над журналисти. СБЖ настояват то да се определи в Наказателния кодекс като квалифициращ признак от съответните състави на престъпление – заплахи, телесни повреди, убийства и пр. \n\"Журналистиката не е престъпление! Свободата зависи от нас!\", завършва позицията на СБЖ.   \n \t\n", "date": "2018.05.18", "title": " СБЖ защити журналиста Христо Гешов"}
{"url": "http://www.duma.bg/node/167097", "text": "Председателят на СБЖ Снежана Тодорова осъди и събитията, довели до ареста на ръководителя на информационната агенция РИА \"Новости Украйна\" Кирил Вишински. Преди дни той бе показно задържан, срещу него са повдигнати и обвинения за държавна измяна заради позиции в негови публикации. Тодорова обясни пред сайта на СБЖ, че във връзка със ситуацията в Крим и Донбас Вишински е изразявал гледни точки, различни от официалната линия на украинските власти. Оттам се прави изводът, че той е пропагандирал позициите на Русия. \n\"Мнението на голяма част от украинската журналистическа колегия е, че като ръководител на РИА \"Новости Украйна\" Кирил Вишински е държал да се отразява цялото разнообразие от гледни точки по всички въпроси. Но дори и да се приеме, че лично е изказвал мнения, близки до руските оценки по невралгични събития и процеси, нима правата му на журналист не включват свободното застъпване на личната му позиция?\", пита Тодорова. Според нея, щом откритото и публично изразяване на мнения води до затвор и обвинения в държавна измяна, този тревожен случай може да се сравни само с драматичните гонения, на които са подложени турските или палестинските журналисти. \nУбедени сме, че цялата международна журналистическа общност би трябвало да реагира с остро осъждане на посегателството срещу Кирил Вишински, и настояваме правата и свободите на журналистите да се спазват навсякъде по света, включително и в Украйна, заявява Тодорова.   \n \t\n", "date": "2018.05.18", "title": " Снежана Тодорова осъди ареста на шефа на РИА \"Новости Украйна\""}
{"url": "http://www.duma.bg/node/167079", "text": "Говорителят на Кремъл Дмитрий Песков коментира статия на Washington Examiner, с която се призовава да се бомбардира новооткритият Кримски мост, информират руски медии. \nНа 15 май сайтът публикува коментарна статия със заглавие \"Украйна трябва да взриви Кримския мост на Путин\". \nСпоред Песков става въпрос за \"уродлива проява на некачествена журналистика\", на която е длъжно американските власти да обърнат внимание. \nТова може естествено да се оцени като безумие. Длъжен съм да заявя, че това просто е уродлива проява на некачествена журналистика, каза той и призова американските власти да реагират. \nПо-рано посолството на Русия в САЩ коментира публикацията, отбелязвайки, че свободата на словото не може да служи за оправдаване на призиви за терористичен акт или избиване на хора.   \n \t\n", "date": "2018.05.18", "title": "Кремъл се възмути от призив за бомбардиране на Кримския мост"}
{"url": "http://www.duma.bg/node/167080", "text": "Източник от британското правителство на премиера Тереза Мей опроверга медийна информация, че Обединеното кралство ще каже на Брюксел, че се подготвя да остане в митническия съюз на ЕС и през 2021 г. \nМеждувременно самата Мей също повтори в София, че Лондон планира да напусне митническия съюз на ЕС, тъй като Обединеното кралство иска независима търговска политика, възможно най-безпрепятствена търговия с ЕС и избягване на \"твърда\" граница със Северна Ирландия. \nМей също опроверга, че страната й ще остане в митническия съюз и след 2021 г. \n\"Великобритания ще напусне митническия съюз, ние напускаме ЕС. Разбира се, ние ще преговаряме за бъдещите митнически договорености с ЕС\", обясни тя. \nКабинетът на Мей не може да постигне единодушие за бъдещо споразумение със съюза. По-рано вестник \"Телеграф\" писа, че Великобритания ще остане в митническия съюз, ако необходимата технология за проверки на границата не бъде готова до 2021 г., когато преходният период след \"Брекзит\" приключва.   \n \t\n", "date": "2018.05.18", "title": "Мей опроверга в София слухове за \"Брекзит\""}
{"url": "http://www.duma.bg/node/167082", "text": "Полша експулсира руснаци за \"хибридни\" дейности \nВластите в Полша са арестували руски гражданин и са наложили забрана на четирима други да влизат в Полша в продължение на 5 години по обвинения в \"информационна война\". Полските власти изтъкват, че руснаците са се опитали да подклаждат омраза между поляците и украинците, както и да поставят под съмнение полските възгледи за историята, подменяйки ги с руския разказ за тях. \nСилно земетресение в Гърция \nСилно земетресение беше регистрирано в южната ни съседка Гърция. Трусът е възникнал в района на полуостров Пелопонес. Земетресението е било с магнитуд от 5.0 по скалата на Рихтер според данни на Европейския средиземноморски сеизмологичен център. Земетресението е станало на 181 километра южно от столицата Атина, на 127 километра югоизточно от гръцкия град Триполи, на 26 километра южно от град Гефира. Турски банкер осъден в САЩ за нарушаване на санкциите срещу Иран \nТурският банкер Мехмет Хакан Атила бе осъден на 32 месеца затвор заради нарушаване на санкциите срещу Иран. Работейки като заместник генерален директор в държавната Halkbank, 47-годишният Атила е участвал в схема за подпомагане на Иран да избегне ограниченията, наложени от САЩ. Делото срещу банкера създаде напрежение между Анкара и Вашингтон, а турският президент Реджеп Тайип Ердоган го определи като политическа атака срещу правителството му. \nДо 2050 г. 68% от хората ще живеят в градове \nДо 2050 г. 68% от световното население ще живее в градове в сравнение с 55% днес, сочи проучване на ООН, което предвижда още повече мегаполиси в бъдеще. Прогнозата показва, че с 2,5 милиарда души може да се увеличи населението в градските райони в рамките на този срок. Около 90% от това увеличение ще бъде в Азия и Африка, сочи проучването на специалния отдел на ООН по икономика и социални въпроси. \n \n   \n \t\n", "date": "2018.05.18", "title": "Кратки новини"}
{"url": "http://www.duma.bg/node/167083", "text": "Италианските крайнодесни и анти-ЕС лидери са в последната фаза на преговорите за коалиция, която да прекрати близо двумесечната политическа блокада. \nИ евроскептичният лидер на националистите Салвини, и този на \"5 звезди\" Ди Майо казаха, че финалната версия на \"Договора за парламента на промяната\" и разпределението на министрите ще бъде дадено първо за одобрение от членовете на двете партии. \nОфициалният представител на президента Серджио Матарела заяви, че той само ще разгледа подробно финалната версия на договора. Матарела трябва да се съгласи с номинацията за министър-председател на партиите, преди те да искат разрешение от парламента.  \nВерсия на този договор в обем от 40 страници изтече още същия ден в италианските вечерни вестници. \nВ нея се вижда предложение европейските санкции над Русия да бъдат премахнати. В документа не се вижда нищо за излизане от еврозоната или ЕС, но има искане за ясни и точни отговорности на всички страни членки. Също така предстои да се подпише и регистър на религиозните лидери, както и да се изисква всички религиозни проповеди да се провеждат на италиански език. Също така и да се провеждат местни консултации, преди да се откриват нови джамии.   \n \t\n", "date": "2018.05.18", "title": "Италия е близо до ново правителство"}
{"url": "http://www.duma.bg/node/167047", "text": "Изложба с дигитална графика на Росен Йорданов е подредена до 27 май в Къщата на София. Куратор на експозицията е Цветелина Русалиева. \nКартини на iPad - скицникът с безброй листа, камък, пергамент, хартия, въглен и бои. Изразни средства и материали на хиляди години. С времето те се променят. След десетилетия незадоволителни опити да наподобим начина на работа на пещерния художник посредством дигитални средства се появява почти идеалният заместител на камъка, въглена и охрата кал. \nПреди 8 години едно пораснало хипи, отдавна загърбило младежките си LSD трипове, за пореден път излиза на сцената по дънки, страшно грозни маратонки и черно поло, за да представи iPad. Следващите 4 години технологията се развива, разработчиците на програми се развилняват и през 2014-а се появява една на вид скромна, а за късмет евтина програма - Procreate. От този момент 9-инчовият екран на айпада на Росен се превръща в това, за което е бил създаден - скицник с безброй листа, цинкoви плочи за офорт, литографски камъни, грундирани ленени платна, акварелени картони. \nПредставеният в изложбата проект включва работи, в които художникът е пресъздал впечатленията си от едни от най-древните митологични истории. Шумерският мъжага Гилгамеш и неговият приятел Енкиду, богове и хора от първата книга на Стария завет - Сътворението. Зодиакални знаци, родени също в Шумер. Древногръцки герои, полубогове и титани. Библейски царе. Използвайки тези древни (и в повечето случаи многократно интерпретирани) сюжети, впечатлението се подсилва от новите материали и изразни средства. Преследването на вечната младост и живот, любовта, предателството, алчността и всички страсти, които правят от всеки герой, цар и дори бог, е просто един огледален образ на съвременния човек.   \n \t\n", "date": "2018.05.18", "title": "Дигитална графика в Къщата на София "}
{"url": "http://www.duma.bg/node/167084", "text": "Европейският съд потвърди частична забрана на три инсектицида, известни като неоникотиноиди, посочвайки, че Европейската комисия е имала право през 2013 г. да забрани тяхната употреба заради защита на пчелите. \nРешението на съда обхваща три активни субстанции - имидаклоприд, разработена от \"Байер\", клотианидин, разработена от \"Такеда\" и \"Байер\", и тиаметоксам на Syngenta. \nСъдът постановява, че \"предпазният принцип\" на Европейския съюз означава, че ЕС би могъл да предприеме мерки, ако е налице научна несигурност относно рисковете за човешкото здраве или околната среда и не е трябвало да чака, докато не е станало ясно, че е причинена вреда. \nПо-голямата част от страните членки на ЕС през миналия месец подкрепиха предложение за забрана на употребата на всякакви неоникотиноиди на открито, ограничавайки използването им за култури, отглеждани в оранжерии.   \n \t\n", "date": "2018.05.18", "title": "Съдът на ЕС потвърди забраната на пестициди, убиващи пчелите"}
{"url": "http://www.duma.bg/node/167099", "text": "Проблемите и възможностите пред журналистиката бяха обект на анализ на две медийни събития тази седмица. Тематиката бе обстойно разгледана на Втората национална конференция за медийна сигурност, която се проведе в понеделник. Организатори на събитието бяха Историческият факултет на СУ \"Климент Охридски\", Балканският институт за стратегически прогнози и управление на риска, Институтът за икономика и международни отношения и СБЖ. Няколко дни по-късно своите размисли за журналистиката дадоха и участниците в конференцията \"Медийна свобода и плурализъм\", организирана от Европейската асоциация на издателите на вестници (ENPA), Европейската федерация на журналистите, Европейската асоциация на издателите на списания и Съюзът на издателите в България. \nВ понеделник шефът на СБЖ Снежана Тодорова за пореден път представи законодателните инициативи на съюза във връзка с осигуряването на по-надеждни условия на труд за журналистите. \"Предложенията бяха внесени в НС преди година, тогава беше друг състав на парламента, но и до днес те не са разгледани. Нямаме никакви индикации за съдбата на предложенията ни\", обясни тя. \nПървият панел \"Пазарната диктатура и опитомяване на медиите\" засегна наболелия въпрос евтини ли са за купуване журналистите. Модераторът доц. д-р Борислав Градинаров от Балканския институт за стратегически прогнози и управление на риска подчерта, че проблемът първо е в корпоративната олигархия, а след това в медиите. Своята гледна точка в тази част от дискусията изказаха Светослав Терзиев, Валерий Тодоров, Боян Георгиев и др. Проблемите и зависимостите на печата, радиото и телевизията в Югоизточна Европа бяха засегнати във втория панел на дискусията. В него участие взеха Любомир Тодоров, Коста Филипов, Бойка Атанасова, Ирина Недева, Мехмед Юмер, Горан Игич, Пламен Атанасов и др. \nУнищожаване на местните и обществените медии и натиск върху частните, който става все по-брутален – пред тези проблеми е изправена журналистиката в Централна и Източна Европа. Около това мнение се обединиха участниците във втората конференция. В нея се включиха и Павло Шалай, редактор в Euractiv, чешкият журналист Томаш Пиатек, полският редактор Бартош Виелински и др. \nАлександър Кашъмов от Програма \"Достъп до информация\" заяви, че разследващата журналистика в България е на високо ниво. Дотолкова, че някои медии правят по-добри разследвания от прокуратурата и полицията, пошегува се той. Според него законите за медиите са сравнително добри. Той обаче припомни, че за клевета не се носи наказателна отговорност, но пък се налагат високи обезщетения, които са особено опасни за малките медии. \nОстана обаче усещането, за което ДУМА и друг път е писала, че медиите в България са разделени. Отново избуяха словесните престрелки между двете основни медийни групи и проблемите между тях.  \n    \n \t\n", "date": "2018.05.18", "title": "Медийната свобода и медийното подчинение дебатираха в София "}
{"url": "http://www.duma.bg/node/167113", "text": "На срещата на върха в София лидерите на ЕС излязоха с декларация в подкрепа на евроинтеграцията на страните от Западните Балкани. Документът обаче не съдържа конкретни ангажименти и срокове за присъединяването на страни от района към съюза. Комисарят по присъединяването Йоханес Хан посочи, че това ще е възможно най-рано през 2025 г., а страната, която е изпълнила критериите, трябва да е започнала преговорите с ЕК през 2023 г. Лидерите на ЕС са единодушни, че шестте държави още са много далеч от покриване на критериите за членство - особено по отношение на върховенството на закона, състоянието на съдебната власт, корупцията и организираната престъпност. \nХан представи шест нови инициативи на ЕС. Страните от Западните Балкани ще получат помощ за укрепване на прилагането на законите, включително строг контрол върху изпълнението на реформите. ЕС потвърждава ангажимента си за сигурност и миграция и за тази цел Европол ще изпрати служители за връзка в региона. Предвиждат се повече пари за заетост и социални реформи, достъпност на средства за научни изследвания и иновации и за регионалната икономическа зона. Председателят на Европарламента Антонио Таяни обяви пакет от 10 млрд. евро за развитието на инфраструктурата на Западните Балкани. Дигиталните програми и по-голямата свързаност в региона ще бъдат финансирани с над 200 млн. евро. Предвижда се за помирението и добросъседските отношения да се работи със засилване на сътрудничеството в правосъдието, образованието, културата, младежта и спорта. \nВ София Алексис Ципрас и Зоран Заев подновиха диалога за името Македония и намекнаха, че има вариант, който е сближил позициите им. Тепърва работни групи от двете страни ще обсъждат опциите. \nОттеглянето на САЩ от   обаче засенчи темата \"Западни Балкани и присъединяването им към ЕС\".     \n \t\n", "date": "2018.05.18", "title": "Казусът \"Иран\" засенчи Западните Балкани в очите на света"}
{"url": "http://www.duma.bg/node/167085", "text": "Президентът на САЩ Доналд Тръмп е възложил на държавния секретар Майк Помпео да подготви предложения за нови санкции срещу Русия, съобщиха от Белия дом. Причината е предполагаемо нарушение от страна на Москва на Договора за премахване на ракетите със среден и малък обсег. \nКонгресът на САЩ поиска нововъведенията да се вземат предвид при формирането на военния бюджет за 2018 г. \nПо указание на Тръмп Помпео в координация с финансовия министър, министъра на отбраната, министъра на търговията и директора на Националното разузнаване трябва да изпълни изискванията, заложени в раздел 1244 \"С\" на закона за военния бюджет за 2018 финансова година, озаглавен \"Доклад по плана за допълнителни санкции срещу Русия\". Тръмп е заповядал държавният секретар и министрите да направят доклада. \nМиналата година американският сенат прие закона за военния бюджет за 2018 г., в който се говори за санкции в отговор на нарушенията на Русия на Договора за ракетите със среден и малък обсег. Тръмп подписа законопроект, според който Пентагонът получава 58 милиона долара за противодействие на \"нарушенията\" на договора от страна на Русия. Тези средства могат да бъдат похарчени за създаване на нови системи за противоракетна отбрана. \nПрезидентът трябва да разработи и внесе в конгреса доклад, \"който ще включва план за приемане на мерки спрямо конкретни лица виновни за неспазването от Русия на Договора за ракетите със среден и малък обсег\", се казва в закона. Според документа санкциите могат да бъдат наложени на лица, отговорни за даване на заповеди за неизпълнение на договора или съдействащи за този процес. Те могат да засегнат и високопоставени членове на руското правителство, отбелязва РБК. \nСписъкът с лицата трябва да бъде предоставен в доклада. Сред възможните ограничителни мерки са блокиране на активи в САЩ, забрана за влизане на американска територия и \"всякакви други санкции\". \nРусия и САЩ неведнъж взаимно се обвиняваха в нарушаване на договора. Във Вашингтон твърдяха, че Москва произвежда нови ракетни системи, които не отговарят на изискванията в документа. Русия от своя страна обвиняваше САЩ в готовност \"да започне разработването на крилати ракети със земно базиране със забранен обсег на полета\". \nНа голяма пресконференция през декември 2017 г. президентът Владимир Путин заяви, че САЩ на практика вече са напуснали Договора, но подчерта, че Русия никога не го е нарушавала и не е напускала \"основополагащи договори, които са крайъгълен камък в международната сигурност\". \nДоговорът за ракетите със среден и малък обсег, подписан от САЩ и СССР през 1987 г., включва договореност за ликвидиране на класа ракети със земно базиране със среден и малък обсег с радиус на действие от 500 до 5,5 хил. километра.     \n \t\n", "date": "2018.05.18", "title": "Тръмп готви нови антируски санкции "}
{"url": "http://www.duma.bg/node/167081", "text": "На срещата си в София Европейският съвет демонстрира единен подход за запазването на ядреното споразумение с Иран, от което се оттеглиха САЩ, и за проблема с митата, които САЩ налагат върху европейските метали. \nЛидерите на ЕС се споразумяха за \"единен подход на ЕС\" за запазване жизнена иранската ядрена сделка, след като американският президент Доналд Тръмп се оттегли от пакта, съобщи европейски източник след разговорите в сряда вечерта в София. Демонстрирането на единство идва, след като председателят на Европейския съвет Доналд Туск се разграничи от Тръмп с изявлението, че \"като гледаме на най-новите решения на президента Тръмп, някой може дори да си помисли, че с такива приятели нямаш нужда от врагове\". \nЛидерите изразиха подкрепата си за план в подкрепа на съхранението на ядреното споразумение с Иран, докато то се спазва и от Иран, изтъкна източникът. \nНа срещата германският канцлер Ангела Меркел заяви: \"Всички в ЕС споделят гледната точка, че споразумението не е перфектно, но и че трябва да останем в него и да проведем допълнителни преговори с Иран въз основата на другите въпроси като програмата за балистични ракети\". Лидерите на ЕС обявиха също, че са загрижени от ролята на Иран в региона, иранската програма за балистични ракети и какво ще се случи след 2025 г.\". \nТе също така се съгласиха да \"предприемат работа за защита на европейските компании, които са ощетени от американското решение\" за повторното налагане на санкции срещу Иран. \n Френският президент Еманюел Макрон заяви, че ЕС трябва да защити компаниите си, водещи бизнес с Иран, от американските санкции, които ще бъдат наново наложени, предаде \"Бизнес инсайдър\". \"Международните компании трябва да имат свобода на избор по отношение на интересите си. Те трябва да продължат да имат свобода\", заяви Макрон на срещата в София. Той допълни, че Франция подкрепя предложението на ЕК европейските компании да бъдат защитавани и компенсирани, ако бъдат засегнати от санкциите на САЩ в търговията с Иран. \nОще по-остро се изказа френският финансов министър Бруно льо Мер в интервю за френския в. \"Фигаро\", според когото санкциите на САЩ заради Иран са оръжие срещу Европа. \"Икономическите екстериториални санкции са недопустими. САЩ нямат право да бъдат икономически жандарм на планетата. Екстериториалните санкции са не само оръжие за сплашване, те са истински оръжия. Те са насочени за унищожаване на доходите в нашите страни, а също така и на работни места в предприятията, които търгуват със страните, срещу които са насочени санкциите\". Според Льо Мер европейците трябва да застанат единодушно срещу тях и да подсилят регламента на ЕС (за блокиране на екстериториалните закони на САЩ за налагане на санкции), за да включат в него положения относно санкциите срещу Иран, превръщайки този документ в истински юридически щит. \nЕдинни са останали лидерите и по друга тежка тема - търговските отношения със САЩ, които под ръководството на Доналд Тръмп започват да водят по-протекционистка политика чрез мита за ключови стоки. 28-те страни членки на ЕС подкрепиха план за справяне с митата, които Тръмп налага върху европейските метали. Те декларираха, че \"ЕС няма да води преговори с насочено към челото оръжие\", каза още източникът. По търговските въпроси лидерите на ЕС се съгласиха да \"укрепят\" Еврокомисията, тъй като тя се стреми да договори окончателно освобождаване от американските мита върху стоманата и алуминия, които трябва да влязат в сила на 1 юни. Ако се получи освобождаването от митата, ЕС е готов да предприеме стъпки, включително \"доброволно регулаторно сътрудничество\" със САЩ и да работи по реформата на Световната търговска организация заради мнението на Тръмп, че САЩ са третирани несправедливо. Има и готовност да се \"подобри реципрочният достъп до пазара за промишлените продукти, включително автомобилите, и либерализацията на обществените поръчки\". \n\"Никой не иска търговска война с Щатите\", подчерта външният ни министър г-жа Екатерина Захариева, но по думите й в момента Еврокомисията е в по-силна преговорна позиция, защото има зад себе си подкрепата на всички членки.      \n \t\n", "date": "2018.05.18", "title": " ЕС единен срещу САЩ за Иран и митата  "}
