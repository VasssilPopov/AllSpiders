{"url": "https://duma.bg/80-ot-zemedelieto-i-avtoservizite-sa-v-siviya-sektor-n185368", "text": "80% от ремонтите на автомобили се извършват в нерегистрирани и полулегални сервизи, от които държавата губи годишно стотици милиони левове. У нас официално има регистрирани 5100, но реално работят 15 000 строителни фирми. Но това има и друг ефект - убива българските граждани по пътищата. Недекларираният труд през 2013 година (през 2013 година е проведено последното такова изследване - бел. ред.) в България е близо 18% при средни стойности за ЕС - малко под 12%. Сивата икономика в България през 2017 година варира от 19,2% до 29,6%. Данните представи президентът на КНСБ Пламен Димитров. Той  обяви, че синдикатът започва нова кампания срещу сивата икономика. Тя е с акцент върху търговията и ремонта на автомобили, подготовката на шофьори, земеделието, леката промишленост и строителството. Емил Германов, председател на Браншовата камара на автосервизите, съобщи, че близо 90% от автошколите и 80% от автосервизите работят в сивия сектор. Германов подчерта, че скоро в страната ни ще започнат да се движат дизеловите автомобили, които бяха или предстоят да бъдат забранени в Западна Европа, което нарежда България на първо място по замърсен атмосферен въздух и все още сме подсъдими по дело, заведено от съда в Люксембург за неспазване на европейски директиви. Германов настоява за публичен регистър на извършените ремонти и носене на отговорност за извършените ремонти. Според КНСБ над 80% е недекларираната заетост в земеделието. Цветелина Милчалиева, шеф на федерацията \"Лека промишленост\", твърди, че ръстът на сивия сектор в браншовете текстил и облекло е около 40%. От земеделския бранш казаха, че 45% е ръстът на недеклариран труд в селското стопанство у нас . От 90% наети по трудов договор днес наетите, спрямо реално работещите в земеделието, които са около 500 000, са 10%. Светла Василева и добави, че 80% от трудещите се работят на устна договорка. Проблемите в строителството са същите като в останалите браншове, като по сметки на КНСБ броят на регистрираните фирми е 5100, докато на територията на страната ни работят 15 000. ", "date": "2019.02.14", "title": " 80% от земеделието и автосервизите са в сивия сектор"}
{"url": "https://duma.bg/iskat-prerazglezhdane-na-proekta-za-zhp-liniyata-elin-pelin-septemvri-n185363", "text": "Гражданска организация иска преразглеждане на проекта за модернизация на жп линията Елин Пелин-Септември. Според тях ще бъдат налети милиарди и железницата пак ще бъде неконкурентоспособна спрямо автомобилния транспорт. Проектът изоставя Вакарел и Костенец, открити са нарушения в процедурата по ОВОС, заявяват от Гражданската инициатива за обществен и релсов транспорт в позиция до медиите. От организацията припомнят, че са сигнализирали министър-председателя Бойко Борисов за рисковете от неефективно изразходване на над 1 млрд. лв. инвестиция в жп линията Елин Пелин - Септември. На първо място гражданите обръщат внимание на факта, че реализирането на проекта в този му вариант, няма да направи конкурентоспособно пътуването с влак и то ще продължи да е по-дълго отколкото с автомобил. Открити са и нарушения в ОВОС, тъй като в наредбата е посочено, че е необходимо \"равностойно описание, анализ и съпоставка на алтернативите\". В процедурата обаче са разгледани едва 2 варианта, които са практически несъпоставими от експлоатационна и пазарна гледна точка. Гражданите на Костенец и Вакарел ще са без достъп до железница - насила ще ги качваме на автомобили. В Ихтиман - ще продължат да се возят с каруци до гарата, заявяват от организацията. Друг изключително сериозен проблем е, че над 15 000 души практически ще бъдат лишени от достъп до железопътен транспорт. Предвижда се трасето и спирките на железницата да бъдат изместени на над 3 км североизточно от сегашната гара Костенец (градът е с население около 14 000 души).", "date": "2019.02.14", "title": " Искат преразглеждане на проекта за жп линията Елин Пелин-Септември"}
{"url": "https://duma.bg/dogodina-shte-broyat-zemedelskite-stopanstva-n185366", "text": "Земеделските стопанства в страната ще бъдат официално преброени през 2020 г. Това решиха депутати с приетия на първо четене Закон за преброяване на земеделските стопанства в Република България през 2020 г. Предвижда се анкетирането да се състои от 1 септември до 18 декември 2020 г. До 18 септември догодина въвеждането на информация ще може да се извършва по интернет от земеделските стопани, които ще попълват електронен въпросник с помощта на уеб-базирано приложение. В оставащия период данните ще бъдат събирани чрез интервю на място от анкетьорите, които ще попълват въпросника на хартиен носител или онлайн. Организацията и ръководството на преброяването са възложени на министъра на земеделието, съвместно с областните управители и кметовете. С преброяването ще се заемат експертите по статистика в агроминистерството, областните дирекции \"Земеделие\", Централната комисия и областните комисии по преброяването. Резултатите от преброяването ще бъдат публични. Една от задачите на преброяването на земеделските стопанства е да се направи сравнимост в 10-годишен период за динамиката им. Това каза народният представител от ПГ на \"БСП за България\" проф. Светла Бъчварова по време на дебата. Бъчварова отчете, че има някои текстове в закона, които притесняват опозицията и призова да бъдат редактирани между първо и второ четене. Тя изрази надежда, че МЗХГ е направило точни икономически анализи за това какви ще бъдат финансовите измерения на това преброяване.", "date": "2019.02.14", "title": "Догодина ще броят земеделските стопанства"}
{"url": "https://duma.bg/interkonektorat-s-gartsiya-veche-mozhe-da-se-stroi-na-gratska-teritoriya-n185365", "text": "Гръцкият министър на околната среда и енергетиката Йоргос Статакис е дал разрешение за строеж на интерконектора Гърция-България на територията на южната ни съседка на проектната компания \"Ай Си Джи Би\" АД, съобщава Trend News Agency. Решението, както и придобиването на основните имоти в района на гр. Комотини, представляват предпоставка за успешното начало на строителството на интерконектора Гърция-България на територията на Гърция. Лицензът за независим оператор на  газопреносна мрежа, който се очаква да бъде предоставен от гръцкия енергиен регулатор през второто тримесечие на годината, е последната стъпка преди старта на строителната дейност на проекта. Интерконекторът ще позволи на страната ни да получава газ от Азербайджан, който се добива от находището \"Шах Дениз 2\". Тази отсечка се предвижда бъде свързана с \"Трансадриатическия газопровод\", който ще транспортира природен газ до европейските пазари, достигайки територията на Италия. Проектът се финансира от ОП \"Иновации и конкурентоспособност\", като общата му стойност е 470 млн. лв. (240,2 млн. евро), а отпуснатите безвъзмездни средства са 76,2 млн. лв. През ноември 2018 г. EK одобри отпускането на държавна помощ за междусистемната газова връзка, която ще е 182 км между Комотини и Стара Загора. Тя е проектирана за транспортиране на 3 млрд. куб.м. природен газ годишно от Гърция до България.", "date": "2019.02.14", "title": "Интерконекторът с Гърция вече може да се строи на гръцка територия"}
{"url": "https://duma.bg/ebvr-podkrepi-goranov-za-aktsiite-ot-masovata-privatizatsiya-n185367", "text": "Европейската банка за възстановяване и развитие (ЕБВР) се оказа една от малкото институции, които се обявиха в защита на концепцията на финансовия министър Владислав Горанов за раздвижване на \"спящите\" акции от масовата приватизация. Миналия месец Министерството на финансите публикува за обсъждане предложение да се задължат гражданите със \"спящи\" акции или да ги прехвърлят в инвестиционен посредник в рамките на година, за да търгуват с тях, или да ги оставят да бъдат преместени в новосъздаден инвестиционен фонд, който колективно да управлява правата им. Ако изобщо не проявят интерес към книжата си в рамките на около 6-7 години, средствата на хората ще се прехвърлят в Сребърния пенсионен фонд. След публикуването на идеята срещу нея се обявиха различни организации, експерти и обикновени притежатели на акции – работодателските организации, синдикатите, омбудсманът Мая Манолова, университетски преподаватели, представители на засегнатите публични дружества и др. В защита на концепцията се обявиха само авторите й от Министерството на финансите и Централния депозитар, а от вчера - ЕБВР в Лондон и Българската фондова борса. Според ЕБВР концепцията на Горанов е \"отлична възможност за уреждане на пораждащото предизвикателства наследство от процеса на масова приватизация в България\".", "date": "2019.02.14", "title": "ЕБВР подкрепи Горанов за акциите от масовата приватизация"}
{"url": "https://duma.bg/balgariya-na-12-o-myasto-v-es-po-dyal-na-vei-n185364", "text": "България заема 12-та позиция в класацията на Евростат за дела на електроенергията от възобновяеми източници във всички страни членки на Европейския съюз (ЕС). Според статистическото бюро към ЕС 11 страни вече са постигнали своите енергийни цели за 2020 г. Делът на възобновяеми енергийни източници в общия енергиен микс на ЕС през 2017 г. достига 17,5%, което е с 0,5% повече спрямо година по-рано. Лидер в класацията е Швеция с 54,5-процентен дял на ВЕИ, следвана от Финландия - 41%, Латвия - 39%, и Дания - 35,8%. В средата на класацията попадат Румъния - с 24,5%, Словения - 21,5%, България - 18,7%, и Италия - 18,3%. В дъното са Великобритания - 10,2%, Кипър - 9,9%, Белгия -9,1%, Малта - 7,2%, Холандия - 6,6%, и Люксембург- с 6,4%. Сред 28-те страни членки на ЕС, които вече са успели да постигнат своите енергийни цели \"2020\", са България, Чехия, Дания, Естония, Хърватия, Италия, Литва, Унгария, Румъния, Финландия. Латвия и Австрия все още остават с 1% под своите индивидуални цели. За европейските държави извън ЕС е интересно да се отбележи големият дял на ВЕИ в Черна гора, където той представлява 40 на сто от енергийния микс на страната. При Албания този дял е 34,6% за 2017 г., а за Сърбия - 20,6 на сто.", "date": "2019.02.14", "title": "България на 12-о място в ЕС по дял на ВЕИ"}
{"url": "https://duma.bg/indiya-pauar-ponizhi-ofertata-si-za-aktivite-na-chez-u-nas-n185360", "text": "Чешката енергийна компания CEZ (ЧЕЗ), която търси купувач за своите български активи, заяви, че \"Индия пауър\" (India Power) е понижила своята оферта за сделката, предаде investor.bg. \"Индия пауър\" беше класирана на второ място в търга за въпросните активи, но след като ръководената от Гинка Върбакова \"Инерком\" не успя да получи зелена светлина за закупуването им от Комисията за защита на конкуренцията, ЧЕЗ се обърнаха към другата компания. Продажбата на \"ЧЕЗ Разпределение България\" АД и \"ЧЕЗ Електро България\" АД беше решена от Надзорния съвет на ЧЕЗ в края на януари. Доказателствата, представени от инспекционния орган, показват, че \"Индия пауър\" предлага най-високата сума за българските компании: 355 млн. евро (около 9,2 млрд. крони), която ще се изплати в рамките на пет години. Възползвайки се от ситуацията, \"Индия пауър\" решила да понижи своята оферта, потвърждават от централата на ЧЕЗ, но подчертават, че все още не знаят стойността на новата оферта. Ръководството на ЧЕЗ и одиторите от \"Делойт\" са изчислили, че сумата, предлагана от \"Индия пауър\" ще се понижи до 317-333 млн. евро.", "date": "2019.02.14", "title": " \"Индия пауър\" понижи офертата си за активите на ЧЕЗ у нас"}
{"url": "https://duma.bg/ogranichavat-olovoto-i-zhivaka-v-elektricheskoto-oborudvane-n185362", "text": "Ограничава се употребата на олово, живак и кадмий в електрическото и електронно оборудване. Това решиха депутатите с приетите на второ четене промени в Закона за защита от вредното въздействие на химическите вещества и смеси. Новите изисквания са в съответствие с разпоредбите на европейска директива и целят ограничаване на използваните опасни вещества в електрическото и електронното оборудване. От 22 юли 2019 г. ограниченията ще се прилагат за всяко електрическо и електронно оборудване (включително кабели или резервни части за неговия ремонт), което се пуска на пазара. Предоставя се възможност за повторната употреба на резервни части за тези изделия за определен период. От обхвата на закона се освобождават тръбните органи, музикални инструменти, които съдържат олово, поради липсата на надеждни заместители. За определени категории оборудване се въвеждат преходни периоди за повторна употреба на резервни части. \"Стремежът е да се улеснят дейностите, включващи ремонт, замяна на резервни части, като целта е насърчаване на кръговата икономика в ЕС\", посочи Андриан Райков от ГЕРБ. Веществата олово и живак в концентрация 0,01 процента и кадмий в концентрация над 0,01 процента ще са допустими в повторно използвани резервни части, възстановени от електрическо и електронно оборудване, в срок не по-късно от 22 юли 2026 г.", "date": "2019.02.14", "title": "Ограничават оловото и живака в електрическото оборудване"}
{"url": "https://duma.bg/beloslava-pulsira-v-ritama-na-lyubovta-n185327", "text": "В ритъма на любовта ще пулсира Белослава днес, 14 февруари, от 20 ч., в Sofia Live Club. Певицата с нежен глас ще изненада присъстващите с три нови парчета от предстоящия й нов албум. Музикантите, с които чаровната изпълнителка ще забърка поредната колаборация, са верните й другари на сцената: Антони Рикев, Радослав Славчев, Николай Данев и Елена Кокорска, а Денис Попстоев ще бъде специален гост. Новите мелодии, които ще бъдат изсвирени за първи път на живо, обещават преживяване, за което си заслужава да сме заедно в Деня на влюбените, смятат организаторите на събитието. Музика, плът и емоции ще се преплетат в едно - любов, защото тя е навсякъде, трябва само да се огледаме... Белослава е олицетворение на красивите чувства, а музиката й ни възвисява. Нека заразим всички гости на концерта с любов, нежност и доброта, призовават идеолозите на проявата. Билетите за концерта са в продажба в мрежата на eventim.bg на цена 15 лв. На място входът ще е 20 лв.", "date": "2019.02.14", "title": "Белослава пулсира в ритъма на любовта"}
{"url": "https://duma.bg/vlyubeniyat-v-balgariya-toni-momrel-obeshtava-strahotna-sabotna-vecher-n185335", "text": "Изключителният Тони Момрел, утвърдил се като един от най-силните гласове в съвременната британска соул музика, пристига за първия си самостоятелен концерт у нас, както ДУМА писа. На 16 февруари талантливият вокалист ще омагьоса \"София лайв клуб\" с уникална комбинация от соул, фънк и джаз, водена от пронизващия му тембър и неподправен позитивен заряд. Въпреки че започва с кариера в сферата на маркетинга и продажбите, Тони е привлечен от приятел, предусетил заложбите му, да направи студиен запис. Така, без да подозира, той попада до знаменитата Глория Естефан. След успешния старт Момрел постепенно получава вниманието на соул-сцената и извоюва заслужено място в нея. През годините се изявява със знаменити певци, групи и инструменталисти.  Сред ключовите моменти в израстването на Момрел като музикант се нареждат участието му в албумите на Шаде \"Lovers Live\" (2002) и \"Soldier of Love\" (2010), последван от мащабното световно турне, както и дългогодишната му работа със звездите на ейсид джаза \"Инкогнито\". Момрел е основен мъжки вокал в легендарната формация над 16 години, именно с тях участва на Банско джаз фест през 2010 и 2015 г., откъдето се заражда особеният му сантимент към България, българската планина, природа и най-вече емоционалната публика. \"Нямам търпение да дойда отново и то в компанията на сегашния ми бенд. Сигурен съм, че ще им хареса това неповторимо преживяване, което е вашата страна. В България има страхотна енергия и въпреки че съм пътувал по най-разнообразни места, мога да кажа, че при вас се чувствам като у дома. Мисля, че разбирате от хубава музика и съм безкрайно щастлив, че имам възможността да ви представя новата си продукция, която е по-разчупена, танцувална и изключително зареждаща. Ще е наистина страхотна вечер!\", споделя Тони. Българската публика ще се наслади на кадифения глас на Тони Момрел в компанията на Джулиан Крамптън (бас), Кристиян Мендоза (китара), Алесио Барели (барабани) и Антъни Джулиъс (клавишни). Организатор на концерта е \"Resound Ltd\". ", "date": "2019.02.14", "title": "Влюбеният в България Тони Момрел обещава страхотна съботна вечер"}
{"url": "https://duma.bg/oshte-5-grupi-idvat-na-rok-festa-v-plovdiv-n185325", "text": "Нови 5 групи се включват към третото поредно издание на фестивала Hills of Rock, който ще се проведе на 28, 29 и 30 юни - Гребен канал, Пловдив. Финландската метъл банда Children of Bodom ще разтърси публиката в третия фестивален ден точно преди хедлайнера Garbage. А португалската хеви група Moonspell ще нажежи атмосферата на 28 юни преди Disturbed. Шведите Avatar, англичаните Gloryhammer и германците Lord Of The Lost също ще се присъединяват към рок феста в Града на тепетата с невероятен звук и страхотно шоу. Hills of Rock се реализира за трета поредна година и е част от програмата на \"Пловдив 2019 - Европейска столица на културата\". Вече са в продажба и еднодневни билети за събитието. Цената им ще бъде 80 лв. до 31 март, а след това и по време на фестивалните дни - 100 лв. Тридневните пасове пък се продават по 160 лв., а от 1 април до 28 юни ще струват 180 лв. * в мрежата на Ивентим и онлайн на www.eventim.bg. * в офиса на \"София мюзик ентерпрайсис\". * на касата на клуб Music Jam.", "date": "2019.02.14", "title": " Още 5 групи идват на рок феста в Пловдив"}
{"url": "https://duma.bg/nov-svetoven-rekord-po-skorostno-rapirane-n185326", "text": "Блогърът и хип-хоп изпълнител от САЩ, действащ под псевдонима Maк Летал, успя да постави нов световен рекорд за бързо рапиране, предаде 24СМИ. Артистът демонстрира забележителна способност да управлява дишането и гласните си струни. Докато рапира, държа смартфон с хронометър до камерата, за да запише нагледно рекорда. Летал произнесе 1030 думи за 2 мин. и 3 сек. Компания му прави ярък папагал, който седи на рамото му. Когато птицата внезапно отлетяла, изпълнителят решил да импровизира, вмъквайки в речитатива фразата \"Къде отиваш?\". \"Реших да подобря световния рекорд на безумно бърз рап. Отне ми цял месец, за да запиша това видео\", разкри Мак Летал в анотацията. През 1992 г. чикагският рапър Туиста влезе в Книгата на рекордите на Гинес, като изговори на един дъх 598 срички за 55 секунди. Звездата Еминем почти се доближи до този показател, записвайки стих със скорост от 10,3 срички в секунда за песента Majesty с певицата Ники Минаж през лятото на 2018 г.", "date": "2019.02.14", "title": "Нов световен рекорд по скоростно рапиране"}
{"url": "https://duma.bg/prostotii-bez-granitsi-n185341", "text": "\"Вестникът e двуостро средство на обществено-културния живот. Има вестници, които не само не принасят никаква полза на народа, но които са много опасни за него. Наглед те понякога са не само интересни, но дори и сериозни, а всъщност са просташки, мръсни и вредни. Има вестници, които вонят от глупост и шарлатанство, от неграмотност и противонародност. Заради тази им воня те са наречени жълти вестници, жълта преса. Прозвището им е грубо и силно, но правдиво. Те са клоаки на търгашеството и невежеството. Сред добрите вестници те стоят като смрадни ями, чиито нечистотии причиняват болести... Жълтият вестник разлива само смрад и отрова. Той изнудва читателя. Ограбва го. Опростачва го. Развращава го, защото никога не му разкрива истината.\" Тези думи са писани не вчера, не завчера, а преди има-няма повече от деветдесетина години. Не си спомням как попадна в ръцете ми стар брой на сп. \"Народна целина\" (година III, ноемврий, 1927, книга 2) и погледът ми се спря върху едно заглавие в рубриката \"Читалищно дело\" - \"Жълтият вестник\". Авторът е Цветан Минков (1891-1967) - писател, автор на исторически романи, фолклорист, събирал митични народни песни, литературен историк и критик, автор на портрети на писатели, а най-популярен е с \"Очерки по българската литература\". В статията си в сп. \"Народна целина\", от която е цитатът,  той издига лозунга \"Борба срещу тоя разбойник и развратител!\". И повелява: \"Всяко читалище да затвори вратите си за жълтия вестник!\" Днешните читалища не са застрашени от жълтата преса, те почти нямат пари за абонаменти и едва ли ще ги пръснат за \"жълти таблоиди\", за да разнасят там \"смрад и отрова\", ако използвам думите на Цветан Минков. В интерес на истината, сегашните жълти вестници не са \"такива смрадни ями\", каквито бяха преди 20-30 години. Поизтупаха се, погримираха се, понапарфюмираха се. В пространството на изстрадалата родна печатна журналистика пластовете се разместиха. На вестникарския тепих т.нар. сериозни вестници са в положение на партер, т.е. или ще се измъкнат до следващия партер, или ги чака туш. Дочакаха туша - в. \"Преса\" преди три години, а сега и \"Стандарт\" сдаде трикото си; вярно, умря и един от жълтите таблоиди - \"Всеки ден\", но близнакът му \"България днес\" е на пазара всеки ден.  Сериозните вестници с мизерните си тиражи въздишат по недавнашното благатно минало. Докато т.нар. истински таблоиди и \"флагманите на свободното слово\" се лапат от публиката като топъл хляб и делът им в печатарския бизнес е голям (дори при затихващите функции на печата). Високотиражната отрова \"Уикенд\" - рожба на свободното слово, от десетилeтия поразява народонаселението. Ако питате експертите, ще ви кажат, че жълтите вестници са истинското убежище на свободата на печата, източниците на финансиране са кристално ясни. Читателят с неговите стотинки. Какви ти стотинки - от лев, та до два. А няма теми табута, защото ония с жълта пяна на устата нямат мило и драго. Като в. \"Ретро\", който имитира издание за пенсионери. Не му мигна окото да изтъпани на първа страница папарашкия си \"подвиг\": \"Ето я Лили без грим. Лицето на 82-годишната естрадна прима увисна след пластичните операции.\" И си спомних \"задявките\" на Слави Трифонов с възрастта на примата на българската естрада, което си беше чиста \"простотия без граници\". Може би сте забравили, че преди години Трифонов съдеше жълти вестници, обяви издателите им за злодеи, а ония му отвърнаха, че и неговото предаване преливало от лайняна жълтина, гъмжало от цинизми и вулгаризми, от примитивни каруцарски вицове, обикновено със сексуален подтекст. И когато се захвана да прави партии и референдуми, ни се струваше, че Дългия се е поосвестил, но и сега \"Шоуто на Слави\" прави това, което и жълтата преса. Само че по-малко чрез клюки, а чрез неуместни вицове и скечове, сее простотия. На жълто не само намирисва и тв предаването \"Папараци\", където набедени плеймейтки си мерят силиконите. И то плува в смрадните ями. Но темата за простотията в телевизията няма начало и край - тъй като съм изтощен от ВИП Брадър, завърши и БИГ Брадър, я оставям за друг път. Повтарям: за жълтите вестници няма теми табута, защото те нямат мило и драго. И това ги прави свободни - да раздуват клюки, откровено да лъжат дори. Аз пък си бия главата (напразно!), като как се засилва този интерес към клюката, към задния двор, към нечия спалня, към сензацията, към низките страсти, към орезиляването на този или онзи, към всичко, пораждащо мазохизъм у читателя. Или ние, \"високомудрейшите\", не можем да разберем читателя на \"Уикенд\", \"Галерия\", \"Шоу\", \"Шок\", \"Таблоид\", \"Жълт Труд\" и др., както не можем да влезем в кожата на ония, които получават едва ли не оргазъм от поп-фолка. Таблоидите гледат света и страната през кривото си огледало деформирано, едностранчиво, от това на никого не му пука - важни са тиражите.  Зрителите и читателите у нас са засипани от звезди, млечният път не ги побира - миски, айдъли, сървайвъри, манекенки, гейове и гейки, фолкдиви и телеводещи... Масовата култура е налагана тотално от всички телевизии, с необяснимо усърдие - и от БНТ. И почвам да си мисля, ако трябва да се теглят на кантар вините за естетическото и моралното оскотяване на народа, чий е по-голям грехът - на телевизиите или на жълтия печат, май работата ще излезе 50 на 50. Не ми се ще да отварям дума за неграмотността и невежеството, което се шири като епидемия, защото и да си посипя главата с пепел, с нищо няма да помогна да се измъкнем от сокака на безкултурието и обезродяването, в който ни задъни преходът към т.нар. демократично общество. С безкористната помощ на големия бял брат - САЩ. Там, в Ню Йорк в един вестник се е родило и комиксовото момче в жълта пижама, родоначалникът на \"жълтия печат\". Ще ми се да припомня един факт, който американците сигурно не знаят. Когато Владимир Маяковски пристигнал в Америка, за него се разпространявали в печата куп всякакви глупости. Попитал един репортер защо не е написал, че той, Маяковски, е убил своята леля. Репортерът се замисли и казал: \"И наистина, защо не написах това!\" Тази история с великия поет ми дава възможност да открехна вратата към  \"Сиела\" издаде книгата \"Прекрасният нов свят. Един германец в Ню Йорк\" от Александер Озанг, роден в ГДР, кореспондент на сп. \"Шпигел\". Запитан за жълтата преса, той казва: \"Качествените таблоиди пишат сензационни новини, но обикновено използват \"може би\" и \"вероятно\". Или \"говори се\" и т.н. Те надничат в личния живот на известните хора и пишат неща, които читателите харесват и купуват.\" И ми напомня за времето, в което заглавието под главата на един главен вестник завършваше почти през ден с \"май\". Думичката \"май\", която хвърля грам съмнение, но може да скрие лъжа, неистина, измама, злословие и какво ли още не. В жълтия печат (а и не само в него) препинателните знаци са по-важни от думите. Например въпросителната, или както я наричахме в училище питанката. Една нищо и никаква питанка може да те отърве в дело за клевета. Четеш \"Благой Георгиев кръшнал на Златка с хостеса?\" Да, ама има питанка. Кръшнал ли е? Може би! Ама надали! (На въпроса на Манго в първата брачна нощ: \"Честна ли си?\", Айше отговаря: \"Може би! Ама надали!\")  \"Слиза ли от сцената Мутафова?\" Слиза ли, не слиза ли - читателят сам да решава. \"Къде изчезна гъзягата на Ким Кардашиян?\" - питат в заглавието и читателят ще открие, че се е намесил фотошопът.  Няма брой на в. \"Ретро\" (за това се басирам), който да не клепе (така в Родопите наричат клюката, слуха) президента Радев (\"Радев бута Борисов\", \"Държавният глава въвлича страната в политическа криза и хаос\", \"Румен Радев пълнее от стрес\"). Ако не той, на прицел е жена му Деси (\"Генерал Деси пие домашна ракия\", \"Генерал Деси превзе летния дворец на властта\", \"Деси Радева тропа на хоро на НСО\", \"Бащата на Румен Радев на нож с ген. Деси\") или на двамата (\"Радеви гуляят в баровски ресторант\", \"Радев и Деси вдигнаха сватба\" - а те просто кумували?). А когато те са подминати по някакъв начин, интересът се прехвърля към бившата жена Гинка (\"Дъщерята на Радев - красавица като майка си\", \"Бившата жена на президента - Гинка, отдадена на децата им\") и децата им (\"Четирима гардове пазят сина на Радев\"), или към бившия мъж на Деси Георги Свиленски (\"Бившият на Деси Радева сваля Деница Златева\"). Когато един вестник се върти като пумпал по една и съща тема и в повечето случаи изсмуква от пръстите си описаното, само и само да поддържа огъня, у непредубедения читател остават съмнения около моралността на този нездрав интерес, пък и понамирисва и на поръчка отвън. Знам, че \"дъвките\", които таблоидите предлагат, по-лесно се дъвчат, няма сериозни анализи, коментари, препечатки от чуждия печат, каквито можете да намерите дори в някои от жълтитe седмичници, в които вече работят или сътрудничат много вестникари с пера, избягали от свободата на многотиражните всекидневници. Социолозите казват, че 43 на сто от населението се информира за събитията от вестниците, важното е и, че расте броят на младите хора от 18 до 29 години, които четат пресата. Но ето как всестранно ги информират вестниците с жълт код: \"Веселата вдовица Мая Илиева вилнее в бар с лесбийки\", \"Любен Чаталов има ново гадже\", \"Пиянището Гъмов потъна в дългове\" (Интерес към известните), \"Ева от \"Тоника\" направила черна мигия на Ваня Костова\", \"Мария Илиева се разгони\", \"Михаела Филева - най-голямата мъжемелачка в гилдията\" (В света на поп-музиката), \"Мария и Глория делят любовник\", \"Милко Калайджиев бил с над 300 жени\", \"И Емануела спала с Благой\", \"Райна цъфти покрай гадже\", \"Сузанита наду пазвата\" (Тия пък от поп-фолка), \"Джендърът Кулагин покровителстван от влиятелен любовник - наркобос от \"Люлин\", \"Щерката на Йорданка Христова си прибра лесбийката Камелия\" (Уважение към сексуалните малцинства), \"Рачков с присадена коса\", \"Башар Рахал на калъп с хубавица\" (Искаш култура, на ти!), \"Стиви Уондър не бил сляп\" (Ето и световна култура).  \"Учителка ражда от ученик\" (има и за просветата), \"Детеубиецът отказал да се застреля\", \"Жена от Трявна олекна с 10 000 лева\", \"Банда от трима пребива случайни люлинци\" (Не е подмината престъпността), \"Русата Златка изхвърли багажа на ММА боеца и приюти Благой Георгиев-Джизъса\", \"Андрея си натъртила дупарата на мача\" (на Кубрат), \"Никол тайно изцедила в Монако пропадналия Гришо\" (Ето, има го и спорта), \"Росен Петров с нов нос за 60 000 лева\" (здравеопазването също е застъпено)... Показвам заглавията в кафенето в с. Кръстевич. \"Зарежи ги,  Тъй ми рече един байчо. Жълти вестници има навсякъде по света. В моята любима Прага също излиза един - \"Блеск\", той има тираж. Но другите - \"белите\" вестници  \"Право\", \"Лидови новини\", \"Млада фронта днес\", не си позволяват нито за миг да наденат жълтата пижама на комиксовия герой от \"Ню Йорк уърлд\". От онова емблематично Жълто хлапе тръгва понятието \"жълта преса\". У нас в последните години настъпи процес на конвергенция - белите вестници пожълтяват, някои даже отдавна са пресекли дъгата и са си сменили пола, жълтите вестници пък се професионализират - доста именити журналисти нахлузиха жълти пижами и от това таблоидите спечелиха. Привлечени бяха добри коментатори и анализатори - ще чуете мнозина от читателите на \"Уикенд\", \"Галерия\" и \"Ретро\", дори  на \"Шоу\", да твърдят, че подминават \"жълтините\", а търсят сериозното четиво в тях. Конвергенция е понятие, което взех на изполица от политическата икономия, то означава преливане на капитализъм в социализъм и обратно. Това не стана, но преливането между \"белите\" и \"жълтите\" вестници е факт. Кой губи - ясно е! Попаднах на \"Спътничката\" на Виктор Самуилов: \"Хич не ми е интересна/ тая непозната:/ още има жълта преса/ около устата.\" Всуе се морим, устата на жълтата преса няма запушване. Нашата беля не е, че нямаме \"Сън\" или \"Билд\" (имаме \"Уикенд\"), а е, че нямаме \"Гардиън\".  А както е тръгнало, няма да имаме.", "date": "2019.02.14", "title": " Простотии без граници"}
{"url": "https://duma.bg/huli-leonis-s-vaprosi-i-otgovori-za-nay-nezhnoto-chuvstvo-n185331", "text": "Хули Леонис и издателство \"Апостроф\" представят книгата \"Очевидната скрита истина за любовта\" - различен поглед върху темата, към която никой не може да остане безразличен. Астрологът дава много от възможните отговори, представя нови тълкувания, но и повдига десетки въпроси, които ще отведат читателите по-близо до истината за любовта. Леонис уточнява, че финалната интерпретация на това понятие остава индивидуална, защото любовта е изключително лично преживяване. С тази книга авторът напомня, че любовта е живо същество - тя се подхранва от всички хора, които влагат в нея, и носи в себе си много аспекти. В нея има нежност, изневяра, страст, отдаденост, болка. Тя е голяма и многолика. А в кое нейно лице ще се припознаем, зависи от всеки от нас. Официалната премиера на книгата е днес, 14 февруари, от 18.30 ч. в Клуб 1 на НДК.", "date": "2019.02.14", "title": "Хули Леонис с въпроси и отговори за най-нежното чувство"}
{"url": "https://duma.bg/bsp-iska-zabrana-na-lukov-marsh-v-sofiya-n185402", "text": "Столична община да не допуска провеждането на Луков марш настояха общинските съветници от БСП в София. Социалистите излязоха с остра декларация по време на днешното заседание на СОС. За поредна година по улиците на столицата е планирано шествие в памет на ген. Христо Луков, в което се включват неонацистки групи, носещи свастики и фашистки лозунги.  Ние, общинските съветници от БСП, сме убедени, че е огромна грешка Столична община да допусне провеждането на шествие в чест на личност и идеология, която символизира най-мрачните моменти от европейската история на 20-ти век, се казва в декларацията. Настояваме кметът Йорданка Фандъкова ясно да заяви позицията си по темата \"Луковмарш\" и да положи необходимите ефективни усилия да възпрепятстване провеждането на този парад на омразата, пишат социалистите. От БСП предупреждават, че \"антисемитизмът на Луков и неговите последователи е в пълен противовес на светлия момент, когато България успешно спря депортацията на българските евреи към лагерите на смъртта\".  Длъжни сме да отстояваме европейските ценности, като заклеймим естремизма, фашизма, расизма и ксенофобията, антисемитизма и всички други форми на дискриминация, категорични са от левицата. Социалистите припомнят, че през октомври 2018 година Европейският парламент гласува документ, в който изрази безпокойството си от нарастващото приемане на фашизма, расизма и ксенофобията и призовава държавите-членки на ЕС да забранят неофашистките и неонацистките групи и техните прояви. Предлагаме, като знак на проевропейската ни ориентация, Столичният общински съвет категорично да се противопостави на провеждането на Луковмарш, като приеме декларация, в която да осъди всички профашистки и националистки прояви на територията на София, завършва декларацията на БСП.", "date": "2019.02.14", "title": "БСП иска забрана на Луков марш в София"}
{"url": "https://duma.bg/kupuvame-bilet-vav-voenniya-teatar-sreshtu-tseluvka-n185332", "text": "Ако 14 февруари ви изправя пред непосилния въпрос \"Какво да подаря на любимия човек?\", театър \"Българска армия\" за поредна година предлага бързо и лесно решение. Днес, 14 февруари, само срещу една целувка (пред касата) може да вземете 2 билета на цената на 1 за всички постановки през февруари, март и април, съобщават от трупата.", "date": "2019.02.14", "title": "Купуваме билет във Военния театър срещу целувка"}
{"url": "https://duma.bg/evargriyn-fest-sofiya-sabira-mladi-talanti-n185333", "text": "Музикален фестивал за изпълнение на евъргрийни и джаз стандарти от деца и младежи ще има своето първо издание на 17 февруари от 14 ч. в зала 11 на НДК (кино \"Люмиер\"). Организира се от фондация \"Музика Вива\", Народно читалище \"Д-р Петър Берон 1926 г.\" и Музикално-издателската къща \"Студио Артес\". Целта на събитието е да насочи вниманието на пеещи деца и младежи към стойностните песни от ХХ век, останали в музикалната история като незабравими \"вечно зелени\" произведения, наречени евъргрийни, и американски джаз стандарти. Идеята на певицата и вокален педагог Румяна Коцева е продължение на организираните от нея концерти \"Българските евъргрийни\", в които учениците от класа й по поп и джаз пеене представиха последователно емблематични песни от 60-те до 90-те години и се срещнаха с техните оригинални изпълнители от средата на ХХ век - Мими Николова, Ирина Чмихова, Лиана Антонова, Маргрет Николова, Маргарита Радинска и др. Сега Коцева разширява фокуса към световните бисери в поп и джаз музиката от миналото, както и кръга на участниците - към пеещите млади хора от цяла България. Първото издание на фестивала ще отрази песни в техния учебен репертоар. Като ежегодно събитие в бъдеще, той ще стане повод за по-задълбочен интерес и по-сериозна подготовка за участие през следващите години. В Евъргрийн фест ще вземат участие 55 деца и младежи на възраст от 8 до 30 г. от София, Пловдив, Севлиево, Габрово и Благоевград, разделени в 6 възрастови групи. Фестивалът няма конкурсен характер, а е замислен като концерт-празник на стойностни песни от миналото. Все пак има жури от изтъкнати имена в жанра - Камелия Тодорова, Васил Петров, Светослав Николов, което ще изслуша всички изпълнения и ще връчи диплом на най-добрия във всяка група. Всички изявили се ще получат грамоти за участие. Евъргрийн фест София ще бъде свободен за достъп на публиката от началото в 14 ч. до самия гала концерт в 19 ч.", "date": "2019.02.14", "title": " Евъргрийн фест София събира млади таланти"}
{"url": "https://duma.bg/istoriya-za-mladezhite-ot-kraynite-kvartali-razkazvat-kazanlashki-aktori-n185334", "text": "Театър \"Любомир Кабакчиев\" от Казанлък гостува в Сити Марк арт център в столицата на 16 и 23 февруари с \"Предградие\" от Ерик Богосян. Режисьор е Ованес Торосян. Участват Александър Митев, Беатрис Благоева, Георги Атанасов, Ивайло Драганов, Ивелина Павлова, Костадин Жеков, Милен Вангелов, Недялка Раева, Петър Петров, Сава Драгнев. Защо тази пиеса? Написана през 90-те години на миналия век, тя все още остава актуална с темите, които разглежда. С героите, които са живи и истински. Те са сред нас. Може би ние сме тези герои, но не подозираме. Това е една история за мечтите, за любовта, за ревността и завистта. История за незначимото значимо. Трагедия, разказана с езика на младите, със средствата на съвременния театър, в който зрителят е свидетел, а не наблюдател. Свидетел, защото историята пряко го интересува и не го занимава с излишни \"театрални похвати\", а се фокусира върху темата и живите герои по аскетичен начин, без да спестява нищо. Предградията, такива каквито са - това е нашето Предградие. \"Пиесата \"Предградие\" разказва за младежите от крайните квартали. Независимо дали са на Чикаго или Казанлък - проблемите са едни и същи. Актьорите от Казанлъшкия театър \"Любомир Кабакчиев\" са на еднаква възраст с героите на Богосян. Режисьорът Ованес Торосян е малко по-голям от тях. Това, разбира се, не е достатъчно, за да им повярваме. Но начинът, по който екипът работеше върху този текст, е повече от убедителен и зрителите сами ще се уверят в това. През цялото време на репетициите имахме усещането, че гледаме едновременно скрита камера в задния двор на някой блок, но не ни напускаше и усещането, че се намираме в Театър. Не знам дали ще запомните имената на младите актьори. Сигурен съм обаче, че ще запомните техните физиономии, тяхната страст и ярост, с която живеят на сцената. Тяхното неистово желание да разкъсат дебелата паяжина, която ги е увила като в пашкул, и да усетят вкуса на истинския живот. Това не се среща всеки ден на сцената. Елате и ги вижте\", казва продуцентът на спектакъла Димитър Кабаков, директор на Казанлъшкия театър.", "date": "2019.02.14", "title": " История за младежите от крайните квартали разказват казанлъшки актьори"}
{"url": "https://duma.bg/nov-sluchay-na-afrikanska-chuma-pri-diva-svinya-n185370", "text": "Българската агенция по безопасност на храните (БАБХ) обяви за нов случай на опасната болест африканска чума по свинете. Става въпрос за диво прасе, намерено мъртво в землището на град Девня. Това е първият случай на заболяването у нас през тази година. Сигналът за умряло диво прасе в землището на квартал Повеляново, Девня, е получен на 10 февруари в Областната дирекция по безопасност на храните - Варна. При огледа официалният ветеринарен лекар установява, че става дума за труп на мъжко диво прасе с тегло около 70 кг. Взети са проби и с протокол от Националния диагностичен научноизследователски ветеринарномедицински институт е потвърдено наличието на африканска чума.  От ловната дружинка не са се усъмнили, че животното може да е болно, нито са предприели мерки за вземане на проби и унищожаване на трупа, съобщиха от БАБХ. Вместо това ловците са транспортирали умрялата дива свиня до имот на квартал Повеляново, град Девня. Мъртвото животно е открито на около 18 км от село Тутраканци, където в края на август 2018 г. беше обявено първото огнище на заболяването при домашни свине в България. Поради високите нива на смъртност, бързото и широко разпространение в природата и липсата на лечение и ваксина, африканската чума при домашните и дивите свине е смятана за изключително опасно заболяване. Веднъж проникнала в страната, инфекцията предизвиква мащабни загуби за националната и международната търговия, поминъка на свиневъдите и ловното стопанство. БАБХ напомни, че неспазването на правилата за биосигурност при ловуване, както и ниската биосигурност при отглеждане на свине в домашни условия, са едни от най-важните фактори за пренасяне на заразата от дивите към домашните свине. Затова е важно да се спазват всички ветеринарномедицински изисквания при отглеждане на свине както в животновъдните обекти, така и при ловуване.", "date": "2019.02.14", "title": "Нов случай на африканска чума при дива свиня "}
{"url": "https://duma.bg/datata-n185338", "text": "ТРИФОН ЗАРЕЗАН - ДЕН НА ЛОЗАРЯ. Посветен е на труда и любовта на българите към лозата, гроздето и виното. За пръв път се чества официално през 1962 г. на Деня на св. мчк Трифон. С въвеждането през 1968 г. на Григорианския календар от БПЦ църковният празник се отбелязва на 1 февруари, а Денят на лозаря - на 14 февруари. Ден на Ивайловград, Сунгурларе и Сухиндол. ДЕН НА АРХЕОЛОГА. Отбелязва се от 1971 г. по инициатива на Археологическия институт с музей при БАН. Археологията е хуманитарна наука, изучаваща развитието на човешките култури чрез издирване, анализ и документиране на материални останки (архитектурни и артефакти). 869 - УМИРА КОНСТАНТИН-КИРИЛ ФИЛОСОФ, ЕДИН ОТ СЪЗДАТЕЛИТЕ НА СЛАВЯНСКАТА АЗБУКА (Р. ОК. 827 Г.). Основоположник на славянската писменост и книжнина, апостол и първоучител, организатор на славянската просвета и църква заедно с брат си Методий. Делото на двамата се почита като официален празник на 24 май. 1819 - РАЖДА СЕ КРИСТОФЪР ШОУЛС, АМЕРИКАНСКИ ИЗОБРЕТАТЕЛ (УМИРА 1890 Г.). Има съществен принос за развитието на пишещата машина. Патентованият от него, Самюъл Соул и Карлос Глидън през 1868-а модел е първият, при който скоростта на писане с машина надхвърля тази на писане на ръка. 1779 - УМИРА ДЖЕЙМС КУК, БРИТАНСКИ МОРЕПЛАВАТЕЛ И КАРТОГРАФ (Р. 1728 Г.). Прави три околосветски експедиции. Открива Нова Зеландия, източното крайбрежие на Австралия, Нова Каледония, Хавайските острови. Изследва Океания и Тихия океан. Убит е на Хавайските острови след стълкновения между неговите моряци и туземците. 1890 - РАЖДА СЕ ТОДОР ПАВЛОВ, АКАДЕМИК, ФИЛОСОФ, ПОЛИТИК И ДЪРЖАВНИК (УМИРА 1977 Г.). Един от регентите на България (1944-1946), председател на Съюза на българо-съветските дружества, председател (1947-1962), а от 24 ноември 1962 г. - почетен председател на БАН. Директор на Института по философия при БАН, основател и главен редактор на сп. \"Философска мисъл\". 1911 - РАЖДА СЕ АСЕН ДАЦЕВ, ФИЗИК, АКАДЕМИК (УМИРА 1994 Г.). Работи в областта на обосновката на квантовата механика и класическата топлопроводимост. Специализира при Луи дьо Бройл в Сорбоната в Париж, където защитава докторат. Преподава във Физико-математическия факултет на СУ в продължение на около 40 г. 1944 - УМИРА ЦВЕТАН СПАСОВ, ПОЕТ, антифашист (Р. 1919 Г.). Творчеството му е свързано с антифашистката борба. Член на РМС, участник в Съпротивата. От 8 март 1942 г. е в нелегалност, участва в създаването на Бъркашката партизанска чета и е неин политкомисар. На 14 февруари 1944 г. е обграден в яташка квартира и след сражение с полицията и войската се самоубива.", "date": "2019.02.14", "title": "Датата"}
{"url": "https://duma.bg/legiya-sprya-ispanets-za-tsska-sf-n185319", "text": "Легия Варшава спря испанския си нападател Карлитос за ЦСКА-Сф. \"Червените\" искаха да вземат 28-годишния играч за заместник на Кирил Десподов, но спортният директор на поляците Радослав Кучарски оповести, че няма да се разделят с ибериеца. \"Бяха получени оферти за Ярослав Низгоди, Себастиан Шимански и Карлитос. Наскоро дойде добро предложение за Карлитос и от Ню Йорк Сити, но той е важна част от нашия отбор и през този пазарен прозорец не се интересуваме от негова продажба. Вярвам, че той ще помогне да спечелим четвърта поредна титла на Полша\", каза Кучарски. Карлитос стана голмайстор на Екстракласата през сезон 2017/2018, когато отбеляза 24 гола за Висла Краков. През следващия сезон премина за 800 000 евро в Легия и за 29 мача вкара само 8 пъти и към момента е със статут на резерва в тима от Варшава. Вариант за заместник на Десподов е Александър Тонев, който обаче не е играл футбол повече от година. От лятото бившият национал поддържа форма сам на базата на националния отбор в Бояна и с отбора на родния си Елин Пелин. Новият треньор на \"червените\" Любо Пенев иска да вземе и Спас Делев, който обаче е обвързан с полския Погон Шчечин.", "date": "2019.02.14", "title": " Легия спря испанец за ЦСКА-Сф"}
{"url": "https://duma.bg/bozhkov-vliza-v-levski-n185320", "text": "Бизнесменът Васил Божков и негови компании официално влизат в Левски. Това стана ясно от прессъобщение, изпратено от \"Нове Холдинг\" до медиите.  \"Във връзка с повишения обществен интерес и въпросите, свързани с промяната в управлението на ПФК Левски, информираме за следното: Г-н Васил Божков и компаниите, свързани с него, повече от четвърт век подкрепят и работят в посока развитието на българския спорт и в частност българския футбол. Левски е безспорно най-популярният и разпознаваем бранд в родния футбол и като такъв предоставя потенциална възможност за успешно бизнес партньорство. Това е причината групата компании, в които г-н Божков има участие, да се включат в необходимото оздравяване, управлението, финансирането и дългосрочното развитие на клуба. Партньорството ще продължи, докато съществуват възможности за растеж и бизнес интересите на двете страни съвпадат\", се казва в съобщението на Пресцентъра на \"Нове Холдинг\".  Преди още то да бъде разпространено, стана ясно, че футболистите на Левски и служителите в клуба са получили заплатите си за декември, които трябваше да бъдат платени до 20 януари. Очаква се до края на работната седмица, който съвпада с подновяването на първенството в Първа лига, играчите да получат и заплатите за януари, тъй като падежът наближава.   Очаква се на 6 март Спас Русев да предаде акциите си на Васил Божков. Бившият собственик на ЦСКА ще помогне и за изчистването на задълженията, които пречат за придобиване на европейски лиценз. От \"Герена\" имат да плащат 1 млн. евро до 28 февруари.", "date": "2019.02.14", "title": "Божков влиза в Левски"}
{"url": "https://duma.bg/tsik-i-kapituliralata-balgarska-darzhava-n185344", "text": "Познавачите на Джордж Оруел добре знаят, че същината на изобличението на тоталитаризма не се състои в анализ на литературните произведения като \"1984\" и \"Животинска ферма\", а в разбирането на публицистичната теза, че диктатурата не се определя от цензурата и политическите репресии, а в подмяната на концепцията за обективната истина. Е, в България през 2019 г., след десет години лумпенуправление на котерията ГЕРБ, всички предпоставки вече са изпълнени и спокойно може да се анализират последиците. Не се налага да се спирам на всички гаври с правовата държава през цялата декада, защото тези, които помнят, очевидно са твърде малко, а тези, които се преструват, че не разбират - депресиращо много. Ще спестя и теоретичните глезотии на Монтескьо и следовниците му относно първостепенната важност на изборното законодателство. Темата на настоящия текст е българската обществена слепота и неадекватност, която не разграничава понятията \"прилагане на закона\" от \"промяна на закона\". Не ми стигат уменията да се преструвам, че не съм отчаян от този факт. Дори да не се казваш Даниела Доковска, Евгени Танчев или Ангел Калайджиев, все пак е възможно да се осмислят няколко текста от Конституцията, Изборния кодекс и Закона за нормативните актове.  Последните дни се проведе срамна дискусия по всички медии на тема приемливо ли е управляващата партия да погазва закона и основните начала на правовата държава, като не изпълни задължението си да излъчи нова Централна избирателна комисия (ЦИК), след изтичането мандата на настоящата. Приведе се и пример по аналогия - и за мандата на Главния инспектор към Висшия съдебен съвет било така... Непрекъснато се създават нови институти на българското квазиправо - щом имаме негативни примери, защо да не ги прилагаме по аналогия... На всичко отгоре, будното гражданство беше хвърлено в световъртежа само да преценява дали изискванията на т.нар. Венецианска комисия за стабилитет на изборното законодателство е равнозначно на това да бъде прилагано. Манджата с грозде беше обилно подправена с \"експертни\" мнения, само и само, за да не се появи някой Мунчо, който да попита прилагането на действащата нормативна уредба промяна ли е... Ужасяващо, наистина... Това може да се случи само в тотално капитулирала държава. Все едно да питаме гражданите, дали да наказваме доказан със средствата на наказателния процес педофил, докато приемаме новите текстове за \"психически тормоз\" от гледна точка на отхвърлените от Конституционния съд истанбулски критерии. Гледах и слушах редица разговори по темата и установих, че в България опозиция няма. Или дори и да има, в нейните редици липсва персона, която да попита на какво основание прилагането на закона, като фундамент на правовата държава, се приравнява на нарушаване стабилитета на изборните правила. Да спазиш мандатността на Централната избирателна комисия било промяна в изборното законодателство и противоречало на венецианските критерии. Няколкото анемични лозунга, че законът трябвало да бъде прилаган, бяха само и единствено алиби за безпрепятственото му погазване. Всички в България са съгласни, че прилагането на закона и промяната му са равнозначни. Това е жестока философска криза, ако тези не са обикновени глупаци... И ако в опозицията очевидно няма юристи, които да схващат проблема, повече от позорно е, че не излезе нито един реномиран правник, ако това изобщо означава нещо в жалната ни татковина, който да каже с думи прости, че прилагането на правна норма от хилядолетия насам не означава промяна, а тъкмо обратното - потвърждение на \"правилото за поведение\". Позволявам си да издам една тайна. Неприлагането на закона, твърде често в правовите държави, е нарушение на закона. Според написаните със симпатично мастило български нормативни текстове дори води до санкция. Представяте ли си каква екзотика?!? Неприлагането на закона е възможно някъде на Марс дори да бъде санкционирано... Тази провалена държава трябва да бъде закрита и преоснована. Приказките за българска правна система са позорни, защото прогнозата за времето има по-голяма юридическа стойност.  Понеже в България юристите бяха декласирани, не без собствената им малодушност, по-долу посочвам текстовете, които биха били относими към проблема, в оптимистичния сценарий правният субект Република България все още да съществува в някои наивни умове.  Чл. 4 от  Конституцията настоява, че  България е правова държава и се управлява спрямо същата и законите на страната. Съгласно чл. 47, ал. 4 от Изборния кодекс, \"Председателят, заместник-председателите и секретарят на Централната избирателна комисия се избират от Народното събрание въз основа на предложение по чл. 47, ал. 2, т. 1. Останалите членове на комисията се назначават от президента на републиката въз основа на предложение по чл. 47, ал. 2, т. 2.\"  Това \"предложение\" Изборният кодекс регламентира така: \"Парламентарно представените партии и коалиции, както и партиите и коалициите, които имат избрани с техните кандидатски листи членове на Европейския парламент, но не са парламентарно представени, правят предложение до президента на републиката за назначаване на останалите членове на комисията при спазване изискването на чл. 46, ал. 8.\" \"При назначаването на членовете на Централната избирателна комисия се запазва съотношението между парламентарно представените партии и коалиции. Представителите на една партия или коалиция не може да имат мнозинство в комисията\". А съгласно чл. 51 от Изборния кодекс, \"Мандатът на членовете на комисията е 5 години. Изборът, съответно назначаването на нови членове на комисията, се произвежда не по-рано от три месеца и не по-късно от един месец преди изтичането на мандата на действащите членове. Членовете на комисията изпълняват правомощията си и след изтичането на техния мандат до встъпване в длъжност на новите членове\". На всичко отгоре, според чл. 46, ал. 1 от Закона за нормативните актове, Разпоредбите на нормативните актове се прилагат според точния им смисъл, а ако са неясни, се тълкуват в смисъла, който най-много отговаря на други разпоредби, на целта на тълкувания акт и на основните начала на правото на Република България. Ако все пак се оставим на надеждата, че продължаваме да бъдем български граждани, би следвало, че милата ни България се управлява спрямо Конституцията и законите. Остава да се разреши загадката има ли нюанси в смисъла на разпоредбите на Изборния кодекс по отношение на изтичането на мандата на Централната избирателна комисия и конституирането на следващата.", "date": "2019.02.14", "title": " ЦИК и капитулиралата българска държава"}
{"url": "https://duma.bg/montana-izbuta-levski-chetvarti-n185318", "text": "Монтана остави Левски 4-ти в Суперлигата след победа с 3:1 гейма (26, -22, 16, 22) в дербито на XVII кръг във волейболната Суперлига. Тимът на Даниел Пеев записа 12-и успех, като има и 5 загуби, а водените от Владо Николов \"сини\" допуснаха 6-о поражение и с 11 победи се смъкнаха 4-и. Пред 600 зрители в зала \"Младост\" 18-годишният Аспарух Аспарухов бе най-резултатен с 23 т. за домакините. Украинецът Виталий Бондар добави 20, а Златко Кьосев 14. За Левски Гордан Люцканов заби 17 т., а Теодор Богданов 12. \"Играейки в тази зала, те изпълняват много силен сервис. Ние се стараехме, знаехме какво да очакваме. При нас не се получиха нещата. Залата в Монтана не отговаря на нивото на отбора, така да го кажа. Отборът на Монтана в последните 7-8 години е от водещите в България. Прекрасната му публика заслужава доста по-добра зала. Левски ще се бие да спечели мачовете до края. Това беше бой за класиране в тройката и съжалявам, че не успяхме да се преборим\", каза Николов. \"Казах на момчетата да играят спокойно и уверено. Опитахме се да натиснем със сервис в първия гейм. Играхме успешно през центъра, най-вече със Стефан Чавдаров. Златко Кьосев имаше мускулен проблем. Дадох му възможност да се успокои, за да покаже възможностите си, в третия и четвъртия гейм беше блестящ. Мачовете тази година са равностойни. Това прави спорта ни по-привлекателен\", каза Пеев.", "date": "2019.02.14", "title": "Монтана избута Левски четвърти"}
{"url": "https://duma.bg/unizitelno-e-da-izglezhdame-tolkova-zhalko-pred-koyto-i-da-e-poslanik-n185391", "text": "Поведението на властта, гузното гледане между краката, пред очите на всеки един от тези посланици е срам за страната ни. Да изглеждаме толкова жалко пред който и да е посланик, особено на наши съюзници, е доста унизително за България, предупреди пред БНР политическият анализатор Арман Бабикян. Той коментира скандалите от последните дни, свързани с бизнесмена Емилиян Гебрев и твърденията, че суми от Венецуела са превеждани към българска банка. Не знам как е чиста банката. Не знам кой проверява произход над 30 хил. лв., след като скромна сума от 60 млн. евро е останала, а другите очевидно вече са изнесени и изпрани. Но ние научаваме това от американския посланик, не от нашите служби. Това, че някой е натровен в България преди 3 години, ние днес научаваме от британския посланик. Ние сме незнаеща страна, възмути се Бабикян. По думите му \"изглеждаме като Незнайко в страната на чудесата. Анализаторът даде два варианта за обяснение за поведението на властта у нас: Единият отговор е „Иванчо, ти си тъп“ и не можеш да си адекватен нито като съюзник, нито като система за банкова сигурност, нито като система за национална сигурност. Другият отговор обаче е по-лош – „Иванчо, ти си лош – ти знаеш за всичко това, прикриваш всичко това, ти си гузен за всичко това, ти лично имаш общо с всичко това и затова си мълчал“. Продължаваме да се държим като държавица, страхливо оглеждаща се между Изтока и Запада, смята Арман Бабикян. Много неща научаваме за себе си отвън. Нашата държава има все по-малко общо с нас самите като граждани и данъкоплатци. Ние не сме достатъчно взискателни като суверен, за да упражняваме контрол над хората, които сме назначили на работа, за да изпълняват своите административни функции и услугите, които една държава предоставя на гражданите, обобщи Бабикян.", "date": "2019.02.14", "title": "Унизително е да изглеждаме толкова жалко пред който и да е посланик"}
{"url": "https://duma.bg/kratki-novini-n185316", "text": "Елица Костова (№227) се класира за II кръг на турнира по тенис в Търнава, Словакия ($25 000). Тя победи Романа Сисисова (Слвк) с 6:3, 6:4 за 77 мин. Снощи стартира и Изабелла Шиникова (№252) срещу квалификантката Теса Адрианфиримо (Фр. №325). Димитър Кузманов отпадна във II кръг на \"Чалънджър\" турнира в Банкок ($54 150). Втората ни ракета падна от японеца Юичи Сугита (№5 в схемата и №163 в света) с 4:6, 4:6. В първата част Мико допусна 2 пробива, а във втората пропусна 4 възможности за пробив и отстъпи за 92 мин. В I Кузманов разгроми с 6:3, 6:1 квалификанта Евгени Тюрнев (Рус). Инна Ефтимова завърши първа в спринта на 60 м на турнира в Острава, Чехия. Тя финишира за 7,42 сек., като изпревари Тамириз Лиз (Браз) с 0,02 сек. и Марсела Прикова (Чех) с 0,08 сек. Най-доброто й постижение за сезона е 7,36 сек. от държавния шампионат в началото на февруари.  Владимир Далаклиев (68 кг) заслужи бронз на турнира по таекуондо за \"Купата на президента\" с ранг G2 в Анталия, Турция. Той преодоля 5 съперници, а на полуфинал загуби от Хавиер Поло (Исп). Шампионите във Формула 1 от Мерцедес ще атакуват шеста поредна титла с нов двигател. Шефът на тима Тото Волф разкри, че новите аерорегулации, които влизат в сила от началото на сезон 2019, ще създадат напрежение в челото на подредбата. \"Това е истинска привилегия. Много хора работят, за да подготвят този болид, и знаеш какъв труд стои зад него. Да го караш за пръв път е като да се срещнеш с непознат - искаш да го опознаеш възможно най-бързо\", каза шампионът Люис Хамилтън. Футбол Лига Европа по БНТ 1 22.00 Малмьо - Челси по БНТ 3 19.50 Лацио - Севиля 21.55 Селтик - Валенсия по БТВ Екшън 20.00 БАТЕ Б - Арсенал 22.00 Спортинг Л - Виляреал по Ринг 19.40 Рапид В - Интер 22.00 Цюрих - Наполи по БНТ 3 Ски 15.10 и 18.40 СП в Оре (слалом, жени) по Евроспорт 1 Биатлон 20.00 СК в Солджър Холоу (спринт, жени)", "date": "2019.02.14", "title": "Кратки новини"}
{"url": "https://duma.bg/krum-zarkov-priemame-izboren-kodeks-na-tamno-i-nabarzo-tova-e-ludost-n185389", "text": "Лудост е начинът, по който се приемат промените в Изборния кодекс. До 12 часа и 16 минути снощи продължи заседанието на правната комисия, част от промените се приемаха на тъмно или \"по принцип\", а реално депутатите в зала не са имали никакво време да се запознаят подробно с доклада от решенията на комисията. За това предупреди от трибуната зам.-председателят на групата на БСП Крум Зарков.  Той припомни тежкото заседание от снощи и обвини управляващите, че нагло заобикалят правилата като вкарват промени не между първо и второ четене, а по време на самото заседание. Което реално обезсмисля дебатите, защото не дава възможност на депутатите да гласуват обосновано и осъзнато. Предлага ни се нещо, направено на тъмно и набързо. Това е лудост, категоричен бе Крум Зарков. По думите му дори юристите, участвали като консултанти при промените, изготвени от ГЕРБ, вече не искат да част от процеса и крият имената си. Минути преди полунощ Данаил Кирилов решаваше \"на коляно\" кои решения на РИК и ОИК ще могат да се обжалват и кои -не. Приемахме кслючови промени полузаспали и без дебати. Това, което направихте снощи, бе шамар в лицето на цялото българско общество, заяви Явор Божанков от трибуната. Депутатът от левицата е член на правната комисия и сподели емоционално част от случилото се по време на 10-часовото вчерашно заседание. Заклахте ритуално преференциалния вот, въпреки волята на българските граждани да гласуват за личности, обърна се към мнозинството Божанков. Очаква от ГЕРБ контрираха, че опозицията разиграва театър и се опитва да опорочи изборния процес. В същото време приетите снощи промени орязват огромна част от демократичните права на избирателя и отварят вратичка за повече фалшификации на резултатите. ГЕРБ и ДПС, освен това, обезмислиха преференциалния вот като промениха прага за отчитане на преференциите. Машинното гласуване пък ще бъде въведено в много малка част от избирателните секции.", "date": "2019.02.14", "title": "Крум Зарков: Приемаме Изборен кодекс на тъмно и набързо, това е лудост"}
{"url": "https://duma.bg/obshtestveniyat-savet-kam-tsik-se-obyavi-sreshtu-promenite-v-izborniya-kodeks-n185390", "text": "С множество критики срещу промените в Изборния кодекс, прокарвани от управляващите, излезе Общественият съвет към Централната избирателна комисия. Становището на Съвета бе изпратено до медиите в деня, в който новите тествоте в изборния закон се приемат на второ четене в пленарна зала. Сред основните тези на експертите е тази, че изборните правила не следва да бъдат променяни по-малко от една година преди изборите.  От Съвета не приемат и начина, по който се правят повечето промени - внесени между първо и второ четене на кодекса, което е в нарушение \"на правилата и добрите стандарти на законотворчеството\".  Общественият съвет фокусира вниманието върху 6 предложения, които е възможно да влошат качеството на законодателството и доведат до понижаване на общественото доверие в изборния процес. Първото е свързано с машинното гласуване. Според Съвета то ще оптимизира работата на изборната администрация по време на гласуването и ми минимизирало грешките при отчитането на резултатите. Управляващите обаче отказаха да въведат машините във всички избирателни секции с обяснението, че няма достатъчно технология и технологично време за това.  Важно е да се отбележи, пише в позицията на Обществения съвет, че вписването в Изборния кодекс на конкретно юридическо лице, отговорно за машинно гласуване, противоречи както на пазарните принципи, така и на принципите на равнопоставеност, независимост и безпристрастност при определяне на компетентни изпълнители на волята на законотвореца. От съвета посочват също, че употребата на преференциално гласуване има значителен ръст с всеки изминал вид избори и в известен смисъл би могло да има позитивен ефект в борбата с гражданската апатия. Припомняме, че вчера правната комисия в парламента, с гласовете на ГЕРБ, ДПС и \"Обединени патриоти\" вдигна прага за отчитане на преференции и така реално обезсмисли възможността да се гласува за личности и да се пренареждат партийните листи. Експертите смятат, че е важно употребата на преференция да не бъде неутрализирана чрез направените предложения за промени в ИК. Критикува се и въвеждането на видеонаблюдение във всяка секция. Това би оскъпило сериозно организацията на изборите, а ефектът е спорен, пише в позицията. Общественият съвет настоява и за по-бързото въвеждане на дистанционно гласуване. Специалистите намират за необосновано да се променят правилата за обявяването на резултатите от социологическите проучвания в изборния ден.  ", "date": "2019.02.14", "title": "Общественият съвет към ЦИК се обяви срещу промените в Изборния кодекс"}
{"url": "https://duma.bg/obrat-gerb-shte-podkrepyat-registar-na-izbiratelite-n185393", "text": "След сериозен натиск от страна на БСП и след повече от 30 минути дебат по темата, управляващите промениха позицията си и може би ще се съгласят да въведат мерки в опит да се актуализират избирателните списъци. В залата се проведе дълга дискусия върху предложението на левицата за актуализация на списъците и за създаването на регистър на избирателите. В правна комисия мнозинството отхвърли предложението, но днес в зала аргументите на БСП явно надделяха. Данаил Кирилов от ГЕРБ поиска извънредно заседание на правната комисията, на което да се разгледат възможности за актуализация на списъците и механизмите за проверка на подписите, които удостоверяват, че избирателят е упражнил правото си на глас. Кирилов обяви също, че на заседанието ще постави и въпроса за разширяване на използването на машинно гласуване - проблем, неколкократно поставят от БСП, който ГЕРБ подминаваха почти с мълчание. В момента депутатите са в 30-минутна почивка. Припомняме, че преди малко с остри критики срещу промените в Изборния кодекс излезе Общественият съвет към ЦИК.", "date": "2019.02.14", "title": "Обрат: ГЕРБ ще подкрепят регистър на избирателите"}
{"url": "https://duma.bg/pet-sluchaya-na-morbili-u-nas-n185388", "text": "Случаите на пациенти с морбили в страната вече са пет, обяви директорът на Националния център по заразни и паразитни болести проф. Тодор Кантарджиев. Вчера бе съобщено за жена и дете, при които е доказано, че са заразени с опасната шарка. Днес стана ясно, че има още три случаи, всички са от малки населени места около Гоце Делчев. Д-р Кантарджиев призова личните лекари да положат повече усилия за информиране на родителите за опасността от тази болест.  Ваксинацията срещу морбили обичайно се прави до 13-ия месец след раждането с реимунизация на 12-годишна възраст. Тодор Кантарджиев призова за редовна ваксинация срещу морбили, заушка и рубеола, тъй като изключително сериозно се застрашава колективния имунитет, а най-застрашени в момента са неваксинираните по здравословни причини.  Д-р Кантарджиев предупреди, че последиците при неваксинираните могат да бъдат страшни. Рискът от една ваксина е драстично по-малък от самите болести, отсече проф. Тодор Кантарджиев.", "date": "2019.02.14", "title": "Пет случая на морбили у нас"}
{"url": "https://duma.bg/vavezhdat-mashinnoto-glasuvane-sled-mestnite-izbori-n185398", "text": "Масово машинното гласуване да бъде въведено след местните избори през есетна на 2019 година. Това реши на извънредното си заседание правната комисия.  Припомняме, че по-рано Данаил Кирилов свика спешно заседание на правната комисия, на което предложи нови промени в текстове, които снощи вече бяха гласувани от членовете на комисията.   Новият текст предвижда още при европейския вот машинно гласуване да се проведе в най-малко 3000 избирателни секции, а за общите избори за общински съветници и кметове през 2019 машинно гласуване да бъде осъществено в най-малко 6000 избирателни секции.  Предложението за отпадането на хартиените бюлетини изнедващо направиха от ДПС, а останалите в комисията го подкрепиха с изключение на БСП. Социалистите напуснаха заседанието още в началото в знак на протест, че се нарушава правилника за работа на парламента.  Първоначалният проект на законопроекта предвиждаше машините да бъдат до 1000. Гласувано беше още въвеждане на електронно експериментално гласуване от 31 март 2020, когато МВР е готова да гарантира сигурността на идентификацията на избирателя. В пленарна зала от БСП остро критикуваха поведението на управляващите. Прекъсва се пленарно заседание, хвърлят се едни текстове, които не са обсъждани, възмути се секретарят на групата на социалистите Филип Попов.  От левицата поискаха дебатите по Изборния кодекс, които се превърнаха в истински хаос, да бъдат прекратени. В момента в пленарна зала тече поименна проверка на кворума по искане на БСП.", "date": "2019.02.14", "title": "Въвеждат машинното гласуване след местните избори"}
{"url": "https://duma.bg/radev-upravlyavashtite-veche-ne-kriyat-che-se-stremyat-kam-sluzhebna-pobeda-na-izborite-n185395", "text": "С остри критики към управляващите и начина, по който се променя Изборния кодекс, излезе днес президентът Румен Радев.  Управляващите вече не крият изкушението си да постигнат служебна победа чрез промените в ИК, заяви държавният глава пред журналисти в Сухиндол, където присъства на празника на общината навръх Трифон Зарезан.  Това, което се случва с избирателното законодателство, е много тревожно, отбеляза Радев. По думите му мнозинството отказва да спази закона и да избере нов състав на ЦИК, отказва да ревизира избирателните списъци, отказва да премахне втория протокол от секционните избирателни комисии, бави машинното гласуване и въвежда нови механизми за взичамане на решения. Всичко това са неща, които уронват демократичността и прозрачността на изборния процес, предупреди държавният глава.", "date": "2019.02.14", "title": "Радев: Управляващите вече не крият, че се стремят към служебна победа на изборите"}
{"url": "https://duma.bg/pravnata-komisiya-obsazhda-otnovo-izbiratelnite-spisatsi-i-mashinniya-vot-n185396", "text": "Възможността за актуализация на избирателните списъци, за по-голям обхват на машинния вот и ограниченията за оповестяване на социология в изборния ден обсъждат на извънредно заседание депутатите от правната комисия. От БСП настояха повторно да се разгледат и други проблеми - преференциалния вот и начина, по който се взимат решенията в избирателните комисии. Тези две решения от снощи разбуниха духовете и предизвикаха остри критики на експерти и политици. Мнозинството в комисията обаче отказа да разгледа отново въпросните текстове. В знак на протест депутатите от БСП в правната комисия напуснаха заседанието.  Очаквайте подробности!", "date": "2019.02.14", "title": "Правната комисия обсъжда отново избирателните списъци и машинния вот"}
{"url": "https://duma.bg/vsekidnevnoto-usilie-da-badesh-chovek-n185330", "text": "Спектакълът \"Същият ден\" - реж. Стефан Иванов, сценография Естефания Фадул, костюми и музикална среда Цвета Дойчева, ще има премиера на 15 февруари от 19 ч. в ТР \"Сфумато\". Участват Августина-Калина Петкова, Надя Керанова. Второто премиерно представление е на 6 март от 19 ч. \"Същият ден\" е черна гротеска за абсурда и повтарящите се исторически грешки, в които са замесени клоуни, едновременно невинни и виновни. Те са част от силата, която желае добро, но често създава зло. Пиесата е страшна и смешна приказка без край за всекидневното усилие да бъдеш човек в нечовешки условия, разкрива Стефан Иванов.", "date": "2019.02.14", "title": "Всекидневното усилие да бъдеш човек"}
{"url": "https://duma.bg/gorskoto-v-blagoevgrad-signalizira-prokuraturata-za-sondazhite-po-struma-n185399", "text": "Югозападното държавно предприятие ще подаде официално сигнал до прокуратурата за временните пътища по новото трасе на магистрала \"Струма\", съобщи БиТиВи. Припомняме, че още вчера директорът на Горското призна, че негови служители явно са знаели какво се случва в Кресненското дефиле, но не са уведомили началниците си. Прокарването им провокира съмнения за честността на обществената поръчка за избор на изпълнител на пътя през Кресненското дефиле. В четвъртък – 14 февруари е крайният срок за подаване на оферти по единия лот, а в петък – 15 февруари за другия, на чиято територия са правени сондажите. Компанията \"Пътпроект 2000\" призна, че тя е извършила сондажи и е прокарала пътища, но не е уведомявала АПИ. Горските пътища са на територията на Югозападното държавно предприятие в района на Кресна.", "date": "2019.02.14", "title": "Горското в Благоевград сигнализира прокуратурата за сондажите по \"Струма\""}
