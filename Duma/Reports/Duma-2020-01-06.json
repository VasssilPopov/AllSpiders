{"url": "https://duma.bg/terorist-%E2%84%961-n206373", "text": "От няколко дни САЩ и Иран са в състояние на практическа война. Ако светът е имал някаква надежда за успокояване на ситуацията в Близкия изток през 2020 г., Вашингтон се погрижи това да не стане.  Изумителното е, че обявеният за \"терорист №1\" ирански генерал Солеймани е ключовата фигура, без която \"Ислямска държава\" едва ли щеше да бъде победена в Ирак и Сирия. Той носи и основната отговорност тя да не успее да навлезе в Иран. Убийството му показва двойната игра на САЩ в региона - джихадистите са враг, но и оправдание за присъствието на Америка. Ако бъдат победени, американските аргументи рязко олекват. А точно това искаха Иран и Солеймани. Пълен терор над американските интереси, наистина. От действията на САЩ се вижда и колко струват обещанията за \"демокрация\" - американски официални лица вече заявиха, че няма да се съобразят с иракския парламент, ако той гласува техните войски да напуснат държавата. Учебникарски пример за окупация. И отново американците бяха тези, които провалиха ядрената сделка с Техеран.  Но въпреки това Иран е агресорът, а държавата със 700 военни бази по света - жертвата!? Не е трудно да се види кой е истинската заплаха.", "date": "2020.01.06", "title": "\"Терорист №1\"?"}
{"url": "https://duma.bg/otdelenieto-po-nevrologiya-vav-vidin-spira-rabota-n206367", "text": "Предстои преустановяване на дейността на отделението по неврология във видинската болница, предупредиха работещи в лечебното заведение. Причината е липсата на лекари, които да работят в отделението. Двама невролози напуснаха през лятото заради голямото натоварване и ниското заплащане. Други двама работят в момента, но единият е с две специалности и ще се върне в отделението по психиатрия. Очаква се към преустановяване на дейността на отделението да се пристъпи от днес. Медицинските сестри на пенсионна възраст ще бъдат освободени, а останалите - пренасочени към други отделения. Санитарите ще бъдат съкратени. Спешните центрове ще преценяват накъде да насочат пациентите. Проверка на ДУМА в базата данни на НСИ показва, че към 31 декември 2018 г. във Видинска област има най-малко невролози в страната - 13. На следващо място е Ямболска област с 14 специалисти по неврология, следвана от Търговишка с 16. През 2017 г. невролозите във Видинско са били 10, а през 2016 г. - 8.   ", "date": "2020.01.06", "title": "Отделението по неврология във Видин спира работа"}
{"url": "https://duma.bg/kmetat-na-septemvri-e-v-konflikt-na-interesi-n206369", "text": "Върховният административен съд отхвърли окончателно жалбата на кмета на община Септември Марин Рачев срещу Комисията за противодействие на корупцията, която го обвини в конфликт на интереси. Общинската избирателна комисия трябва да започне процедура по предсрочното отстраняване на Рачев от кметския пост, каза адвокат Николай Баташки, който е и председател на гражданското сдружение \"Да спасим община Септември\". Припомняме, че през април м.г. Специализираната прокуратура предяви обвинение на Рачев за умишлена безстопанственост за 7 деяния, от които е причинена вреда на общината за 226 528,24 лева. Магистратите установиха конфликт на интереси по отношение на подписана от него заповед за смяна на предназначението на имот край град Ветрен за построяване на хотел, който имот е собственост на фирма, която се притежава от майката на кмета. Делото в Специализирания наказателен съд за безстопанственост, по което подсъдими са Рачев, бившият му заместник Явор Митев и двама служители на общината, е насрочено за 31 януари.", "date": "2020.01.06", "title": " Кметът на Септември е в конфликт на интереси"}
{"url": "https://duma.bg/sportat-po-televiziyata-futbol-ot-italiya-voleybolistite-zapochvat-pohoda-kam-tokio-2020-n206403", "text": "21.55 Арсенал - Лийдс 16.00 Милан - Сампдория 14.00 Болоня - Фиорентина 16.00 Ювентус - Каляри 19.00 Лече - Удинезе 21.45 Наполи - Интер 16.00 Аталанта - Парма 15.00 Холандия - Сърбия (мъже) 17.50 България - Франция (мъже) 13.30 Салават Юлаев - ЦСКА М 19.00 Реал М - Валенсия 17.45 \"Четирите шанци\" в Бишофсхофен 7.00 АТП Къп в Австралия", "date": "2020.01.06", "title": "Спортът по телевизията, футбол от Италия, волейболистите започват похода към Токио 2020"}
{"url": "https://duma.bg/sofiya-otbelyaza-142-godini-ot-osvobozhdenieto-si-n206368", "text": "142 години от Освобождението на София от турско робство бяха отбелязани в събота. С празнично биене на камбаните на софийските храмове, благодарствен молебен и литийно шествие бе чествана годишнината от навлизането на руските войски от ген. Йосиф Владимирович Гурко. В честванията се включиха народни представители и общински съветници от БСП, които поднесоха венци и цветя на паметника на Българския опълченец. \"Свободата е висша ценност, тя не ни се дава даром\", каза в словото си проф. Ваня Добрева, заместник-председател на Градския съвет на БСП в София и на Сдружението на приятелите на Русия \"Александър Невски\". Проф. Ваня Добрева нарече 500-те години османско иго \"български апокалипсис\" и припомни, че опазването на българското име и духовните скрижали на нацията е истински подвиг. \"Свободата се отстоява, за нея се води всекидневна битка. Свобода означава да не навеждаш гръб пред всеки чужд господар заради временни политически облаги\", заяви проф. Добрева.", "date": "2020.01.06", "title": "София отбеляза 142 години   от Освобождението си"}
{"url": "https://duma.bg/otkriha-italianski-bokluk-i-vav-vratsa-n206371", "text": "Второ незаконно депо с отпадъци, внесени нерегламентирано от Италия, бе открито през уикенда във Враца, след като дни по-рано при спецакция на МВР бяха установени 9000 тона балиран италиански боклук в Плевен. Проверката на ДАНС и РИОСВ във Враца е образувана по сигнал на бТВ, която пък е била уведомена от зрители. Вносният боклук във Враца е над 50 тона и се съхранява в двор на ул. \"Складова\". Става въпрос за употребявани тонер касети от принтери, част от които са пакетирани. Отпадъкът се складира там от ноември. Според етикетите на контейнерите и чувалите боклукът идва от Италия и не бил опасен.  По предварителна информация по документите, които прегледахме, са неопасен отпадък, но тепърва ще изясним кой е собственикът на площадката и на отпадъците, обясни директорът на РИОСВ във Враца Христо Христов. Стопаните на площадката - Илиян Ангелов и синът му, твърдят, че боклукът не е техен, а на фирма, с която са сключили договор за съхранение. Площадката обаче не е лицензирана, както е по закон. \"Проблемът е, че тя не е регистрирана в РИОСВ, няма издаден документ за съхранение, за което фирмата ще си понесе санкцията\", каза Христов. Телевизията разполагала с информация от Италия, според която пластмасата е препродадена три пъти, преди да стигне до Враца. В общината не е постъпвало официално намерение за преработка на пластмаса, каза кметът на Враца Калин Каменов и увери, че няма да позволи складирането и горенето на отпадъци.  \"Подготвяме законопроект, с който да се забрани вносът на битови боклуци и болнични отпадъци от трети страни, извън ЕС, в България, защото в момента сме разграден двор. Почти през ден се появява информация за нова нерегламентирана площадка за боклуци. Имаме отговор от екоминистъра, че за пет години от трети страни у нас са внесени 734 хиляди тона боклуци\", заяви по БНР вчера лидерът на БСП Корнелия Нинова. Припомняме, че на 11 декември италианската полиция задържа край Милано 17 вагона с над 800 тона незаконни отпадъци, предназначени за изгаряне в България. Износът на боклук се организира от калабрийската мафия Ндрангета. Последваха над 300 ареста в Италия - на мафиоти, политици, държавни служители. Задържана бе и българка в Милано, което МВР първоначално отрече. От МОСВ пък увериха, че правителството не е договаряло внос на отпадъци от Италия. Екоминистърът Нено Димов не казва колко са фирмите у нас, които внасят боклук. В края на седмицата премиерът Бойко Борисов съобщи, че поне още седем площадки за отпадъци ще бъдат проверени. ", "date": "2020.01.06", "title": "Откриха италиански боклук и във Враца"}
{"url": "https://duma.bg/85-godishna-zhena-v-burgas-e-sas-svinski-grip-n206366", "text": "Жена на 85 г. от община Средец е заразена от свински грип, съобщиха от бургаската болница. Пациентката е приета в Инфекциозното отделение. Навреме са открити симптомите, направено й е изследване и състоянието й се подобрява. За последните седмици в страната има няколко регистрирани случая на грип. Грипната епидемия се очаква да започне в края на януари, а пикът да е в края на февруари. Сред съветите на лекарите са редовно миене на ръцете с топла вода, проветряване на помещенията, носене на маски и избягване на места, на които се събират много хора. Симптомите са постоянна висока температура, хрема, сълзене на очите, болки в мускулите и тялото и болки в гърлото.", "date": "2020.01.06", "title": "85-годишна жена в Бургас е със свински грип"}
{"url": "https://duma.bg/stanislav-vladimirov-iska-debati-v-ns-za-vik-sektora-n206370", "text": "Кметът на Перник Станислав Владимиров се надява на полезни дебати за състоянието на ВиК сектора при обсъждането на вота на недоверие, който БСП ще внесе в началото на новата сесия на НС. \"Нужна е сериозна дискусия по същество за това, което не сме свършили назад във времето, защото само глупаците винаги започват отначало. Надявам се кризата в Перник да направи така, че ВиК секторът да стане доста по-подреден\", подчерта Владимиров в тв интервю. Той е категоричен, че БСП не се заиграва със страховете на хората, защото ролята на опозицията е да поставя проблемите им в парламента. Владимиров предупреди, че януари и февруари ще са най-болезнени за перничани, но затягането на режима е краткосрочна и необходима мярка. Според него един от сериозните проблеми на пернишкото ВиК е не само остарялата инфраструктура, но и липсата на квалифицирани кадри. Председателят на БСП Корнелия Нинова отново припомни, че безхаберие, некомпетентност и корупция са довели до водната криза в Перник. Тя е категорична, че трябва да се носи и политическа отговорност, каквато е вотът на недоверие, и наказателна, за да се види кой е допуснал да се стигне до това. В петък вечерта жители на пернишкия квартал \"Църква\" блокираха пътен възел \"Даскалово\". Те недоволстваха, че са останали без вода заради авария. Протестиращите имали намерение да затворят автомагистрала \"Струма\", но не били допуснати от полицията.   Междувременно в Перник дойдоха министърът на икономиката Емил Караниколов и регионалният зам.-министър Николай Нанков. На среща с Владимиров беше обсъдена нуждата общината да ускори процедурите по избор на изпълнители на аварийните дейности. Кметът увери, че преди края на следващата седмица вече ще бъде възложен ремонтът на квартал \"Църква\". Поетапно общината ще възлага аварийните ремонти и по останалата част от ВиК мрежата, за които получи 35 млн. лв. Към язовир \"Студена\" тръгнаха допълнително 40 литра в секунда вода от Попов извор до село Боснек.", "date": "2020.01.06", "title": "Станислав Владимиров иска дебати в НС за ВиК сектора "}
{"url": "https://duma.bg/film-na-ard-atakuva-prezidenta-na-svetovnite-shtangi-tamash-ayan-n206377", "text": "Нов документален филм на редакционния екип на ARD твърди, че олимпийският спорт вдигане на тежести се управлява безскрупулно. Авторите на документалния филм Хайо Сепелт, Грит Хартман и Ник Бътлър отиват в царството на унгареца Тамас Айян в търсене на следи. Той е уважаван член на олимпийското семейство, покровител на щангистите в продължение на повече от четири десетилетия и президент на Световната асоциация (IWF) от 2000 г.", "date": "2020.01.06", "title": "Филм на ARD атакува президента на световните щанги Тамаш Аян"}
{"url": "https://duma.bg/chumata-po-svinete-otnovo-nastapva-n206363", "text": "Всички 24 500 прасета в индустриална ферма в шуменското село Никола Козлево, където Българската агенция по безопасност на храните (БАБХ) констатира заболяването африканска чума по свинете, ще бъдат умъртвени по хуманен начин от сряда. Фермата вече е поставена под карантина. Това стана ясно от извънредното заседание на областната епизоотична комисия, съобщи БНТ. Огнището на заболяването бе установено на 2 януари. Ветеринарният лекар на фермата е информирал властите за съмненията си, че има заболели от африканска чума животни. Веднага са взети проби, които са изследвани в лаборатория и вчера в късния следобед е потвърдена заразата. \"Не можем да приложим мерки да отделим заразените от болните прасета, защото инфекцията така е проникнала в обекта, че нямаме възможност да го направим, каза проф. Паскал Желязков, директор на БАБХ. Във фермата вече са приложени всички възможни ветеринарни мерки - дезинфекция на помещенията, ограничаване на движението и две санитарни зони около фермата.  Щетите за собствениците на фермата на \"Бони холдинг\" възлизат на поне 10 млн. лева, но те увериха, че ще запазят всичките си 70 служители. \"Не бих си позволил да коментирам каквото и да било по отношение на това как е проникнала болестта. Ще обследваме, ще разговаряме с тяхна помощ и с допълнителни консултанти\", каза проф. Георги Георгиев, директор на Център за оценка на риска. Проверката на място в свинекомплекса е показала, че всички мерки и защити са осигурени и са се спазвали. Едно от предположенията е, че вирусът може да е пренесен чрез гризачи, тъй като фермата се намира в гориста местност. Отпада вариантът африканската чума да е пренесена от домашни прасета, тъй като в близост няма домашни стопанства. Професор Георгиев бе категоричен, че ако не се открие причината, то опасността ще продължи като бомба със закъснител, и когато дойде време в предприятието да се отглеждат нови прасета, вероятността там отново да избухне африканска чума ще бъде съвсем реална.", "date": "2020.01.06", "title": "Чумата по свинете отново настъпва"}
{"url": "https://duma.bg/14-tezhki-katastrofi-na-edno-denonoshtie-n206365", "text": "64 катастрофи са станали за денонощие, като 14 от тях са тежки с 16 ранени, съобщиха от Пътната полиция. Един от сериозните инциденти бе в пловдивското село Калековец, където БМВ се обърна, след като младият шофьор не успял да вземе завоя на входа на селото. Друг автомобил се блъсна в стълб в Пловдив, след като 22-годишна жена изгуби управление при навлизане в кръстовище.  Пиян шофьор се забил с колата си в дърво пред общината във Велико Търново, а пробата с дрегер е отчела 1,59 промила алкохол в кръвта. За тежка катастрофа пред ХХІV поликлиника в София стана ясно в социалните мрежи. Инцидентът е станал на бул. \"Никола Жеков\" в квартал \"Свобода\". След него личаха само останки от преобразено до неузнаваемост БМВ. Шофьорът е починал.", "date": "2020.01.06", "title": "14 тежки катастрофи на едно денонощие"}
{"url": "https://duma.bg/prevozvachi-regionalniyat-ministar-e-aroganten-n206362", "text": "Като не се съобразяваш с бизнеса - това за нас е арогантно поведение. Около това мнение се обединиха представителите на автомобилните превозвачи Йордан Арабаджиев и Магдалена Милтенова по повод влизащата в действие от днес тол система. Според тях министърът на регионалното развитие Петя Аврамова се е държала арогантно по време на целия процес по въвеждането на тол таксите. Всички транспортни асоциации дадоха многобройни предложения за тол таксите, но нито едно от тях не бе прието, твърдят от бранша. Превозвачите настояват за бавен преход от винетна към тол система, за да не бъде шоково поскъпването. За това те се вдигат на национален протест на 13 януари, в който ще се включат и таксиметрови превозвачи. Основните им искания са оставката Петя Аврамова с аргумент, че не се съобразява с нито едно предложение на транспортния бизнес, както редуциране на таксите и обхвата на тол системата.  По думите на Арабаджиев тол системата не е готова, защото нито един превозвач не знае как да работи с нейните особености. От своя страна Магдалена Милтенова посочи, че философията на въвеждането на тол системата е сбъркана, защото тази, към която се стреми Министерството на регионалното развитие и благоустройството (МРРБ), е постигането на суми, които да бъдат 290 млн. лв. от леките автомобили и над 400 млн. лв. от автобусите и камионите. Според нея общата сума от близо 700 млн. лв. може да се постигне математически, но ще се постигне на гърба на хората. \"Средствата ще дойдат от хората и потребителите и това е арогантното, защото не се казва в регионалното министерство. Извинявайте, но докога ще плаща българският потребител\", запита Милтенова. Няма съпротива по отношение на тол системата, а по отношение на цените, защото са изключително високи. Не може един автобус за един курс от София до Бургас да плаща 100 лева за винетка на месец и още 1200 лева за тол такса. В същото време билетите не трябва да поскъпват, защото имаме договори с общините. Това ще доведе до фалити на фирмите. Налагат се едни цени и не са изпълнени исканията на превозвачите, негодува Милтенова. Пътната агенция пусна тол калкулатор на сайта bgtoll.bg в помощ на превозвачите, за да могат те да планират разходите си за новите пътни такси, които влизат в сила от днес. Чрез него шофьорите или собствениците на пътни превозни средства над 3.5 тона могат да получат информация за пътните такси, които ще дължат камионите или автобусите след въвеждането на тол системата в търговска експлоатация. Тогава тежкотоварните превозни средства ще плащат на база на изминатото разстояние, а не както досега - за време с електронна винетка. За да се изчисли тол таксата за желания маршрут, трябва да се въведат данни за превозното средство - камион или автобус, със съответните техническа маса, брой оси и емисионен клас. Посочват се дата и начален час на пътуването. Избират се начална и крайна точка на маршрута, както и до 4 междинни локации. Потребителят може да поиска да мине по най-бързия или по най-краткия маршрут по зададените параметри. В резултат собственикът или ползвателят на пътното превозно средство получава подробна информация за платените участъци по пътя - автомагистрали, първи и частично втори клас пътища, както и за дължимите пътни такси. Калкулаторът изчислява и очакваното време за пътуване по избрания маршрут, който се визуализира върху пътната карта на България.", "date": "2020.01.06", "title": "Превозвачи: Регионалният министър е арогантен  "}
{"url": "https://duma.bg/chastna-firma-e-prodala-vinetki-za-pet-pati-poveche-pari-ot-api-n206355", "text": "Частна фирма е продала винетки за пет пъти повече пари от държавата В периода 17 декември 2018 г. - 5 март 2019 г. Агенция \"Пътна инфраструктура\" (АПИ) е продала 164 369 винетки за 10.8 млн. лв. чрез сайта www.bgtoll.bg. За същия период \"Интелигентни трафик системи\" (ИТС), единственият частен доставчик на винетки към онзи момент, е продал 727 407 винетки за 54.7 млн. лв. - или за пет пъти повече пари, пише \"Капитал\". Това става ясно от отговори, получени по Закона за достъп до обществена информация. Първоначално АПИ отказа достъп до данните за частната фирма, тъй като били търговска тайна. Впоследствие \"Капитал\" обжалва отказа пред Административен съд - София-град, със съдействието на правния екип на \"Програма достъп до информация\" и спечели делото през ноември 2019 г. По договор частната фирма задържа 7% от стойността на винетките, които продава, като комисиона. Това значи, че над 3.8 млн. лв. ще останат за доставчика, а няма да влязат в държавния бюджет. В сумата за продадените винетки не се включват приходите от тези, които са продадени на каса в областните пътни управления или търговски обекти. Голяма част от последните обаче - като бензиностанции ОМВ, \"Лукойл\", \"Петрол\", \"ЕКО\", както и EasyPay и \"Български пощи\", са в мрежата на Националния доставчик на услуги (НДУ) - ИТС. Това, че държавата продава много по-малко електронни винетки, до голяма степен се дължи и на сериозния хаос при въвеждането на новата система в началото на миналата година. По данни на пътната агенция електронните винетки, купени от български и чуждестранни собственици на леки или тежки превозни средства през 2019 г., са на стойност над 392 млн. лв. За сравнение, през цялата 2018 г. постъпленията са били 358 млн. лева. Към 18 септември приходите от електронни винетки бяха 325 млн. лв., което значи, че за три месеца са продадени винетки за близо 70 млн. лв.", "date": "2020.01.06", "title": "Частна фирма е продала винетки за пет пъти повече пари от АПИ"}
{"url": "https://duma.bg/ivitsa-dachich-otnovo-napadna-balgariya-n206351", "text": "Сръбският вицепремиер и министър на външните работи Ивица Дачич говори с изключителна агресия срещу България в неделя. Пред държавната телевизия Дачич коментира тежката конфронтация между Черна гора и Сърбия. По време на интервюто в един момент без никакъв повод Дачич намеси България и избухна: \"За какви вътрешни работи днес се говори в Европейския съюз. Там имате едни българи, които в Сърбия са само 0,26 на сто от населението ни. Толкова са българите в Сърбия. Но България на всяка среща на Европейския съвет поставя въпроса за правата на българското национално малцинство?\"  Това е поредното враждебно изявление на Дачич по адрес на страната ни. Миналата година той си позволи непремерен тон и спрямо българския премиер по повод изявлението на Бойко Борисов в Познан за положението в региона. В края на ноември сръбският посланик в София бе извикан в българското МВнР по повод скандалното изявление на председателя на парламентарната комисия за Косово Милован Дрецун. Отново пред РТС Дрецун заяви, че България масово шпионирала Сърбия. ", "date": "2020.01.06", "title": "Ивица Дачич отново нападна България"}
{"url": "https://duma.bg/sluzheben-kabinet-poe-vlastta-v-skopie-n206352", "text": "Парламентът на Република Северна Македония гласува в петък за новото служебно правителство със 101 гласа „за“ без „въздържали“ се и „против“. Новото правителство трябва да организира предсрочни парламентарни избори на 12 април съгласно споразумението на политическите партии. Ръководител на служебното правителство е Оливер Спасовски. Спасовски отбеляза пред депутатите, че страната е в изключително важен период, когато се очаква безпроблемно функциониране на всички институции. \"Това е момент, в който трябва да се организират честни и демократични избори, но също така и да приключат дейностите по членство в НАТО и ЕС\", каза той. Спасовски внесе в парламента работна програма на правителството. Според нея правителството потвърждава успешната организация на свободни, честни и демократични предсрочни парламентарни избори, пълноправно членство на РСМ в НАТО, успешно стартиране и провеждане на преговори за присъединяване към ЕС до избирането на следващото политическо правителство, развитие на икономиката, увеличаване на производствената заетост и повишаване на жизнения стандарт на гражданите, реформиране на съдебната система, пълно прилагане на Охридския рамков договор, изграждане на гражданска държава и етническо сближаване на принципите на взаимна толерантност и уважение, намаляване на замърсяването на въздуха, решителна борба с организираната престъпност и корупцията, укрепване на принципите на върховенството на закона чрез безпристрастно и недискриминационно правоприлагане, независима система за местна власт и реформи в образованието, инвестиции в иновации и информационни технологии.  „С избора на временно правителство начело с Оливер Спасовски изпълнителната власт е в сигурни ръце, особено когато става въпрос за основната му отговорност: да организира честни, демократични и ефективни избори, които ще осигурят бърза и легална институционална процедура за избор на ново правителство”, гласи съобщение във фейсбук на досегашния премиер Зоран Заев, цитирано от МИА. Македонският президент Стево Пендаровски поздрави избора на новия кабинет и заяви, че се надява, че \"ще бъдат проведени предсрочни парламентарни избори в честна и демократична атмосфера\".", "date": "2020.01.06", "title": "Служебен кабинет пое властта в Скопие"}
{"url": "https://duma.bg/startiraha-elektronnite-obshtestveni-porachki-n206354", "text": "От началото на година започна електронното възлагане на обществените поръчки в страната. Използването на Централизираната автоматизирана информационна система \"Електронни обществени поръчки\" (ЦАИС ЕОП) ще стане на два етапа. Вече електронни обществени поръчки ще се провеждат от група възложители. Сред тях са министерства, агенции, няколко големи общини (Столична, Пловдив, Варна, Стара Загора, Благоевград, Бургас и Русе), и големи държавни компании като \"АЕЦ Козлодуй\" и \"Мини Марица изток\".От 1 април 2020 г. всички възложители ще трябва да провеждат обществените поръчки чрез централизираната електронна система, като целта е да бъде осигурена по-голяма прозрачност. До 1 април едновременно ще се използват и двата регистъра на обществените поръчки -  досегашният, който е достъпен чрез Портала за обществени поръчки, и Регистърът на обществените поръчки в ЦАИС. Всяка фирма трябва да има регистрация в ЦАИС, за да може да кандидатства в процедури, които стартират единствено в новата системата. В същото време е необходимо фирмите да следят за нови процедури за обществени поръчки и в стария регистър. За участие в електронните обществени поръчки е необходим електронен подпис. Още на 2 януари беше пусната първата електронна обществена поръчка от \"АЕЦ Козлодуй\". Тя е за доставка на полиетиленово платно и е на стойност 15 хил. лв.", "date": "2020.01.06", "title": "Стартираха електронните обществени поръчки"}
{"url": "https://duma.bg/kakav-shte-bade-danakat-za-kolite-v-sofiya-n206356", "text": "Калкулаторът за новия данък за колите в София е готов. От \"Информационно обслужване\" вече са въвели новите параметри в електронния калкулатор, чрез който всеки собственик на моторно превозно средство в столицата може да изчисли какъв данък ще дължи за автомобила си за 2020 г., съобщиха от Столичната община. В края на 2019 г. размерът на налога за мощните и цапащи автомобили беше повишен. Формулата, по която се формира данъкът, включва годината на производство, мощността и екологичният стандарт на колата. С промените бяха повишени ставките за автомобили с по-ниски евростандарти - от 0 до евро 4, както и за мощност над 74 kW, или над 100 конски сили. Коефициентът за година на производство на автомобила е определен от Закона за местните данъци и такси и остава непроменен. В калкулатора за регистрираните в София коли са заложени всички коефициенти, които формират данъка. Данните за колата, които трябва да се нанесат в калкулатора, за да се изчисли нейният данък, са вписани в документите за автомобила - в малкия талон - за по-новите автомобили или в големия талон - за по-старите. Там под индекс В е записана годината на първа регистрация, по която се изчислява възрастта на колата. Индекс P.2 e за мощността на автомобила в киловати. А индекс V.9 e екологичният стандарт на колата - от евро 2 до евро 6. При най-старите коли такъв екостандарт обикновено няма и срещу този индекс в документите на колата не пише нищо.", "date": "2020.01.06", "title": "Какъв ще бъде данъкът за колите в София"}
{"url": "https://duma.bg/irak-pokaza-vratata-na-amerikanskite-voyski-n206353", "text": "Парламентът на Ирак одобри План за изтегляне на всички чуждестранни войски от територията на страната. Документът бе внесен в парламента по-рано в неделя, когато иракските депутати се събраха на спешна среща, за да обсъдят прекратяването на присъствието на чужди сили в Ирак, предаде ТАСС. \"Графикът за изтегляне на чужди войски от Ирак е представен в парламента\", съобщи изпълняващият длъжността премиер на Ирак Адел Абдел Махди, и призова парламентът да започне преглед на всички споразумения, уреждащи присъствието на чужди сили в Ирак. Махди настоява това да стане колкото е възможно по-скоро. Въпросът за прекратяването на чуждото присъствие в Ирак бе поставен на дневен ред от множество местни политици след убийството на началника на елитните части \"Ал Кудс\" на Иранската революционна гвардия генерал Касим Солеймани в нощта на 3 януари от американски безпилотен дрон в близост до летището в Багдад. Заедно с него загина и заместник-ръководителят на шиитските паравоенни групировки в Ирак Абу Махди ал Мухандис. САЩ оправдаха въздушния удар с тезата, че Солеймани е сред организаторите на атаката срещу посолството на САЩ в Багдад на 31 декември. Впоследствие САЩ обясниха, че ударът по Солеймани е имал отбранителен характер и имал за цел да защити американските войски, разположени в Ирак и други страни.  Атаката рязко покачи напрежението между Вашингтон и Техеран и оттогава двете страни си разменят заплахи. Върховният водач на Иран Али Хеменеи обеща да отмъсти на САЩ за смъртта на Солеймани. Президентът на САЩ Доналд Тръмп обеща да нанесе \"бърз и мощен удар\" по 52 обекта в Иран, ако бъдат нападнати американци или американски активи. САЩ призоваха всички свои граждани да се изтеглят от Ирак незабавно. Иран от своя страна е сезирал Съвета за сигурност на ООН във връзка със ситуацията около смъртта на Солеймани. Милиони в Близкия изток се стекоха на траурните церемонии в памет на Солеймани. Лидерът на \"Хизбула\" в Ливан Сайед Хасан Насрала заяви в неделя по време на такава проява, че убийството на иранския генерал е \"дата, която разделя две фази в региона ... това е началото на нова фаза и на нова история не само за Иран или Ирак, но и за целия регион\". Световната общност призова САЩ и Иран за сдържаност. Върховният представител на Европейския съюз по въпросите на външните работи и политиката на сигурност Жозеп Борел покани иранския външен министър Мохамед Джавад Зариф в Брюксел, за да бъде обсъдена деескалация на напрежението. Германският външен министър Хайко Маас заяви пред медиите в събота, че страната му се надява да започне преговори с Иран и други държави, за да избегне по-нататъшно ескалиране на напрежението в Близкия изток. Австрийският канцлер Себастиан Курц предложи да се проведе иранско-американска среща във Виена.", "date": "2020.01.06", "title": "Ирак показа вратата на американските войски"}
{"url": "https://duma.bg/gartsiya-subsidira-ipoteki-n206357", "text": "В Гърция започнаха плащания на държавни субсидии по ипотеки, пише електронното издание на в. \"Катимерини\". След изтичането на 2019 г. първите четири държавни субсидии за ипотека са изплатени на кредитополучатели, които уреждат борчовете си чрез електронната платформа, оперираща в Специалния секретариат по частните дългове (EГIX). По данни на гръцкото финансово министерство плащанията са извършени за първи път на 31 декември, за да се спаси първото жилище. Първите плащания на субсидията бяха извършени на четирима граждани, които погасиха задълженията си към банки. Размерът на субсидията на месечния транш на заема съответно е 40%-50%. По този начин бяха спасени от конфискация единствените жилища на уязвимите домакинства. По данни на EГIX от 1 юли до 27 декември в електронната платформа са влезли 57 956 длъжници, съгласили се да бъде премахната банковата тайна за тях. 38 563 кредитополучатели са започнали процеса на подготовка на заявленията си, като подадените към различни банки са 1316. 56 кредитополучатели вече са одобрени от правителството. Според приетите правила субсидията за заем е от 20% до 50%. От нея могат да се ползват, отговарящите на условията.", "date": "2020.01.06", "title": "Гърция субсидира ипотеки"}
{"url": "https://duma.bg/bulgartransgaz-ochakva-poveche-prihodi-ot-turski-potok-n206361", "text": "Доставките на газ от Русия вече се осъществяват успешно през новата входна точка - \"Странджа 2\", през Турция. Този проект ни дава икономическа сигурност и това ще се  отрази върху крайните цени и върху крайния потребител. С промяната на точката на доставка се спестяват и транспортни разходи, каза Владимир Малинов, изпълнителен директор на \"Булгартрансгаз\", по БНР. Той увери, че България ще остане на газовата карта на Европа.\" След изграждането на \"Балкански поток\" приходите на държавната компания ще се увеличат няколко пъти. Това, което очакваме с реализацията в по-голям мащаб на \"Балкански поток\", е приходът от пренос на \"Булгартрансгаз\" да достигне около 400 млн. лева на годишна база, коментира Малинов. Междувременно в края на миналата седмица се появи информация, че премиерът Бойко Борисов е поканен на среща с турския президент Реджеп Ердоган и руския държавен глава Владимир Путин на 8 януари в Истанбул, където ще бъдат обсъждани газовите доставки за България през газопровода \"Турски поток\" и строежа на българското отклонение \"Балкански поток\". Пътуването на Борисов до Босфора обаче още не е официално потвърдено.  За 8 януари е потвърдена само срещата на Борисов със зам.-държавния секретар на САЩ Дейвид Хил в България. Сред темите за обсъждане ще са и проектите за нови газопроводи и хъба \"Балкан\", обясниха дипломатически източници. Само седмица по-рано американският президент Доналд Тръмп разписа закона за военния бюджет на САЩ за 2020 г., с който се налагат санкции на компании, замесени в осъществяването на руските проекти за газопроводи \"Северен поток 2\" и \"Турски поток\". Това породи опасения, че България също може да бъде засегната, защото \"Балкански поток\" реално е втора тръба на турския газопровод, по която ще влизат в България над 19 млрд. куб. м природен газ на година. Над 12 млрд. куб. м газ обаче ще излизат директно от България към Сърбия. Останалото количество ще остава в страната както за вътрешно потребление, така и за захранване на планирания от българското правителство газов хъб \"Балкан\", от който да се доставя гориво в Централна и Източна Европа. Ще спазим сроковете и газопроводът \"Балкански поток\" ще е готов в края на май, заяви премиерът Бойко Борисов при инспекция в петък на хода на строителните дейности на трасето на тръбата в участъка от кранов възел \"Горни Дъбник\" до кранов възел \"Селановци\". Той обяви, че наложените санкции срещу Русия от страна на САЩ засягат \"Турски поток\", но не и българското му продължение, наречено от правителството ни \"Балкански поток\", макар фактически да е част от \"Турски поток\" с резервирани 90 процента от капацитета на тръбата за доставки на \"Газпром\". Той дори се разсърди на журналистите, че го питат за строежа на \"Турски поток\" и обяви, че е забранил българското трасе да се нарича по този начин, тъй като в името \"Балкански поток\" имало много смисъл. Газопроводът свързвал Балканите, а как другите страни ще наричат проекта на своя територия си било тяхна работа. ", "date": "2020.01.06", "title": "\"Булгартрансгаз\" очаква повече приходи от \"Турски поток\""}
{"url": "https://duma.bg/bnb-puska-moneta-s-geo-milev-n206359", "text": "Българската народна банка пуска в обращение от днес медна възпоменателна монета на тема \"125 години от рождението на Гео Милев\" от серията \"Български творци\". Монетата е с номинал 2 лв., а ще се продава за 24 лв. Монетата ще се продава в БНБ - на две каси на пл. \"Княз Александър I\" №1 и на четири каси в Касов център на БНБ на ул. \"Михаил Тенев\" №10, както и в офиси и клонове на Първа инвестиционна банка, Банка ДСК, Райфайзенбанк и Тексим Банк. В периода от 6 до 8 януари всеки клиент ще може да купи от БНБ до две монети. След това възпоменателната монета \"125 години от рождението на Гео Милев\" ще се продава без ограничения. Списък на офиси и клонове на банките, в които ще се продава новата монета, може да видите на сайта на БНБ.", "date": "2020.01.06", "title": "БНБ пуска монета с Гео Милев"}
{"url": "https://duma.bg/turski-firmi-obmislyat-proizvodstvo-na-chasti-za-f-35-v-balgariya-n206358", "text": "Турски оръжейни компании, изработващи части за изтребителя F-35, смятат да преместят производството си в България, съобщава всекидневникът \"Дюня\". Целта им е да избегнат възможни американски санкции, след като бе прекратено участието на Турция в съвместната програма за създаването на самолета. Югоизточната ни съседка бе суспендирана от програмата за F-35, след като получи първата доставка с руските ракети С-400 през юли 2019 г. САЩ възприемат присъствието на руско военно оборудване в отбранителната система на НАТО като възможна заплаха за сигурността, припомня изданието \"Ахвал\". Турция рискува върху нея да бъдат наложени още американски санкции по силата на закона, замислен да окаже натиск на трети страни, работещи с руския военнопромишлен комплекс. \"Дюня\"съобщи, цитирайки свой източник от турската оръжейна индустрия, че отбранителни компании от централната анадолска провинция Ескишехир обмислят алтернативни места за преместването на своето производство предвид възможността от нови американски санкции. Осем турски компании произвеждат 937 части за новия американски изтребител и са директно засегнати от решението на Вашингтон да изключи Анкара от програмата за съвместно производство на F-35. Някои компании дори са започнали да разглеждат възможни производствени площадки в България, където да продължат производството на части за F-35.", "date": "2020.01.06", "title": "Турски фирми  обмислят производство на части за F-35 в България"}
{"url": "https://duma.bg/shpigel-zakonat-e-tova-koeto-kazva-borisov-n206372", "text": "Анализ, в който премиерът Бойко Борисов е остро критикуван, а Сотир Цацаров се свързва с името на Делян Пеевски, публикува журналистът Кено Версек в последния брой на  немското списание \"Шпигел\". В него се обобщава, че България е на дъното на европейските класации за корупция и свобода на медиите, а Борисов е силният човек в страната вече над десетилетие. \"Отвътре \"Бат Бойко\", бивш офицер от полицията, каратист и бодигард, управлява твърдо, а законът е това, което казва и заповядва Борисов. Понякога е достатъчно телефонно обаждане или есемес\", заключава Версек. Затова и според него \"системата има малко прилики със същинско върховенство на закона\".  Списанието прави обобщенията си в контекста на доклада за напредъка в областта на реформите и върховенството на закона, с който всяка есен Европейската комисия оценява България и Румъния. В анализа си журналистът изразява учудването си от позитивната оценка на Еврокомисията, според която България е работила с постоянство за борба с корупцията и организираната престъпност и е консолидирала правните и институционални структури. Според \"Шпигел\" обещанието на Европейската комисия за слагане на край на непопулярния мониторинг би премахнало един от последните начини да се оказва натиск от ЕС с цел реформи в страната.  Изданието припомня избора на Сотир Цацаров за председател на КПКОНПИ и свързва неговия престой в кабинета на главния прокурор с редица афери. Обобщението на автора е, че нито едно голямо дело за корупция в България не е завършило по удовлетворителен от гледна точка на закона начин, а един от примерите е банкрутът на КТБ, протекъл на фона на война между българските олигарси. \"Цацаров запази близки връзки с един от главните участници във фалита на КТБ - Делян Пеевски. Не само един от най-влиятелните медийни предприемачи, но и силно противоречив политик\", заявява изданието. \"Шпигел\" не пропуска да напомни за злоупотребите на политици с европейските фондове за селски туризъм, както и скандала \"Апартаментгейт\", след който последваха редица оставки. Споменава се и името на Пламен Георгиев, бивш председател на антикорупционната комисия, преместен на дипломатическа служба в чужбина. \"Шпигел\" изтъква, че разследването на антикорупционната комисия за броени седмици установи, че няма конфликт на интереси или други незаконни действия в който и да е от случаите по аферата, и оневини всички. Списанието обръща внимание и на свободата на словото, като обобщава, че корумпираните български политици, служители или бизнесмени рядко трябва да се притесняват от обществен отзвук, защото медийният пазар е почти изцяло разпределен между олигарсите, които контролират партиите или са близки до тях. \"Случаят с добре познатата радиоводеща Силвия Великова е добър пример за това какво става, когато независим журналист почувства корупцията\", продължава изданието и припомня, че в случая отново се е намесил премиерът Борисов.", "date": "2020.01.06", "title": "\"Шпигел\":  Законът е това,   което казва Борисов"}
{"url": "https://duma.bg/byudzhetat-zavarshi-2019-g-na-cherveno-n206360", "text": "След дълги месеци на натрупване на излишък държавният бюджет приключва на червено с с 1.1426 млрд. лв., или 0.96% от прогнозния БВП, сочат данните на финансовото министерство към 31 декември 2019 г. Причината за отрицателното салдо е покупката на хеликоптерите F-16, за които страната ни плати накуп авансово 1.2 млрд. долара, което не бяха предвидени в бюджета. От ведомството допълват, че Актуализираната средносрочна бюджетна прогноза 2020-2023 предвижда бюджетното салдо да бъде балансирано и да остане на това равнище в този период. Приходите в бюджета през миналата година са нараснали с 4.245 млрд. лв. до общо 43.8961 млрд. лв., което е 100.1% спрямо разчетите. Ръст се отчита при данъчните и неданъчните приходи и при постъпленията от еврофондовете. От данъци и осигуровки са влезли с 3 млрд. лв. повече в хазната. Изхарчени от правителството през 2019 г. са били 45.0387 млрд. лв., което е 97.3% от годишния разчет. За сравнение през 2018 г. тези разходи са били 39.5157 млрд. лв. Страната ни е внесла в бюджета на ЕС 1.1931 млрд. лв. От финансовото министерство отчитат още в публикувания си в края на миналата седмица  месечен обзор на икономиката забавяне на ръста на икономиката през трето тримесечие на 2019 г. до 3.1 на сто на годишна база, при ръст на БВП от 3.8 на сто през второто тримесечие. Данните обаче са към 17 декември 2019 година.", "date": "2020.01.06", "title": " Бюджетът завърши 2019 г. на червено "}
{"url": "https://duma.bg/datata-n206338", "text": "1412 - РАЖДА СЕ ЖАНА Д'АРК, НАЦИОНАЛНА ГЕРОИНЯ НА ФРАНЦИЯ (УМИРА 1431 Г.). Известна още като Орлеанската дева. Роденото в Източна Франция селско момиче, претендиращо, че е напътствано от Бог, повежда френската армия в няколко важни битки по време на Стогодишната война. Жана е пленена от бургундите, предадена на англичаните, съдена от църковния съд за ерес и изгорена на кладата на 19 г. Двадесет и пет години по-късно е призната за невинна и провъзгласена за мъченица. Канонизирана е през 1920 г. (На снимката - паметник на Жана д'Арк в Париж.) 1832 - РАЖДА СЕ ГЮСТАВ ДОРЕ, ФРЕНСКИ ХУДОЖНИК (УМИРА 1883 Г.). Така и не получава художествено образование, но прекарва времето си в Лувъра и в Националната библиотека, изучавайки картини и гравюри. Делял работния си ден на три части: утрото посвещавал на графиката, обедно време се занимавал с живопис, а вечер - отново с графика. Още на 10 г. прави илюстрации към \"Божествена комедия\" на Данте. Автор на гравюри-илюстрации към книги на Рабле, Балзак, Байрон, илюстровано английско издание на Библията, Едгар Алън По, Самюъл Колридж, Джон Милтън и др. 1848 - В КАЛОФЕР СЕ РАЖДА ХРИСТО БОТЕВ, ПОЕТ, РЕВОЛЮЦИОНЕР, ПУБЛИЦИСТ (УМИРА 1876 Г.). Национален герой, продължител на делото на Паисий Хилендарски, Г.С. Раковски и Васил Левски. На 10 юни 1871 г. издава първия си вестник - \"Дума на българските емигранти\", а през 1873 г. - сатиричния в. \"Будилник\". Под негова редакция излизат още в. \"Знаме\" и в. \"Нова България\". През 1875 г. БРЦК под негово ръководство започва подготовката на въстание в България. През май 1876 г. Ботев организира чета и става неин войвода. Загива в бой с турска потеря в подножието на вр. Околчица във Врачанския балкан. Литературното и публицистично наследство на Ботев не е голямо по обем, но по художествени достойнства бележи връх в българската литература. 1981 - УМИРА АРЧИБАЛД КРОНИН, ШОТЛАНДСКИ ПИСАТЕЛ (Р. 1896 Г.). Известен е най-вече с романа си \"Цитаделата\", който е екранизиран и е носител на наградата \"Оскар\". Сред най-известните му романи са \"Замъкът на шапкаря\", \"Дървото на Юда\", \"Северна светлина\", \"Зелени години\" и др. 1993 - УМИРА РУДОЛФ НУРЕЕВ, БАЛЕТИСТ И ХОРЕОГРАФ (Р. 1938 Г.). Определян като най-известния балетист на миналия век. През 1955 г. постъпва в балета \"Киров\" в Ленинград. През 1961 г. по време на турне в Париж иска политическо убежище и остава във Франция до края на живота си. От 1983 до 1989 г. е директор на Парижката опера. 1993 - УМИРА ДИЗИ ГИЛЕСПИ, АМЕРИКАНСКИ ДЖАЗ МУЗИКАНТ (Р. 1917 Г.). Тромпетист и композитор, един от основателите на стила бибоп. През 1945 г. създава първия си собствен оркестър, появяват се и ранните му хитове. Получава световна слава с друг свой \"комбо\" състав - ансамбъл със засилен перкусионен елемент. С него създава и цяло течение в джаза.", "date": "2020.01.06", "title": "Датата"}
{"url": "https://duma.bg/ako-utre-e-voyna-n206339", "text": "Ако утре е война, тежко ни и горко! Нямам предвид голямата тупурдия, към която НАТО настървено се стреми. Там мащабите са други - от 2016 г. насам участващите в блока страни са похарчили 130 милиарда щатски долара за отбрана, като до 2024 г. се предвижда разходите им да нараснат до 400 милиарда. На последната среща в Лондон евроатлантиците са решили да признаят космическото пространство за отделна сфера на водене на бойни действия, в която да доминират. Нашата роля в тая компания е спомагателна - пречкаме се в краката на големите и вдигаме врява, за да създаваме илюзия за застрашеност. Можехме да бъдем разумни и да се борим за разведряването на обстановката в Европа и Близкия изток... Но пък е толкова весело да нападнеш в гръб с глутницата своите братя и освободители! Иначе, стане ли подобно нещо, ясно е, че ще се изпарим. Дано само първите ракети паднат върху празните чутури на нашите политици и клакьорите им!  Стягаме се за глобален конфликт, ала какво би се случило, ако ни въвлекат в най-обикновена местна войничка - с използването на конвенционални оръжия и балканска омраза? Все пак е наивно да се смята, че безпрекословното подчиняване на антибългарските сили (съседни и далечни) би осигурило нашата безопасност. Дано не се случва, но тревожни събития не са невъзможни.  За изтеклото от 10.11.1989 г. време обществото възприе престъпната теза, че сме твърде слаби, за да можем да бъдем независими. Конституцията бе де факто суспендирана, като я ограничиха с нормите на брюкселското законодателство. Главна цел на вътрешната и външната ни политика стана унищожаването на държавността - в материален и духовен план. Загубата на национална идентичност доведе до неправилна оценка на рисковете. В резултат обръщаме гръб на заклетите врагове и заради криворазбрана блокова солидарност и материалния интерес на малка групичка хора търсим илюзорни заплахи.  Не е известно какво са договорили превратаджиите в София с Турция, но е факт, че през декември 1989 г. държавата капитулира - оттогава никой не се противопоставя на провежданата политическа, икономическа и религиозна инвазия у нас. Според мълвата, германските държавни ръководители подписват при встъпването си в длъжност т.нар. Канцлер акт, принуждаващ ги да следват в работата си указанията на САЩ. Дали и ние не сме били предадени на някогашните поробители с подобно съглашение? Другояче не може да се обясни безразличието на нашите и европейските политици към нееднократното публикуване на карти, на които България е посочена като част от турската територия.  Беззащитните са богати с неприятели и е въпрос само на фантазия да се намери причина, заради която някой от тях да им посегне. Сценариите са множество. Например бандитските кланове започват война за преразпределяне на сферите си на влияние. Чиновниците на жълтите павета, които и сега не са особено дейни, не смогват да спрат феодализирането на държавата. И някой от съседите на юг, север или запад решава да откъсне част от територията ни.  Или напротив - по погрешка управлението попада в ръцете на хора, стремящи се да водят политика на независимост и неутралитет. Това естествено би засегнало нечии интереси и спонтанно избухналите \"протести на здравите демократични сили срещу авторитарния режим\" неминуемо биха довели до навлизането на чужди войски под претекст за предотвратяване на хуманитарната катастрофа.  Конфликтът би могъл да бъде етнически. През 1985 -1989 г. държавата бе спасена - Варненско, Добруджа, Лудогорието и Родопите останаха наши, но сетне властта се отказа от задълженията си и допусна създаването на пета колона. В районите, компактно населени с българи с мохамеданско вероизповедание, необезпокоявано действат чужди емисари, разпространяват се и идеите на радикалния ислям. Хората биват откъсвани от корена си, втълпява им се, че да си мюсюлманин и турчин е едно и също нещо.  Обезлюдяването на провинцията и плановете за разселването на чужденци, незаконно проникнали в ЕС, са фактори, усложняващи задачата по съхраняването на националната култура и суверенитета.  Престъпността и слабото правосъдие засягат пряко безопасността на държавата. Според отчет на МВР, разкриваемостта на престъпленията през първата половина на 2019 г. е едва 41,9%. Трябва да се подчертае, че статистиката отчита само регистрираните правонарушения и невинаги в официалните данни има логика. През 2016 г. вътрешният министър казва, че у нас действат 424 организирани престъпни групи, въпреки че през декември 2015-а е оповестено, че те са около 200. Според ГДБОП, през 2017 г. са разкрити 107 банди, през 2018 г. са разбити други 121. А мутрите продължават да контролират страната.  В предвоенна обстановка криминогенната ситуация би се влошила. Значителна част от населението е концентрирано в градовете, чиито покрайнини са заети от гета, приютяващи маргинализирани и ислямизирани елементи. Ако тази забравена от държавата тълпа излезе по улиците, тя няма да се задоволи само с разграбването на тържищата и супермаркетите, от които зависи съществуването на гражданите. Вероятно евентуални чужди войници, настъпващи по магистралата към Пловдив и София и десантиралите в Бургас и Варна, ще бъдат посрещани от оцелелите като спасители.  Съмнително е, че в сегашните условия може да бъде даден организиран отпор на потенциалния противник. Няма я базата. Дори жп комуникациите са в плачевно състояние. Държавата неглижира армията. Населението е необучено за действия при извънредни ситуации. Не се води начална военна подготовка. Отменянето на задължителната военна служба беше престъпление срещу държавата. Морално-психологическата устойчивост на обществото е слаба.  Неясно е състоянието на военновременните запаси.  Няма бомбоубежища.  Не се работи със запасняците, подлежащи на мобилизация. В отчетите за дейността на МО не се говори за учения за отработване на взаимодействието с другите държавни органи, гражданската администрация, болниците, частните организации.  Носят се слухове, че на 14.10.2019 г. \"Виваком\" е била купена от инвестиционния фонд \"BC Partners\". В такъв случай възниква въпросът за достъпа на МО и МВР до защитените телекомуникационни линии (преди време те бяха предадени от държавата на \"Виваком\" и се твърди, че силовите ведомства плащали на частника, за да могат да ги използват).   От Доклада за състоянието на отбраната и въоръжените сили на Република България става ясно, че изпращането през 2017 г. на една рота с орязан състав (80 човека и 18 единици техника) за патрулиране по българо-турската граница се превръща в изпитание за МО.  Всичко това навява съмнения, че при евентуално нападение само на места ще възникнат огнища на слаба съпротива. Пълномащабни бойни действия по-скоро биха водели съседните нам държави, които неминуемо след нахлуването на агресора ще поискат да заграбят своя дял от нашата територия.    Понастоящем българските въоръжени сили са в критично състояние. Разходите за отбрана растат, но се бави изпълнението на приоритетните инвестиционни проекти за модернизация.  Съединенията са недоокомплектовани с личен състав, като може да се предявят претенции към неговото физическо състояние и образование. Техниката е стара и амортизирана. Има трудности с материално-техническото осигуряване. Казват, че не достигат средства даже за боеприпаси - затова стрелби се провеждали предимно на ученията с международно участие (в същото време с продукция на военните ни заводи се въоръжават ислямски терористи, украинските неонацисти и всякаква паплач по целия свят). Съществува корупция. Съдейки по данните, таванът на оперативна подготовка на висшия ни офицерски състав е на ниво батальон (т.е. отговаря на някогашните капитани и майори). Генералските звания се дават като награда за партийна лоялност. И понеже разполагаме с предостатъчно паркетни офицери, баталиите за заемане на длъжности в представителствата на НАТО в чужбина са ожесточени. Лошо. Пак ни докараха дотук - да оплакваме оголялата българска войска и да хрантутим наши и чужди изедници. ", "date": "2020.01.06", "title": "Ако утре е война..."}
{"url": "https://duma.bg/kak-ot-milioni-pechalba-se-stigna-do-milioni-zaguba-n206340", "text": "Транспортът е важен стратегически сектор в структурата на националната ни икономика. Като мобилна система той осигурява пространствената връзка на производствения процес на територията на страната и извън нейните предели. Осигурява превоза на суровини и готова продукция, както и стоки по износа и вноса за реализация на външнотърговския платежен баланс на страната. Задоволява и потребностите на населението от вътрешни и международни превози. Този отрасъл е катализатор за състоянието на българската икономика. Железопътният транспорт в исторически план е фундаменталната база, върху която се изграждат и функционират останалите сектори на транспортната система. Той функционира вече над 150 години. Останалите видове транспорт (автомобилен, воден, въздушен и тръбопроводен) се формират едва в периода след 1945 г. Ж.п. транспортът у нас се появява в края на турското робство - в далечната 1866 г., преживял е няколко войни. В своето историческо развитие преминава през три етапа: периода от 1866 до 1944 г., 1944-1990 г. и периода след 1990 г. През втория етап се извърши удвояване и електрификация, внедри се електрическа тяга и съвременна осигурителна техника, доставен бе нов подвижен състав, който и сега се търкаля по стоманените релси на нашата железопътна мрежа. Обемът на превозите нарасна с бързи темпове. През третия етап обаче настъпи срив в обема на превозите и финансова криза. За разлика от западноевропейските железници, относителният дял на железопътния ни транспорт при формирането на брутния вътрешен продукт (БВП) на страната е незначителен. Обемът на товарните превози се намали 10 пъти, а при пътническите - 5 пъти. Персоналът е намален над три пъти. Основна причина за свиването на обема на товарните превози са сривът в продуктовата структура на българската икономика и навлизането на частни субекти в тази дейност. През 2015 г. от БДЖ товарни превози са превозени 8316 хил. тона товари, а от частния сектор 6393 хил. тона (43,5%).  За адаптирането на железопътния транспорт към условията на пазарната икономика се проведоха редица мероприятия. Но не бе постигната крайната цел - финансово оздравяване на системата. През 1989 г. жп секторът реализира печалба в размер на 91,743 млн. лв. Започна преходът. В тези години основен проблем на жп транспорта стана структурната реформа. В началните шест години на прехода бях председател на Управителния съвет на фирма \"БДЖ\". Тогава беше голяма лутаница, откъде и как да започнат реформите. Това наложи да поискаме помощ от Европейския съюз. от ЕС бяха изпратени 13 експерти за разработване на Програма за преструктуриране на железопътния транспорт. След няколко месечна работа програмата бе разработена - експертите предложиха да се формират две структури: Национална компания \"Железопътна инфраструктура\" и Национална компания \"Български държавни железници\". Може би това е най-ефективният модел на управление. Впоследствие обаче вместо този модел бе възприет принципът на организационно разграждане на системата. С това се наруши единният технологичен процес, въплътен в графика за движение на влаковете. Парадоксът е и в това, че една структура съставя графика, а друга структура го изпълнява. Сега функционират три структури: \"Холдинг БДЖ\" ЕАД, \"БДЖ - Пътнически превози\" ЕООД и \"БДЖ - Товарни превози\" ЕООД. Тази структура доведе до увеличаване на разходите. Пълно дублиране на административно-управленския персонал по хоризонтала и вертикала. Сега пътническите превози са на загуба от около 9 млн. лв. на тримесечие!  * Да се увеличи населеността на бързите и пътническите влакове. Приходите се увеличават при почти същите експлоатационни разходи. Пример: Преди време населеността на МБВ 460 (София - Букурещ) беше едва към 30%, а сега тя е чувствително увеличена. Нека се знае, че пускането на повече влакове намалява населеността. Т.е. необходима е оптимизация. * Да се подобри оборотът на товарните вагони по четирите елемента. Увеличаване на тонажа на товарните влакове. * Да се обеднят двете производствени структури. Мотивът да се оформят две структури в превозната дейност беше счетоводителски - всеки да си знае сметката. Приходите, разходите и крайният финансов резултат обаче са строго разграничени между двата вида превози. И при обединена структура ще се водят пак отделни отчети. А в центъра ще се съставя консолидиран отчет и баланс. Нали крайната цел е да се намалят разходите и да се стабилизира финансовата система. * Да се намали размерът на лихвите по кредита. Само един пример: За 2012 г. загубата възлиза на 27 634 хил. лв., в т.ч. лихвите са 17 494 хил. лв. (63,3%). * Да се оптимизират експлоатационните разходи и числеността на персонала, съобразно обема на превозната работа. * Да се оптимизира още един път размерът на таксите за използване на железопътната инфраструктура, техният оптимален дял в общите експлоатационни разходи е към 20%. * Да бъде преодоляна нелоялната конкуренция с автомобилния транспорт. Явно е, че и в бъдеще като финансов ресурс ще се използват главно четирите източника: - Собствени ресурси - Бюджетни ресурси - Ресурси от парични фондове и ЕС; - Поносим кредитен ресурс. * Наред с това е наложително и държавата да окаже по-осезателна помощ. Всяка година бюджетът осигурява на пътнически превози субсидия от порядъка на 170 млн. лв. Водят се разговори за доставка на нов подвижен състав, без да се дава информация кой ще финансира сделката. Без доставка на нов подвижен състав със съвременни технически и експлоатационни параметри за скорост 160 км/ч не е възможно пускането в експлоатация на високоскоростните железопътни магистрали Пловдив-Бургас и Пловдив-Свиленград. * При тази схема на бюджетно финансиране, логично възниква въпросът: Необходимо ли е за БДЖ да бъде запазен сегашният статут на търговско дружество, или да се приложи чл.62, ал.3 от Търговския закон? ", "date": "2020.01.06", "title": "Как от милиони печалба се стигна до милиони загуба  "}
{"url": "https://duma.bg/schupena-darzhava-n206343", "text": "Проблемът с водата у нас не е от вчера. Минаха повече от 20 години, откакто Световната банка, преди да отпусне първия милионен заем за ВиК сектора в България, отчете, че над 60% от питейната вода на нейната територия се губят. Десетилетията се изнизаха и според последния сравнителен анализ, одобрен от КЕВР, при инвестиции общо от държавата и оперативните програми за 193 млн. лв. само през 2017 г. течовете от водопреносната системата отново са в рамките на 64 на сто. А иначе четири министерства и всичките общини споделят отговорността за водните ресурси у нас. То не бяха стратегии, то не бяха реформи и накрая - \"ефективност нулева\", както пее Ицо Хазарта. Очевидно е, че този модел не работи. И Той реши пак да го променя и да прави нова държавна структура, която да обедини институциите и предприятията под една шапка. Холдинг с други думи. \"Евалла на холдинга\", както се поздравяваха мутрите в началото на 90-те.  А холдинги у нас дал Господ. Има Български енергиен холдинг, обединяващ държавните компании в енергетиката. Неговата основна функция през годините се оказа да прехвърля дълговете на едно предприятие на друго, но като цяло енергетиката продължава да затъва. Пример - дълговете на \"Топлофикация-София\". Нарицателен пример е и холдинг \"БДЖ\". Полза от него няма никаква. Сега тръгнаха уж да го закриват, но е късно, жп транспортът отдавна издъхна. Ще се опитат да му правят изкуствено дишане с парите, които се очаква да дойдат от концесията на \"Летище София\". Вече се задава и ВиК холдингът, който също едва ли ще сработи. Изобщо, защо у нас нищо не работи? Отговорът е елементарен. Защото в последните десет години всички елементи на държавността в България бяха изпотрошени и пратени за претопяване като италиански боклук в Плевен и Враца. Вече всичко и навсякъде зависи от Неговата воля, от Неговото настроение, от Неговата некомпетентност. Сега просто берем плодовете на счупената държавност.", "date": "2020.01.06", "title": "Счупена държава"}
{"url": "https://duma.bg/stranata-na-bokluka-n206344", "text": "За 12 години в ЕС България затвърди тъжния си имидж на най-бедната и изпаднала страна. От 28 държави в общността сме челници по най-ниски доходи, най-лошо и най-скъпо здравеопазване, най-висока смъртност, най-застаряващо и емигриращо население, най-много изпаднали деца от училище, най-много потребители на дрехи и автомобили втора употреба (внос от Западна Европа). Водим класациите и по \"производство\" на битови боклуци, и по открити сметища, тровещи почвата и водите ни. Не помогнаха и заплахите за санкции от Брюксел, че за толкова години членство и предвидени евромилиарди за екология още си хвърляме боклуците по поляни и дерета.  Германското издание \"Шпигел\" добави нови щрихи към злощастното ни евровегетиране, обявявайки, че водим и класацията по корупция. Затова не е чудно как цели влакови композиции и кораби с италиански боклуци, организирани от калабрийската мафия, са се озовали нелегално у нас, за да бъдат горени в частните тецове на приближени до властта бизнесмени.  Превърнахме се в европейската страна на боклука. А отговорните представители на същата власт - в МВР и МОСВ, вдигат рамене, мигат на парцали и се кълнат, че нищо не знаели и не били разрешавали. И даже се ядосаха на италианските власти и медии, че замесили България в скандала с Ндрангета. Ако не бяха разкритията на Ботуша, сега никой у нас нямаше да знае, че България е превърната в \"държава на боклука\". Което няма как да стане без покровителство от \"най-високо\" място. Страната ни ще се окаже и лидер в класацията на ЕС по внос на отпадъци - не само европейски, но и от цял свят. А депата с вносна смет вече никнат като гъби - особено в бедния Северозапад. И в това няма нищо чудно. Заради пустата ни беднотия се прочухме и като \"държавата на капачките\". Затова, молим братята италианци, в името на детското здравеопазване поне ни пращайте капачки! Така резилът ни в Европа поне би имал някакъв смисъл.", "date": "2020.01.06", "title": "Страната на боклука"}
{"url": "https://duma.bg/shamarat-na-shpigel-n206345", "text": "\"Законът в България е това, което заповяда Борисов\" - с този разгромяващ анализ немският \"Шпигел\" шамароса властта у нас и разби на пух и прах хвалбите й за розовата паралелна реалност, с които всекидневно ни облъчва. Не че не си я знаем тази очевадна истина, но огласена от авторитетна западна медия, боде по друг начин очите и съзнанието. И както обикновено става, реалната и правдива оценка за статуквото у нас, идва отвън. Източниците ни казват: кърлежите са превзели България. Дори ни казват кои са кърлежите, които също са ни известни, но мнозина у нас се страхуват да ги назоват, за да бъдат изметени.  Борисов и обкръжението му, разбира се, пазят ледено мълчание. А \"Шпигел\" жигосва и оня разперен чадър над тях от страна на Европейската комисия, която е в час и с корупцията, и с фалшивата медийна свобода и с цялостното мафиотизирано управление, но уверява как в страната ни имало \"върховенство на закона\".  Всичко, което чете човек, е толкова вярно, че чак му идва да се засрами. Но отзвук никакъв, освен писане по форумите. Дали ще са пасивни така французите или гърците, при подобна статия? Никой обаче не ни е виновен. Много е лесно да си купиш беден народ. Подхвърлиш му някоя трохичка и той вече е твой. Малко по-трудно е да си напазаруваш гладен политик. Там трябва да хвърлиш много повече. Трябват и пазарлъци и обещания. И тогава и той става твой. ГЕРБ отдавна се слива успешно с държавата, а до фразата \"Държавата - това съм аз!\" остава само една крачка. Има дори хора, които целуват портрета му сутрин, а други направо се подмокрят, като го видят да ръси умни мисли по телевизията. Ако пък им иде и на крака да ги сурвака - зарязват дом и семейство, за да го попрегръщат и поцелуват малко. Затова и правим серия грешни избори, а всеки избор си има последствията. Който не може да прецени тези последствия, плаща жестоко. Затова и за изчезването ни като нация и държава, което е в ход, никой друг няма да ни е виновен.  ", "date": "2020.01.06", "title": "Шамарът на \"Шпигел\""}
{"url": "https://duma.bg/kratki-novini-n206346", "text": "Заместник-председателят на държавния концерн \"Белнафтехим\" Владимир Сизов заяви, че Беларус очаква да получи 650 хил. тона петрол от Русия до края на януари. Той уточни, че на първия етап ще бъдат доставени около 100-130 хиляди тона нефт. Президентите на Русия и Беларус Владимир Путин и Александър Лукашенко на 30 и на 31 декември проведоха два телефонни разговора, по времето на които обсъдиха доставките на руски нефт в Беларус и въпросната доставка и транзит на газ.  Хиляди французи излязоха по улиците на Франция на пореден протест срещу предложената от президента Еманюел Макрон пенсионна реформа. Част от протестиращите бяха облечени в жълти жилетки, които през последната година станаха символ на противопоставяне на опитите на Макрон за реформи. Синдикатите организират нов мащабен протест в четвъртък, когато се очаква учители, медицински работници и други да се присъединят към стачката. Бойци на сомалийската джихадистка групировка \"Ал Шабаб\" са нападнали военна база в Кения, използвана от местни и американски войници, съобщават световните медии. Нападението е било отблъснато въпреки твърденията на групировката, че нейни бойци са успели да превземат силно укрепената военна база и са установили контрол върху част от нея. Но от командването на САЩ в Африка съобщиха, че при нападението са били унищожени два самолета - американски и кенийски, два американски хеликоптера и голям брой автомобили на американската армия. Федералният президент Александър ван дер Белен ще закълне новото правителство на Австрия на 7 януари. По-рано в събота конгресът на Зелената партия одобри бъдеща правителствена коалиция с консервативната Австрийска народна партия. На 2 януари лидерът на консерваторите Себастиан Курц и лидерът на Зелените Вернер Коглер представиха съвместна правителствена програма за коалиция.", "date": "2020.01.06", "title": "Кратки новини"}
{"url": "https://duma.bg/mashtaben-konkurs-za-klarinetisti-v-sofiya-prez-april-n206337", "text": "Мащабен международен кларинетен конкурс, който носи името на проф. д-р Сава Димитров - основател на българската школа и музикант, оставил следа в развитието на музиката в световен мащаб, ще се състои през април т.г. в София за първи път. Общият награден фонд на събитието, който включва парични и предметни награди, е близо 50 хил. лева. С това България прави заявка за най-сериозния конкурс за кларинетисти в света. Доказателство е и ангажирането на едни от най-добрите изпълнители на този инструмент в състава на журито, посочват организаторите. \"Конкурс от такъв ранг не е правен у нас и не говоря само за кларинетен, а изобщо за музикален. Задачата ни определено е амбициозна, но не и нереалистична. Фактът, че авторитети от световна величина се съгласиха да се ангажират с проекта и да се включат в журито, е доказателство за това. Доверие ни гласува и водещият производител на кларинети в света, който ще предостави като награди два модела от най-високия клас за победителите в две от категориите. А това наистина е сбъдната мечта за младите изпълнители\", обясни проф. д-р Сава Димитров, председател на Организационния комитет и внук на основателя на кларинетната школа у нас. Първият международен кларинетен конкурс \"Проф. Сава Димитров\" ще се проведе от 20 до 26 април в София в пет състезателни категории според възрастта на изпълнителите, като за всяка от тях има предварително обявен ясен регламент. Участие могат да вземат музиканти, родени след 1 януари 1994 г., с предварително записване. Онлайн регистрацията е до 15 февруари или до 15 март, в зависимост от категорията.  \"Очакванията ни като за първо издание са да имаме сериозен интерес от различни държави, особено от Балканите. Вярвам, че българската школа също ще има силни представители. Намерението ни е конкурсът да стане традиционен и да се провежда на всеки две години, с възможност да привлича все повече музиканти от цял свят\", сподели проф. Димитров. Конкурсът се организира от фондация \"Проф. Сава Димитров\" и Националната музикална академия \"Проф. Панчо Владигеров\" в партньорство с Министерството на културата, Министерството на образованието и науката, Столичната община, Съюза на българските композитори, Софийската филхармония и Българското национално радио. Той ще бъде отворен за публика и ще завърши с галаконцерт на победителите.", "date": "2020.01.06", "title": " Мащабен конкурс   за кларинетисти   в София през април"}
{"url": "https://duma.bg/piyan-pregazi-6-turisti-v-italiya-n206348", "text": "Шестима души бяха убити на място и още 11 души са били ранени, след като автомобил е ударил група млади германци в Южен Тирол, Северна Италия. Шофьорът е местен жител, който шофирал под въздействието на алкохол, съобщават световните осведомителни агенции. Трима от ранените са в тежко състояние. Една жена е транспортирана в австрийския град Инсбрук за спешно лечение. Според италианските медии шофьорът на колата е 28-годишен жител на община Киен, като е бил пиян по време на инцидента.", "date": "2020.01.06", "title": "Пиян прегази 6 туристи в Италия"}
{"url": "https://duma.bg/haftar-bombardira-tripoli-n206349", "text": "По военно училище в района на Ал-Хадба в либийския град Триполи беше извършен въздушен удар. При него са загинали 28 души. Това съобщи във фейсбук министерството на здравеопазването от Правителството на националното споразумение (ПНС) на Либия. Бомбардираното военно училище се намира в район, който се контролира от ПНС. В неделя се появиха информации, че при обстрел на летище \"Митига\" в Триполи е загинал още един човек. След падането на Муамар Кадафи страната е на практика разделена на две, с две различни администрации.  Противникът на ПНС маршал Халифа Хафтар, който контролира източната част на Либия, обяви поредна военна кампания и пълна мобилизация срещу Триполи в отговор на подписаното с Турция споразумение за военно сътрудничество. Малко по-късно парламентът на източната част гласува за отхвърляне на споразуменията, сключени между ПНС и Турция относно морските зони в Средиземноморието и военно сътрудничество, пише електронното издание на атинския ежедневник Kathimerini, като се позовава на информация на Egypt Today. Извънредната сесия на парламента се проведе няколко часа, след като Хафтар призова либийците да вземат оръжие в отговор на евентуална военна намеса на Анкара.", "date": "2020.01.06", "title": "Хафтар бомбардира Триполи"}
{"url": "https://duma.bg/prez-2019-g-meditsite-iskat-vlastta-gi-lazhe-n206342", "text": "И 2019 г. не мина без протести на медици. По традиция първи надигнаха глас общинските болници. Този път не се стигна до протест. Пак по традиция, но този път предизборно, устата им бяха запушени с обещание за 30 млн. лв. Един четвъртък премиерът Бойко Борисов се срещна с представители на Сдружението на общинските болници и се разпореди до петък (!) МЗ да изготви предложения за решаване на проблема. \"Болници в мое управление няма да закрия, парите за здраве се увеличават всяка година, затова искам решение\", отсече Борисов. Забравил, че в първия му мандат бяха закрити общинските болници в Бобов дол, Брезник, Генерал Тошево, Дряново, Елена, Кула, Трън... И МЗ очевидно забрави, че когато през 2018 г. общинските болници искаха 30 млн. лв., за да се закрепят, обясни, че това е непозволена държавна помощ, която подлежи на санкция от Брюксел... 30-те милиона все пак бяха дадени, но не само на общинските болници. За тях бяха 18 млн. лв, а останалите - за областните. И още нещо любопитно: управляващите развързаха кесията повече от година, след като депутатите задължиха министъра на здравеопазването до 3 месеца (до май 2018 г.!) да представи в ресорната парламентарна комисия концепция за стабилизиране и оздравяване на общинските болници. Паричките, които според Кирил Ананиев трябваше да стигнат за 25-40% увеличение на заплатите, се очакваше да гарантират на управляващите безпротестно властване поне до евроизборите. Но се случи непредвидимото - лавина от сестрински протести. - отказаха да подпишат новите си договори за 580 лв. брутно месечно възнаграждение, а министър Ананиев обеща да \"търси варианти\". По-късно намекна, че се обмисляло да се предостави статут на \"защитени\" на общинските болници, но и тази приказка е забравена. Последваха протестите в Пловдив, Карлово, Враца... Казанлъшките медици излязоха с декларация, в която настояха за промени в статута на общинските болници и прогнозираха, че ако това не се случи, повечето от тях ще се самозакрият заради липса на специалисти. 73-годишният акушер-гинеколог Захари Стойчев от местната болница обяви гладна стачка заради кризата в здравеопазването. На 1 март медицински сестри, организирани във Фейсбук, излязоха на национален протест, след което последваха още няколко протеста, водени от медицинската сестра Мая Илиева. Правителството отново се опита да замете проблема, като обеща пари -  На 10 април кабинетът шумно одобри новата сума \"за субсидиране на болниците\" с обещанието това да направи възможно медицинските сестри да получат 950 лв. начална заплата. Министър Ананиев дори се опита някак между другото да обясни как ще бъде постигната целта, заложена в Колективния трудов договор в бранша. Така цяла България повярва, че заплатите на лекарите, но най-вече на сестрите, са увеличени благодарение на правителствената щедрост. Не за дълго! В средата на април лъсна още една добре потулена истина - лимитите за хоспитализация в Специализираната болница по детски болести \"Проф. д-р Иван Митев\" и мизерните заплати на работещите там. Лимити за Педиатрията няма, но от болницата не били разбрали, заобяснява се председателят на Надзорния съвет на НЗОК и зам.-министър на здравеопазването Жени Начева. Медиците обаче не си замълчаха и поискаха публично опровержение и извинение от Начева. В средата на май, след серията от протести, в които участваха и много граждани,  срещна се с педиатри и неонатолози. След срещата Ананиев обяви, че държавата ще отпусне 3 млн. лв. за заплатите на персонала и за купуване на нова техника. Така Борисов пак тушира напрежението с пари. Е, после стана ясно, че 1,7 млн. лв. са за Специализираната детска болница, а останалите - за детските отделения в болниците в страната. В средата на май БЛС договори с НЗОК увеличение на цените на клинични пътеки за детски и за белодробни болести. Увеличението на стойност 50 млн. лв. трябваше да влезе в сила на 1 юни.  Протестите обаче не спряха. През септември сестрите проведоха пореден национален протест, разпънаха палатки пред Народното събрание и обявиха, че всъщност няма ефект от отпуснатите от правителството 50 млн. лв. за заплатите им. \"Ние сме ги пратили тези пари. И аз искам двойно, кой не иска двойно? Вчера съм се карал на Ананиев къде са 50-те милиона, които дадохме. Те не са 50 милиона, а са 86 милиона. Той да се оправдава\", ядоса се на Ананиев премиерът. Дни по-късно стана ясно, че 50-те милиона не били 50, а само 6. На 9 май тихомълком правителството променя постановлението си от 10 април за отпускане на допълнителни средства от МЗ. Така премиерът отново мина зад кулисите и остави Ананиев да се оправя с медиите и да се оправдава пред обществото. Оказа се, че ключовата дума била \"до\", т.е. до 50 млн. лв.  Междувременно  От средата на 2019-а те аха да се случат и все не се случваха. В последните дни на януари в България гостува президентът на Европейската асоциация за гръдна хирургия и белодробни трансплантации проф. Валтер Клепетко. Премиерът пак се би в гърдите като национален спасител: \"Начертахме мерките, чрез които нуждаещите се от белодробна трансплантация българи ще получават у нас животоспасяващото лечение!\" Големите надежди, че проф. Клепетко ще помогне да се изчистят пречките между Виенската университетска болница с МЗ и българи (уверението бе, че до 10 нуждаещи се до 2020 г.) отново ще имат шанс за присаждане на бял дроб, не се оправдаха и само едно момиче има късмета да бъде трансплантирано във Виена. Следващото в листата бе върнато. А и не стана много ясно колко български лекари и за колко дни са били обучавани в белодробна трансплантация. За сметка на това, изневиделица гръмна новината, че в болница \"Лозенец\" (същата, правителствената, която преди година управляващите се опитваха да \"трансформират\" в национална педиатрична - б.а.) е направена първата у нас белодробна трансплантация. Присаждането на белия дроб е направено със съдействието на медици от Хановер. Ананиев от парламентарната трибуна \"обясни\", че обученията на български лекари за белодробни трансплантации ще започнат през 2020 г., а първите трансплантации у нас - през 2020-2021 г. За правителството тези подробности едва ли имат значение, то очевидно разчита на късата ни памет. А тя не е никак къса - през 2003 г. изцяло български екипи, ръководени от проф. Александър Чирков, извършиха първите у нас трансплантации сърце-бял дроб и само бял дроб... Иначе през годината агенцията за трансплантация се сля с медицинския одит и я \"трансформираха\" в Изпълнителна агенция \"Медицински надзор\", но от това не спечели нито одитът, нито надзорът, а още по-малко - трансплантациите.  В забвение се оказа и Ямболската болница \"Св. Пантелеймон\". На последното си за годината заседание на 27 декември кабинетът реши, че отменя постановлението си от 9 май 2019 г., според което трябваше МЗ да даде 8,1 млн. лв. за ремонта на т.нар. нова болница. \"Поех ангажимент за изграждането на спортна зала и ремонт на болницата\", каза предизборно в Ямбол Борисов. \"Утре (на 8 май - б.а.) ще отпуснем 27 млн. лв. Сегашната болница е на павилиони, а пациентите се пренасят на ръце, което е недопустимо\", обеща премиерът след среща с ръководството на болницата. А Ананиев след него обясни, че през 2019 г. ще са 8,1 млн. лв., през 2020 - 13,5 млн., а през 2021 - 5,4 млн. лв. Може и да се случи,  ... Протестите на медицински сестри, обединени под лидерството на Мая Илиева, не стихнаха. С помощта на тогавашния омбудсман Мая Манолова те се сдобиха с проектозакон за съсловните организации, който очаквано не мина в парламента. Да не забравяме, че през годините имаше не един и два опита фелдшери, физиотерапевти и др. медицински специалисти да създадат свой профсъюз, отделен от Българската асоциация на професионалистите по здравни грижи. Междувременно в началото на октомври организираха протест на медици КНСБ и БАПЗГ (през март те се разграничиха от протестите на медсестрите, организирани във фейсбук - б.а.), но в него отказаха да се включат БЛС, Столичната колегия на БЛС, Националното сдружение на общопрактикуващите лекари, Сдружението на общинските болници, Асоциацията на студентите лекарски асистенти.  Сестрите около Мая Илиева не спряха и в средата на декември разпънаха палатки пред Министерския съвет, след като обявиха, че са учредили нов Синдикат на медицинските специалисти, в който се включили сестри, акушерки, фелдшери, физиотерапевти, т.е. пак медицинските специалисти в един профсъюз. Въпреки че синдикатът на практика дублира състава на БАПЗГ, организацията се кани да се бори да стане национално представена! На 1 декември около 15 представители на новия профсъюз нощуваха под прозорците на \"Дондуков\" 1 в очакване на среща с премиера. Той пренасрочи официално обявената за 3 декември от 10 ч. среща на 2 декември от 18,30 ч., та завари неподготвени сестрите, които даваха интервюта по радиа и телевизии. С 30 минути закъснение, които  срещата все пак се състоя. Сестрите искаха да кажат очи в очи на Борисов \"как стоят нещата в здравеопазването\", а той, както си знае, прати Икономическа полиция в болниците. \"Има няколко теми, по които можем да сме си полезни. Най ми е лесно да започнем с корупцията\", каза им Борисов и привика спешно вътрешния министър. Сестрите като усетиха как той ги разбира тези неща, заразказваха надълго и нашироко за болничните далавери. Без да кажат дали наистина във всички болници корупцията стои преди медицината и преди изначалната й мисия да дарява здраве и да спасява живот. Иначе по едно от основните искания на сестрите (2 минимални заплати, както заявиха на 1 март, а не 950 лв. - б.а.) премиерът предложи лекарите с по \"12 хил. лв.\" да им дадат част от парите си. Това измисли. След срещата на \"Дондуков\" 1 не стана съвсем ясно дали сестрите ще получат дълго чаканото увеличение на заплатите. Ако има увеличение, ще бъде ли то за всички сестри, независимо къде се намират и чия собственост е лечебното заведение, в което работят? Отговорът ще бъде ясен през 2020 г. Но веднага след срещата пък стана ясно, че премиерът вкара клин между лекарите и сестрите, основавайки се на принципа, който единствен познава: \"Разделяй и владей!\" Иначе и през 2019 г. поредният опит за рестарт на химерична реформа в системата удари на камък. Опитът на МЗ да предложи някаква \"смяна\" на финансовия модел срещна отпор и на медици, и на пациенти, и на застрахователи. Но на кого му пука, след като ГЕРБ продължават да са на власт, а пари за здравеопазване има само когато протестиращите трябва да му се махат от главата. Реформи не се случиха, никакви дейности от болничната помощ не бяха изведени в доболничната, за да се намалят хоспитализациите, електронната здравна карта, електронните рецепти, единната информационна система и прочее неща, които от години са всекидневие за европееца, за българския европеец остават нещо, за което чете във вестника и цъка с език. А надежда да ни ги \"донесат\" Дядо Коледа или поне Дядо Мраз (все едно през коя година), май няма. И все пак, ако нещо добро се е случило в българското здравеопазване и медицина, то е единствено плод на работата и себеотдаването на лекари, помнещи Хипократовата клетва, сестри, незабравили човещината, екипи, за които медицината трябва да пази живота и да връща здравето на хората.", "date": "2020.01.06", "title": " През 2019 г.: Медиците искат, властта ги лъже"}
{"url": "https://duma.bg/snyag-zasipa-balkanite-n206350", "text": "Близо 700 селища в източната част на Турция са блокирани от снега, който натрупа в тази част от страната, съобщи bTV, цитирайки турската телевизия НТВ. Виелици и интензивни снеговалежи прекъснаха достъпа до 674 селища в Източен Анадол, където зимата започва рано и продължава дълго. В плен на снега са селища в окръзите Ерзинджан, Ерзурум и Тунджели. Властите полагат усилия за разчистване на пътищата и осигуряване на достъпа до блокираните села. В същото време гръцките власти обявиха в неделя сутринта, че ограничават движението на автомобили с товаровместимост над 1,5 тона по границата с България заради очаквания обилен снеговалеж. По-късно обаче наложената забрана за преминаване през граничните пунктове Кулата-Промахон и Капитан Петко войвода-Орменион бе отменена до 18 ч. в неделя.", "date": "2020.01.06", "title": "Сняг засипа Балканите"}
{"url": "https://duma.bg/tri-slantsa-izgryaha-nad-kitay-n206327", "text": "Рядък природен феномен, наречен \"слънчево куче\", бе заснет в Североизточен Китай, съобщи \"Чайна глобъл телевижън нетуърк\" (CGTN), цитирана от \"Дарик нюз\". Кадрите показват три слънца в небето, които изглеждат реални. Тази оптична илюзия е резултат от пречупване на светлината, в резултат на което се появяват ярки ореоли както отляво, така и отдясно на Слънцето.  \"Тази грандиозна гледка е причинена от природен феномен, наречен \"слънчево куче\", известен още като лъжливи слънца или пархелий (оптичен феномен, при който около източника на светлина се образува светещ пръстен), в резултат на пречупване на светлината през ледени кристали, коментират в туитър от CGTN.", "date": "2020.01.06", "title": "Три слънца изгряха над Китай"}
{"url": "https://duma.bg/posledna-nadezhda-za-voleybolistite-n206324", "text": "Националният ни отбор по волейбол стартира днес в последната квалификация за Олимпиадата в Токио 2020. \"Лъвовете\" започват в Берлин в 18.00 часа срещу фаворита Франция, който е сред неудобните съперници. В германската столица за едно място се борят осем тима, които са разделени в две групи по четири. Те ще играят всеки срещу всеки, а първите два от всяка група ще се срещнат на кръст в 1/2-финалите. В групата българите ще играят още със Сърбия и Нидерландия, докато при домакина Германия са Белгия, Словения и Чехия. България среща \"лалетата\" във вторник от 15.00 часа, а \"плавите\" в сряда от 18.00 ч. До момента място на Игрите си осигуриха домакинът Япония, Бразилия, САЩ, Италия, Полша, Русия и Аржентина. През януари предстоят да се изиграят още квалификациите за Азия, Африка, Северна и Южна Америка. България беше близо до класиране на Игрите, но допусна обрат срещу Бразилия в домашната квалификация през август във Варна.", "date": "2020.01.06", "title": "Последна надежда за волейболистите"}
{"url": "https://duma.bg/prezidentat-na-uganda-hvana-dzhunglata-n206328", "text": "Държавният глава на Уганда Йовери Мусевени започва шестдневен пешеходен преход през джунглата, съобщи Би Би Си. 75-годишният Мусевени ще повтори 195-километровия маршрут, който неговите въоръжени отряди направили през 1986 г., когато взели властта в Уганда след падането от власт на президентите Амин и Милтън Оботе. Походът на Мусевени започна в столицата Кампала и ще завърши в западния град Бирембо, където са били едни от най-ожесточените сблъсъци между бунтовниците, оглавявани от него и войските на президента Оботе на 10 януари 1986 г. Критиците на президента наричат прехода пиар номер и \"разхищение\", заради предстоящите следващата година президентски избори, на които Мусевени ще търси нов, шести пореден мандат. 75-годишният Йовери Мусевени е един от най-дълго управлявалите лидери в Африка. ", "date": "2020.01.06", "title": "Президентът на Уганда хвана джунглата"}
{"url": "https://duma.bg/v-indoneziya-schupiha-rekorda-za-tsvete-gigant-n206329", "text": "Учени в Индонезия са открили нов гигантски екземпляр от най-голямото цвете в света - рафлезия. Цъфнало, то достига невероятните 122 см в диаметър, съобщиха от Центъра за защита на природните ресурси на Западна Суматра, цитирани от БГНЕС. Измереният диаметър на цветето поставя абсолютен световен рекорд. Новият огромен цвят на рафлезията е израснал на мястото на стария, който държи досегашния световен рекорд, но е бил с 10 см по-малък. Рафлезията е паразитно растение, което няма листа и корени. Образува съцветие от тъканите на растението гостоприемник, като притежава специални власинки за смучене на хранителни вещества. Рафлезията обаче разцъфтява едва за 7-10 дни. Интересно е, че за размножаването си рафлезиите имат нужда от помощта на някое едро животно,което с крайниците си ще смачка плода и ще пренесе семената на друго място.", "date": "2020.01.06", "title": "В Индонезия счупиха рекорда за цвете гигант"}
{"url": "https://duma.bg/litovets-povede-na-dakar-v-sauditska-arabiya-n206323", "text": "Литовецът Вайдотас Жала изненадващо поведе на рали \"Дакар\", което за първи път се провежда в Саудитска Арабия. Пилотът на Мини завърши първия етап в пустинята за 3:19:4 часа. Втори при автомобилистите е обичайният фаворит Стефан Петерханзел (Фр, Мини) на 2,14 мин., пред Карлос Сайнс-старши (Исп, Мини) на 2,50, шампионът от 2019 г. Насер Ал-Атия (Кат, Тойота) на 5,33 и др. Дебютантът в най-трудното рали състезание в света - двукратният световен шампион във Формула 1 Фернандо Алонсо (Исп, Тойота) се представи на ниво, като даде 11-о време на 15,27 мин. Миналогодишният победител при мотоциклетистите Тоби Прайс с КТМ показа, че пак ще бъде претендент за трофея, като поведе след първия специален етап с дължина 319 км от Джеда до Ел-Ваджх. Австралиецът финишира за 3:19:33 ч. 42-ото издание на ралито се провежда в Саудитска Арабия поради финансови съображения. От 1979 до 2007 г. то бе известно под названието \"Париж-Дакар\", като значителна част от маршрута му преминаваше през Африка. От 2009 до 2019 г. състезанието се провеждаше в Южна Америка, но миналата година беше само в Перу, защото Боливия и Чили се отказаха от домакинство. Саудитска Арабия има 5-годишен договор. Сега финалът ще е на 17 януари след преминати над 9000 км, разделени в 12 етапа, предимно през пустинята.", "date": "2020.01.06", "title": "Литовец поведе на \"Дакар\" в Саудитска Арабия"}
{"url": "https://duma.bg/te-e-dumata-na-desetiletieto-v-sasht-n206331", "text": "Американското дружество по диалектите избра за дума на десетилетието неутралното местоимение \"те\" (they), използвано от все повече хора, които отказват да приемат за себе си категориите мъж или жена, съобщи агенция \"Франс прес\", цитирана от \"Дараик нюз\". Други финалисти за дума на десетилетието бяха \"климат\", \"аз също\", \"черният живот също е важен\". Местоимението \"те\" вече е било избрано за дума на 2019 г. от речника \"Мериам-Уебстър\". То се използва в единствено число от все повече американци, които се определят като \"небинарни\". \"Когато основна част на речта като местоименията стават важен показател за тенденциите в обществото, лингвистите наострят уши\" - каза лингвистът Бен Зимър, който председателства вчера гласуването в Ню Орлиънс.  \"Те\" е била и дума на годината на Американското дружество по диалектите през 2015 г. Организацията е основана през 1889 г. Състои се предимно от лингвисти и университетски преподаватели, но членството е открито. За дума на десетилетието 2000 г. - 2009 г. Американското дружество по диалектите избра \"гугъл\", а на 1990 г. - 1999 г. - \"уеб\".  Все повече знаменитости се определят като небинарни, например певецът Сам Смит и актрисата Индя Мур. Показателно за нарастващата значимост на това явление в обществото е и все по-широкото присъствие на такива образи в сериалите и шоубизнеса, коментират експертите.  \"Климатична стачка\" пък е словосъчетанието на 2019 г., избрано в края на миналата година от издателството \"Харпър Колинс\", публикуващо тълковен речник на английския език, припомня \"Дарик нюз\". Причина са набиращите популярност протести под наслова стачка за климата, вдъхновени от 16-годишната Грета Тунберг. Примерът й последваха ученици и студенти от много страни по света. ", "date": "2020.01.06", "title": "\"Те\" е думата на десетилетието в САЩ"}
{"url": "https://duma.bg/chestvame-172-godini-ot-rozhdenieto-na-hristo-botev-n206334", "text": "Тържествено честване по повод 172-та годишнина от рождението на именития поет, публицист, общественик и революционер Христо Ботев ще се състои днес, 6 януари, от 13 ч. пред неговия бюст паметник в Борисовата градина. В програмата ще участват Силвия Лулчева, мъжкият вокален ансамбъл \"България\" с художествен ръководител Валентин Бобевски и Гвардейският представителен духов оркестър. Слово ще произнесе доц. д-р Тодор Чобанов, заместник-кмет на Столичната община, която е съорганизатор на празничното събитие заедно с Министерството на отбраната и Общонародната фондация \"Христо Ботйов\".", "date": "2020.01.06", "title": "Честваме 172 години от рождението на Христо Ботев"}
{"url": "https://duma.bg/zvukoviyat-muzey-predstavya-izkustvoto-na-boris-hristov-n206333", "text": "Изкуството на Борис Христов представя рубриката \"Звуковият музей\" в къщата музей на прочутия оперен бас в София, ул. \"Цар Самуил\" 43, на 9 януари от 16 ч. В програмата: творби от Глинка и Бородин, звукозаписи от 1962 г. от колекцията на Ричард Брабърн. На 14 януари от 16 ч. в същата рубрика ще звучат произведения от  Гуно, Глук, Верди, Глинка, Бородин, Мусоргски. Входът и за двете събития е по 2 лв.", "date": "2020.01.06", "title": "Звуковият музей представя изкуството на Борис Христов"}
{"url": "https://duma.bg/ivan-gazdov-praznuva-imen-den-s-blits-izlozhba-v-galeriya-arte-n206336", "text": "\"За именния си ден Иван Едуард Газдов - ексцентричният професор от Художествената академия с осанка на отегчен идалго, прави подарък на софийската публика. Излага в галерия \"Арте\" за три дни три графикатури в респектиращ формат, съпътствани от десетина по-малки образци на този негов авторски жанр, разнасящ славата му и тук, и далеч оттук, отбелязва доц. Георги Лозанов. Графикатурите са на въображаем град, който всеки артист има в главата си, заедно с въображаем музей, въображаема муза, въображаема вятърна мелница и т.н. Работата е там обаче, че въображаемият град на Газдов е съвсем реален и си има име - Ямбол, родното място на художника. Но докато Газдов го е рисувал, докато го е зареждал със спомените си, докато е давал простор на таланта си, докато е влизал в причудливи детайли, Ямбол е напуснал реалността, за да се превърне в писмо до приятелите в Отвъдното, в илюстрация към ненаписана приказка, в разговор между дете и възрастен, които се оказват един и същ човек. И тази година той става на 75. Затова изложбата е благотворителна и средствата, събрани от нея, ще бъдат вложени в юбилейно издание, представително за дългия творчески път на Иван Газдов. А детето... То, разбира се, ще продължава да рисува, все едно че вижда света за първи път\", завършва доц. Георги Лозанов. Той ще открие на Ивановден - 7 януари, от 18 ч. блиц изложбата на Иван Газдов в столичната галерия \"Арте\" (ул. \"Бузлуджа\" 31). Творбите ще може да се разгледат само до 10 януари в 18 ч. \"Изкуството е най-странното нещо в живота, защото изобщо не е задължително да го има. Без него се живее (и то добре), защото иначе неговото съпричастие в душата на човека представлява една колизия, обикновено естетическа. Но при нейното преодоляване изведнъж хоризонтът просветлява и се откриват велики пространства на хармония, на омиротворение, облъхнато от морал и неговия апотеоз - обичта и любовта. И всичко това е дело на най-невинните обитатели на обществото - художниците. Тези трубадури се стараят, независимо с каква форма, да материализират човещината, та да не сме толкова самотни в нематериалните си пориви. Тези картини пред вас са такъв порив. Започнати преди повече от пет години, първоначалните варианти се развиваха и попълваха с нови и нови несъществуващи архитектурни елементи. А те пък са свързани в пространството на картините като зърна от моя лична броеница, съставена от скъпоценни части, фантастични елементи, олицетворяващи градското ни зараждане... Не търсете прилики. Ако има нещо познато, то е случайно. Не е случайна, обаче, възхвалата на нашето вековно населено място, където \"идеите прещракват\" (позволявам си да перифразирам чудесния Кирил Кръстев)\", пише проф. Иван Газдов.", "date": "2020.01.06", "title": "Иван Газдов празнува имен ден с блиц изложба в галерия \"Арте\""}
{"url": "https://duma.bg/doyde-vremeto-na-razsola-n206326", "text": "След дългата серия от коледни и новогодишни празници е време за възстановяване и изтрезняване, и то експресно, защото сега Йордановците и Ивановците подготвят нови софри за именните си дни, напомнят от сайта Актуално.ком.  Най-бързото решение за прогонването на махмурлука се крие в мазетата и терасите на домовете ни - зелевият сок, известен още като разсол. Някои хора прибавят към него и апетитни добавки с цел по-бързо изтрезняване, а и засищане, припомня пък Нова телевизия.  Освен като лек срещу махмурлука, киселото зеле е познато и като един от най-добрите антиоксиданти. \"То е една от тайните и за хубава кожа. Подмладява я и намалява бръчките. Подобрява и вида на ноктите и косата, както и обмяната на веществата\", заявява диетологът Енджи Касабие, цитиран от \"Актуално\".", "date": "2020.01.06", "title": "Дойде времето на разсола"}
{"url": "https://duma.bg/slovachka-izprevari-shifrin-na-slalom-v-zagreb-n206375", "text": "Петра Влъхова спечели слалома от Световната купа по ски в Загреб. Словачката изненадващо изпревари суперфаворитката Микаела Шифрин, като даде общо време от 1:57,98 мин. Американката остана втора на 1,31 сек. Влъхова записа втора победа за сезона и 11-а в кариерата си. Трета в Хърватия е Катарина Лийнсбергер (Ав) на 3,49 сек. В генералното класиране Шифрин води с 826 т., пред Влъхова 513, Федерика Бриньоне (Ит) с 451 и др. Снощи в Загреб се проведе и слаломът при мъжете, а Алберт Попов се нареди 35-и в първия манш и не се класира за втория. Българинът фиксира 59,67 сек. и беше по-бавен с 2,18 сек. от най-бързия Рамон Ценхойзерн (Швейц).", "date": "2020.01.06", "title": "Словачка изпревари Шифрин на слалом в Загреб"}
{"url": "https://duma.bg/dve-pobedi-za-shinikova-v-okland-n206379", "text": "Изабелла Шиникова (№171 в света) записа две победи на тенис турнира в Окланд, Нова Зеландия. Българката стигна последния кръг на квалификациите след обрат над Джулия Гато-Монтиконе (Ит) с 2:6, 6:4, 6:4. Преди това нашата сломи Валерия Савиних (Рус) с 6:2, 7:6 (4). За място в основната схема Шиникова излиза срещу Греет Минен (Бел, №110). Българката заслужи 14 т. ранглистата, с които ще прогресира с три места.", "date": "2020.01.06", "title": "Две победи за Шиникова в Окланд"}
{"url": "https://duma.bg/balgariya-dokosva-14-final-na-atp-kap-n206325", "text": "България докосва 1/4-финал на дебютното издание на АТП Къп ($15 млн.) в Австралия. Тенисистите ни оглавяват група С, след като биха и Молдова с 2:1. Според регламента място в топ 8 намират победителите от всички шест групи и двата най-добри втори отбора. Утре България играе с Белгия и при краен успех ще си подсигури първото място. В групата обаче може да се завихри \"въртележка\", защото изненадващо Белгия падна от Великобритания (1:2) и двата отбора са с по победа и загуба. Без шансове е единствено Молдова, която е с две поражения. Победителят от нашата група излиза на 1/4-финал срещу най-добрия от група F, като това по всяка вероятност ще са домакините от Австралия. Във II кръг в Сидни Димитър Кузманов (щ423 в света) се справи с Александър Козминов (щ818) с 6:1, 7:5 за 109 мин., а играещият ни капитан Григор Димитров (щ20) не бе особено затруднен от първата ракета на Молдова Раду Албот (щ46) и подпечата крайния успех с 6:2, 6:3 само за 84 мин. На двойки Димитров и Александър Лазаров паднаха от Албот и Козминов с 4:6, 6:7 (4) за 90 мин. Утре Димитров излиза срещу Давид Гофен (щ11), срещу когото има 8 победи в 9 мача. Кузманов ще спори с ветерана Стив Дарсис (щ157).  \"България играе дисциплинирано и до момента всичко се получава добре. Всеки показва отлична дисциплина. Разбира се, има какво да се желае, но до момента нещата се получават. Всяка мечта започва с вяра, за да сме тук значи си вярваме. Когато осъзнах, че класирах страна за подобна надпревара, не знаех с кого ще играем. Знаехме, че с когото и да играем, трябва да се борим. Нека да бъдем здрави, да бъдем постоянни, пък кой знае. Радваме се, че играем пред тази публика, така че, хора, благодаря ви за подкрепата. Сигурно се представяме добре, защото има българи в Австралия може би, не знам? Всичко е прекрасно до момента. Сериозно приемам ролята си на играещ капитан, не е лесно, понякога ми липсва малко енергия. Опитвам да се фокусирам, доколкото мога\", обяви Димитров. \"Изглежда лесно, когато се гледа отстрани. На корта не е така, напрежението е огромно. Това е различна надпревара, да играеш за страната си е специално. Не играеш само за себе си, а за страната си, за всички хора. Невероятно напрежение. Радвам се, че успях да издържа до края. Сервирах за мача, имах три мачбола. Така е в живота, така е и в тениса - нищо не идва лесно, трябва да се бориш за него\", каза Кузманов. За пловдивчанина това е първа АТП победа.", "date": "2020.01.06", "title": "България докосва 1/4-финал на АТП Къп"}
{"url": "https://duma.bg/antani-dzhoshua-byaga-ot-mach-s-kobrata-n206378", "text": "Антъни Джошуа се дърпа от мач с Кубрат Пулев. От щаба на британеца съобщиха, че е по-вероятно да организират битка с Олександър Усик. Украинецът също е клиент на компанията \"Мачруум Спорт\", която се грижи за делата на световния шампион по бокс в тежка категория. Българинът е задължителен претендент за титла на Международната боксова федерация (IBF), докато Усик е за тази на Световната боксова организация (WBO). \"Харесва ми битка срещу Пулев, но от гледна точка на стиловете мисля, че Усик е по-трудна битка. Това е така, защото Усик има по-добри крака и мозък от Пулев. Пулев е корав боксьор, който ще затрудни Джошуа, но вече е аут\", обяви шефът на \"Мачруум Спорт\" Бари Хърн. Той е баща на мениджъра на Джошуа Еди Хърн.", "date": "2020.01.06", "title": "Антъни Джошуа бяга от мач с Кобрата"}
{"url": "https://duma.bg/zavrashtane-e-nay-gledaniyat-balgarski-film-za-2019-g-n206332", "text": "\"Завръщане\" на Ники Илиев е най-гледаният български филм за 2019 г. с общо 91 018 зрители и боксофис от 797 609 лв. През годината бяха показани 19 нови български филма, което е рекорден брой за последните години. Именно в подобна нелека конкуренция филмът на продуцентите Башар Рахал, Ники Илиев и Богомил Грозев спечели любовта на зрителите, които пълниха киносалоните в продължение на 7 поредни седмици. Филмът с участието на Александър Кадиев, Бойко Кръстанов, Орлин Павлов, Диляна Попова, Евелин Костова, Искра Донова, Башар Рахал и Ники Илиев се нарежда и в топ 10 на най-гледаните български филми след промените. След премиерите в Лондон, Матера, Черна гора, в следващите месеци предстоят прожекции във Виена, Берлин, Хамбург, Франфукт и Чикаго. Филмът се разпространява от bTV Studios. ", "date": "2020.01.06", "title": "\"Завръщане\" е най-гледаният български филм за 2019 г."}
{"url": "https://duma.bg/nedelev-preminava-v-trabzonspor-n206320", "text": "Тодор Неделев е пред трансфер в Трабзонспор, твърди турският вестник \"Сабах\". Очаква се в следващите дни сделката да бъде обявена. Турският клуб стяга солидна селекция, за да атакува златните медали. След XVII кръг Трабзонспор е трети с 32 т., на 5 т. от лидера Сиваспор. Според турското издание Неделев е споделил на треньора на Ботев Пд Ферарио Спасов, че вече му е време пак да заиграе в чужбина. 26-годишният национал е при \"канарите\" от 2016 г., след неуспешен 2-годишен престой в германския Майнц. По всяка вероятност халфът първо ще бъде взет под наем от Трабзонспор до края на сезона, а след това ще парафира постоянен договор. В същото време в Германия се заговори, че Кьолн също проявява интерес към звездата на Ботев Пд. В момента Тошко е в Пловдив и днес започва подготовка с Ботев.  С трансфера на Неделев в южната ни съседка български футболист ще продължава да играе в Турция. Досега  единствен представител беше Страхил Попов, но защитникът беше освободен от президента на Касъмпаша Тургай Джинер, който е решил да направи драстична чистка заради слаби резултати.", "date": "2020.01.06", "title": "Неделев преминава в Трабзонспор"}
{"url": "https://duma.bg/loko-pd-se-otkaza-ot-britanets-n206317", "text": "Локо Пд няма да купуват нападателя Джордан Греъм. \"Смърфовете\" се отказаха от играча, който получава висока за нашите стандарти заплата в настоящия си клуб Уулвърхемптън. Греъм дойде в Пловдив в края на август заедно с друг играч на \"вълците\" - защитникът Силвен Десланд. Двамата трябваше да играят под наем в Локо, но от международния отдел на БФС направиха гаф и не успяха да ги картотекират преди затварянето на трансферния прозорец.", "date": "2020.01.06", "title": "Локо Пд се отказа от британец"}
{"url": "https://duma.bg/holandets-se-otdalechava-ot-levski-n206319", "text": "Стайн Спирингс може и да не премине в Левски. Холандецът, който в самия край на 2019 г. идва в София за преговори, замина с отбора си Ваалвайк на лагер в Португалия. Офанзивният футболист се смяташе за сигурно ново попълнение на \"сините\", но явно има проблеми по трансфера. От Ваалвайк предупредиха ръководството на Левски, че ако искат халфа, ще трябва да платят сериозна сума. Този сезон 24-годишният Спирингс е вкарал 3 гола и 3 асистенции в 17 мача в елита, а специализираният сайт transfermarkt.com го оценява на 700 000 евро. Вероятно от \"Герена\" ще трябва да платят два пъти по-малко, за да вземат футболиста. Досега с Левски подписаха националите Симеон Славчев и Деян Лозев.", "date": "2020.01.06", "title": " Холандец се отдалечава от Левски"}
{"url": "https://duma.bg/treti-balgarin-igra-za-astan-vila-n206321", "text": "Индиана Василев дебютира за мъжкия отбор на Астън Вила. 18-годишният българин влезе като резерва при загубата от втородивизионния Фулъм (1:2) в мач от III кръг за ФА Къп. На ст. \"Крейвън Котидж\" той замени Марвелъс Макамба (80). Така в бирмингамската история за трети път игра българин. Преди Василев екипът на клуба носеха Стилиян Петров, който дори бе капитан на бирмингамци, а по-късно Александър Тонев също поигра за кратко за тима от втория по големина град в Англия и европейски шампион за 1982 г. Василев е син на легендата на Сливен Денчо Василев. Инди, както е известен в Англия, има български паспорт и все още може да играе за националния отбор на страната ни, макар да притежава и американско гражданство. Той тренира с първия тим на бирмингамци, защото вкара 4 гола в последните 6 мача на под 23-годишните. Фланговият футболист е израснал в Савана, Джорджия, САЩ, като в момента е юношески национал на американците. \"Кой е Василев? Българин, чиито родители са се заселили в САЩ в края на XX век. Баща му и дядо му също са играли футбол, откъдето той се пали по спорта. Василев е техничен играч, който се чувства добре в полузащитата, а дори и в атаката. Има добър ляв крак, който му позволява да играе свободно. Той е най-новият талантлив тийнейджър, който минава през клуба, и може да играе роля в състава на Дийн Смит\", анализира в. \"Бирмингам мейл\". \"Поздравления за Василев, който направи своя дебют при мъжете в мача на \"Крейвън Котидж\", съобщиха от Вила.", "date": "2020.01.06", "title": "Трети българин игра за Астън Вила"}
{"url": "https://duma.bg/gledayte-n206322", "text": "по Диема спорт 2 21.55 Арсенал - Лийдс по Макс спорт 2 16.00 Милан - Сампдория по Макс спорт 3 14.00 Болоня - Фиорентина 16.00 Ювентус - Каляри 19.00 Лече - Удинезе 21.45 Наполи - Интер по Макс спорт 4 16.00 Аталанта - Парма по БНТ 3  олимпийска квалификация в Берлин 15.00 Холандия - Сърбия (мъже) 17.50 България - Франция (мъже) по Нова спорт 13.30 Салават Юлаев - ЦСКА М 19.00 Реал М - Валенсия по Евроспорт 1 17.45 \"Четирите шанци\" в Бишофсхофен по Макс спорт 1 7.00 АТП Къп в Австралия", "date": "2020.01.06", "title": "Гледайте"}
