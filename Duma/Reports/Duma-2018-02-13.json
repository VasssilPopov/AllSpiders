{"url": "http://www.duma.bg/node/160712", "text": "За трета поредна година \"Luxury Weddings Expo\" ще събере професионалисти и потребители, свързани със сватбената индустрия, събитийния мениджмънт и развитието им в България и по света. Проявата ще стане факт от 23 до 25 февруари в столичния Интер експо център. Новото издание на яркото и значимо изложение в бранша се очаква с изключително голям интерес и тази година ще бъде разположено на още по-голяма площ. Това ще даде възможност на всички участници да се насладят на разнообразната и наситена тридневна програма на форума. \nЕлегантни изложбени кътове ще представят доказани имена от България и чужбина - модни къщи, стилисти, сватбени агенции и декоратори, фотографи и видео оператори, хотелски вериги и ресторанти, кетъринг фирми, пиротехници и т.н. На всички професионалисти в свързаните сфери ще бъде предоставена възможност да обменят информация и да представят своите услуги, продукти и брандове на потенциални клиенти и партньори. Най-атрактивните от тях ще бъдат отличени с приза на изложението \"Luxury Weddings\". \nПосетителите ще могат да наблюдават десетки модни ревюта и да се докоснат до майсторството на едни от най-изявените стилисти, да участват в ексклузивни събития и майсторски класове, да се включат в игри и дискусии, да се възползват от специалните отстъпки на изложителите, да станат част от красиво и вдъхновяващо събитие. \nЕдин от акцентите на \"Luxury Weddings Expo 2018\" ще бъде майсторският клас \"Мега проектите и тайната на успеха\" (23 и 24 февруари) на световноизвестния сватбен декоратор Надежда Стоянова от Санкт Петербург. Тя е основател на най-голямото студио за аранжиране на цветя и декорация и е организирала над 750 сватби в Русия и чужбина.     \n", "date": "2018.02.13", "title": " Сватбен лукс превзема София  "}
{"url": "http://www.duma.bg/node/160709", "text": "Младостта - не просто като възраст, а в качеството й на състояние на духа и начин на светоусещане, разглежда второто издание на \"Youth Exhibition\". Експозицията ще бъде открита днес, 13 февруари, от 18,30 ч., в Арт депо \"Червената точка\". Младостта, разгледана като психологическа нагласа към живота, подтикна в изложбата да бъдат обединени творби на автори от различни поколения, с разностранни художествени \"идентичности\" и естетически търсения. Ще участват: Венцислав Занков, Атанас Хранов, Изабел Вив, Трендафила Трендафилова, Ясен Згуровски, Благовеста Желязкова, Слав Недев, Григор Мицев, Деница Дакова, Ваня Димитрова, Димитър Механджийски. Куратори: Теодора Константинова и Радослав Механджийски. \nИзложбата с произведения на тези творци продължава да улавя разнородните проявления, характерни за мисловността, темперамента и присъствието на младостта - жизненост, неукротима жажда за живот, любопитство към новото и непознатото, порив към себенадмогване, експеримент, бунт, непокорство, наивност, лудост, меланхолия, себеотричане, необуздани копнежи, отстояване на каузи, свободолюбие, необремененост... \n\"Youth Exhibition\" може да се прочете и като \"You The Exhibition\". С тази заигравка идеолозите на проявата предизвикват ценители чрез произведенията да открият аспекти на своята лична младост. Изложбата може да се разгледа до 3 март.   \n", "date": "2018.02.13", "title": "Изложба за младостта като състояние на духа"}
{"url": "http://www.duma.bg/node/160738", "text": "Приходите на хотелиерите от нощувки през декември миналата година са 44,3 млн. лв., като тази сума е с 6,6% повече от постъпленията им за същия месец на 2016 година. Това става ясно от данните на Националния статистически институт (НСИ). Регистрирано е увеличение на приходите както от чужди граждани - с 11,9%, така и от български граждани - с 3,2 на сто. \nПрез декември традиционно броят на нощувките в местата за настаняване у нас бележи увеличение. Броят на пренощувалите в хотели през последния месец на миналата година се е повишил с 2,7% в сравнение със същия месец на 2016 г. и достига 430,4 хил. 11,1% повече са нощувките на чужденците, докато за българските граждани е отчетено леко намаление от 0,1%. Нощувалите българи са били 313,7 хил., а гостите на страната ни - 116,7 хил. От тях 71,3 на сто от общия брой нощувки през декември 2017 г. в четири и пет-звездни хотели у нас са реализирани от чужденци и 39 на сто от български граждани. В еднозвездните и двузвездни хотели обаче са отчетени нощувки на 30,6 на сто българи и едва на 7,8% от чужденците, пристигали в страната ни. В местата за настаняване с 3 звезди са осъществени 20,9% от нощувките на чужди граждани и 30,4% - на българи. \n    \n", "date": "2018.02.13", "title": "С 6,6% повече са приходите на хотелиерите през декември"}
{"url": "http://www.duma.bg/node/160737", "text": "Изпълнителният директор на \"Холдинг БДЖ\" Владимир Владимиров обяви, че ръководството на дружеството няма да подава оставка, което поискаха от БСП за България, заради злоупотреби в държавното дружество. Поводът беше репортерско разследване за фиктивни ремонти на локомотиви, много извънреден труд на машинистите и назначения на футболисти в БДЖ. \nВладимиров призна в интервю пред бТВ, че извънреден труд при машинистите има, но уточни, че в БДЖ той се калкулира по Наредба 50 и КТД. Той посочи, че за труд се смята и пътуването на машиниста от дома му до депото, инструктажа и пътуването му до началната точка на курса, който трябва да извърши, както и прибирането му у дома. В това време той е пътник и ако се извади пътуването, няма извънреден труд. Но не означава, че не търсим решение на проблема, обясни той. \nВладимиров за пореден пък изтъкна, че той и подопечните му били извадили железниците от фалит. Изпълнителният директор каза също, че се подготвя процедура за купуване на нови мотрисни влакове, която ще започне през април. За тази цел държавата е предвидила 35 млн. лв. капиталов трансфер. \nЗакъснения има, призна той. Според него обаче само една част от тези закъснявания са по причина на БДЖ, а друга не са заради дружеството. По отношение на състава на БДЖ Владимиров заяви, че вагони не липсват.     \n", "date": "2018.02.13", "title": "Ръководството на БДЖ нямало да подава оставка"}
{"url": "http://www.duma.bg/node/160739", "text": "Проект за изменение на Закона за горите предвижда ски писти и лифтове да се строят без промяна на предназначението на горските терени. Той е внесен още през миналата седмица от депутатите от ГЕРБ и Обединени патриоти Йордан Апостолов, Данаил Кирилов, Христиан Митев, Анна Александрова, Борис Ячев, Искрен Веселинов, Петър Христов Петров, Калин Поповски. Според проекта без промяна на предназначението ще се изграждат ски писти, станции и стълбове на лифтове и влекове, ще се прави основен ремонт и реконструкция на съществуващи съоръжения. Проектът отменя разпоредба, според която не се допуска промяна на предназначението на горски територии за ски писти и стълбове за лифтове и влекове, когато изграждането им не е предвидено в приетите областни планове за развитие на горските територии. Според вносителите предлаганите промени се правят с цел създаването на \"адекватни и равни условия за развитие на планинския и ски туризъм в зимните курорти на страната\".     \n", "date": "2018.02.13", "title": "Властта предлага облекчения за строителството на ски съоръжения"}
{"url": "http://www.duma.bg/node/160741", "text": "Има някои сектори, където нещичко е променено, но като цяло светът за България е замръзнал след 2007 година. Това заяви пред БНР бившият икономически министър Николай Василев. По неговите думи икономическите сектори у нас сега \"са горе-долу такива, каквито бяха преди 10 години\". Той подчерта, че растежът на българската икономика е подобен на средноевропейския, но за нас това няма да е достатъчно за догонващо развитие и за да настигнем нивата на благосъстояние в другите страни от ЕС. Като позитив той отбеляза, че страната ни все пак в момента има приличен растеж от 3-4%, който обаче не е както преди 15 г. от над 6%. Той напомни и, че няма бюджетни дефицити вече две години. Общо взето, повечето показатели са добри, лошата половина от новините е, че в България горе-долу след 2007 година, след като влязохме в Европейския съюз, почти няма реформи.  \nВ България чуждите инвестиции за последните десетина години са приблизително толкова, колкото за една година преди това, припомни Василев. По неговите думи за инвеститорите България не изглежда атрактивна. Международният ни имидж е доста лош, а не беше така в началото на предишното десетилетие. България може да се справя по-добре във всички отношения, каза бившият икономически министър. \nСпоред Василев либерализацията в енергийния сектор е много закъсняла, заради което се налага да се \"гасят пожари\". По неговите думи либерализацията на енергетиката е катастрофално закъсняла с 15 години и приватизацията също. \n    \n", "date": "2018.02.13", "title": "Николай Василев: Икономиката в България е замръзнала след 2007 г. "}
{"url": "http://www.duma.bg/node/160740", "text": "Много е важно да оценим сигнала, който президентът Тръмп изпраща към Европа - сигнала с данъците и с това, че той много добре определя икономиката като движещ фактор. Това каза Аспарух Карастоянов от Българската търговско-промишлена палата (БТПП) пред \"Блумбърг тв България\" \"Този сигнал към Европа е особено важен от гледна точка на това, че Европа има високи данъци и ще бъде принудена също да ги свали, да влезе в рамките на тази т.нар. оптимални 21%\". По думите му това касае и България. \n\"В България ще бъдем принудени да намалим 10%-ния данък или да приемем други форми, колкото и това да бъде невероятно\", заяви Карастоянов. Той прогнозира спадане на данъците във всички страни в Европа. \"Ако искаме да привлечем инвеститори - външни и местни, ние трябва също да сме адекватни, изхождайки от своята икономическа инфраструктура\", каза той.   \n", "date": "2018.02.13", "title": "От БТПП искат намаляване на корпоративния данък"}
{"url": "http://www.duma.bg/node/160736", "text": "Промените в Закона за енергетиката, които бяха гласувани от депутатите в края на 2017 г., създават повече проблеми, отколкото да ги решават. Това констатират от Института за пазарна икономика (ИПИ). С поправките бе въведено задължението сделки с ток по свободно договорени цени, сключвани от производители на електрическа енергия над 5 МВ, да се осъществяват на организиран борсов пазар на ток от 1 януари 2018 г.  \nСпоред икономистите липсва оценка на въздействието от промените върху свободния пазар на ток, участниците на него и икономиката, както и ясна връзка между предложените промени и проблема, довел до тях. Освен това промените в закона са приети в твърде кратки срокове, а измененията в борсовите правила - в още по-кратки срокове от законодателните, което затруднява общественото им обсъждане и повишава риска от допускане на грешки, констатират от ИПИ.  \nДруго слабо място, според икономистите, е липсата на визия за развитие на свободния пазар, тъй като се вменяват задължения за търговия на ток с обща инсталирана мощност над 5 МВ по свободно договорени цени единствено на организирания борсов пазар, но липсва оценка за ресурсната обезпеченост на България. \nАко законодателната власт си е поставила за цел изкореняването на нерегламентираните търговски практики и повишаването на доверието в свободния пазар, трябва подобни промени да не се извършват прибързано и лекомислено, констатират от ИПИ. Според икономистите въвеждането на задължения за търгуване на електрическа енергия само на организирания борсов пазар при липса на механизъм за управление на рисковете би имало обратен на търсения ефект.    \n", "date": "2018.02.13", "title": " Промените в Закона за енергетиката повече пречели"}
{"url": "http://www.duma.bg/node/160710", "text": "Най-очакваното благотворително модно събитие в Бургас - \"Lady`s Fashion Trends\", ще събере на сцената си актуални топ модели. Най-красивите дами на родното Черноморие ще дефилират на грандиозното ревю. Сред участничките ще са победителките в миналогодишния конкурс \"Мисис Бургас\" - Надя Недялкова, Кристина Стаматова и Ваня Димитрова, \"Мисис България Юнивърсъл\" Валя Жекова, вице \"Мис България\" за 2016 и 2017 г. Рени Радева и Йовита Георгиева, \"Мис Созопол 2017\" Габриела Панайотова и др. \nКои ще са най-актуалните грим и прически за предстоящия сезон ще бъдат разкрити от топ гримьорката Теодора Калчева и професионален екип фризьори. Толкова красиво събитие не може да мине и без допълнителен блясък, а той ще бъде допълнен от най-новата колекция бижута \"Сваровски\". \nБлаготворителното ревю ще се проведе на 23 февруари от 19,30 ч. в Гранд хотел и СПА \"Приморец\" в Бургас. \nЙовита Георгиева \nРени Радева   \n", "date": "2018.02.13", "title": " Бургаски красавици дефилират на благотворително събитие"}
{"url": "http://www.duma.bg/node/160708", "text": "Из холивудските среди упорито се разпространява слухът, че вече е ясно кой ще детронира Даниел Крейг от ролята му на ненадминатия британски агент Джеймс Бонд. И това няма да е кой да е, а звездата Хари Стайлс. Младежът е бивш член на момчешката поп група \"One Direction\" и актьор с една-единствена роля в киното: през 2017 г. се снима във военната драма \"Дюнкерк\" на Кристофър Нолан. \nВсъщност вероятността именно 23-годишният Стайлс да замени Крейг бе загатната от монтажиста на \"Спектър\" Лий Смит. \"Хари определено може да се справи. Ако наистина искат по-млад Бонд, защо не? Ролята би станала веднага негова. Той е невероятен талант и абсолютно естествен пред камерата\", сподели Смит в интервю за \"Дейли стар\". \n\"Когато го видиш да играе, може да си помислиш, че пред очите ти стои човек с многогодишен опит. Никога няма да разбереш, че \"Дюнкерк\" е бил първият му филм. Аз лично не знаех кой е той. Разбира се, дъщеря ми обясни, че няма никой по-известен от Хари Стайлс\", пошегува се Смит. И допълни, че според него още по-страхотно би било, ако Кристофър Нолан бъде режисьор на следващата част от франчайза за Джеймс Бонд. \nХари Стайлс не е първата звезда, спрягана за следващия Агент 007. Преди него слухове се разнасяха и за колегата му Том Харди. По-късно Идрис Елба, Том Хидълстън и Деймиън Луис също се присъединиха към потенциалните наследници на Крейг Дейвид за ролята.   \n", "date": "2018.02.13", "title": " Хари Стайлс ще бъде новият Агент 007?"}
{"url": "http://www.duma.bg/node/160711", "text": "Неотдавна проведено изследване установи, че телесната миризма на хората, които ядат чесън, се оценява като по-приятна и привлекателна от техните партньори. Това вероятно се дължи на факта, че този луковичен зеленчук има полезни за здравето съставки, а по-здравите индивиди ухаят по-приятно, сочат други проучвания. \nДоктор Каролайн Алън от Института по неврология към университета в Нюкасъл дава някои чудновати съвети за това как всеки да намери любовта. Според специалистката храната, която консумираме, оказва влияние върху миризмата на тялото и то не винаги по начина, който може да предположим. \n\"Не ви предлагам да изядете няколко скилидки чесън, но може да включите продукта в по-здравословна диета, ако искате да промените начина, по който миришете в дългосрочен план\", обясни д-р Алън. Друг неин съвет е мъжете да оставят жените да им избират парфюм, независимо дали са им съпруги или майки. Изследователи установиха, че представителките на нежния пол от дадено семейство, които са избрали аромати за свои близки мъже, са им помогнали да миришат по-приятно.   \n", "date": "2018.02.13", "title": " Яденето на чесън прави хората по-привлекателни"}
{"url": "http://www.duma.bg/node/160715", "text": "Клавирен рецитал \"Сати и Шестте\" ще изнесе пианистката Маргарита Илиева на 16 февруари от 19 ч. в концертната зала на НМА, бул. \"Евлоги и Христо Георгиеви\" 94. В програмата - творби от Ерик Сати, Жорж Орик, Луи Дюрей, Артур Онегер, Дариус Мийо, Франсис Пуленк, Жермен Тайфер. Входът е свободен.   \n", "date": "2018.02.13", "title": "Рецитал на Маргарита Илиева в НМА"}
{"url": "http://www.duma.bg/node/160714", "text": "Кинорежисьоркатa Ирина Акташева ни напусна на 86-годишна възраст. Родена е в град Йолатан, СССР, на 6 октомври 1931 г. Завършва ВГИК в Москва през 1953 г. със специалност актьорско майсторство при Сергей Герасимов и Тамара Макарова. Работи в Театъра на киноактьора в Москва (1953-1955), след което е асистент-режисьор и втори режисьор в СИФ. От 1960 г. е сърежисьор заедно със съпруга си Христо Писков, който почина през 2009 г. Акташева е член на СБФД и заслужил артист (1982). Носителка е на орден \"Кирил и Методий\" III и II степен, както и на отличия за своите творби. Тя стои зад едни от най-емблематичните български филми, сред които \"Лавина\", \"Само ти, сърце\", \"Като песен\", \"Понеделник сутрин\". Освен като една от първите жени режисьори Ирина Акташева ще остане в историята на българското кино и като актриса и сценаристка. Поклонението ще бъде на 14 февруари от 13.30 ч. на Централните софийски гробища. \n    \n", "date": "2018.02.13", "title": "Напусна ни Ирина Акташева"}
{"url": "http://www.duma.bg/node/160716", "text": "\"Швейк\" от Юрий Дачев по мотиви от романа \"Приключенията на добрия войник Швейк през световната война\" от Ярослав Хашек ще играят Герасим Георгиев и Валентин Танев на 15 февруари и 20 март от 19 ч. в Театър \"Българска армия\". Пиесата е осъществена съвместно с Продуцентска къща \"Арт Кейс\" и Съюза на артистите в България, а Чешкият център е съорганизатор. Постановката е на Бина Харалампиева, сценография и костюми Петя Стойкова, музика Мартин Каров. Режисьорката Бина Харалампиева и драматургът Юрий Дачев майсторски пречупват въпросите на Ярослав Хашек през призмата на настоящето, като провокират поток от асоциации с актуалните събития в страната ни. Спектакълът \"Швейк\" е огледало от образи, в които всеки може да намери частица от себе си, да се опознае по-добре и да открие закалената броня на иронията и самоиронията срещу безумствата на времето.    \n", "date": "2018.02.13", "title": " \"Швейк\" с Герасим Георгиев и Валентин Танев"}
{"url": "http://www.duma.bg/node/160719", "text": "Двама виртуозни музиканти ще представят на 15 февруари в зала \"България\" две забележителни произведения за оркестър и пиано - Концерт 5 \"Императорски\" от Бетовен и \"Фантастична симфония\" от Хектор Берлиоз. Събитието е организирано от Софийската филхармония и е един от специалните акценти в програмата й в първата половина на 2018 г., информира Кремена Николова-Флор, експерт реклама и връзки с медиите на Софийската филхармония.  \n    Любим ученик на Херберт фон Караян, Кристиан Мандеал е признат за най-успешния румънски диригент в наши дни. Работил е с редица от водещите световни оркестри.  \nПианистът Евгени Божанов започва кариерата си с няколко международни награди от големи конкурси. Свири с водещи европейски оркестри, като солист прави поредица от рецитали на престижни световни сцени. През 2018 г. Евгени Божанов ще се завърне в Роял фестивал хол в Лондон с оркестър Филхармония. Предстоят му рецитали в Япония и Европа. \n    Програмата на 15 февруари е без компромис, включва два от най-великите концерти за пиано и оркестър на всички времена. Петият концерт за пиано, известен като \"Императорски\", вероятно е последният, написан от Бетовен в периода 1809-1811 г. във Виена. По това време той е бил почти глух. Произведението е посветено на ерцхерцог Рудолф - покровител и ученик на композитора. \"Фантастична симфония\" е сред най-популярните произведения на един от най-ярките майстори на симфоничната музика Хектор Берлиоз. Във \"Фантастична симфония\" авторът търси обогатяването на формата и достигането на нови хармонични звучности, а блестящите нововъведения в оркестрацията на композитора-романтик допринасят за нейната висока художествена стойност. \nБилети за концерта все още може да се намерят на касата на зала \"България\" и онлайн на ticketsbg, epay и eventim. \n    \n", "date": "2018.02.13", "title": " Кристиан Мандеал дирижира Софийската филхармония"}
{"url": "http://www.duma.bg/node/160717", "text": "Националният етнографски музей в София и \"Сдружение на задругата на майсторите на народни художествени занаяти - София\" канят жителите и гостите на столицата на откриването на изложба-базар \"Мартеници\" днес, 13 февруари, от 17.30 ч. Експозицията ще включва само ръчно изработени образци, част от които ще бъдат създадени на място по време на изложбата. Посетителите ще имат възможност да наблюдават работата на майсторите и дори да се включват в изработката на мартеници. Изложбата ще продължи до 2 март. \nПо традиция организаторите ще отворят и ателиета за изработване на мартеници. Те ще се проведат на 17-18 февруари и на 24-25 февруари от 10 до 16 ч. в залите на музея. На тях ще бъдат показани тънкостите и тайните при изработване на красиви мартеници. Ателиетата са отворени за деца и възрастни, като предлагат много забавление и запознаване със символиката в създаването и подаряването на бяло-червения символ.   \n", "date": "2018.02.13", "title": "Изложба-базар и ателиета за мартеници в Етнографския музей "}
{"url": "http://www.duma.bg/node/160718", "text": "Кирило-Методиевският център при БАН организира традиционното честване на паметта на св. Кирил на 14 февруари от 11 ч. в залата на Националния музей \"Земята и хората\". Програмата съдържа представяне на първото критическо издание на Четириевангелието на цар Иван Александър (Лондонското четириевангелие) и на новите проекти на КМНЦ и тържествен концерт за старобългарски песнопения с участието на мъжкия вокален ансамбъл \"Аноним\" и хора за старинна българска музика при НГДЕК \"Константин Кирил Философ\". В концерта ще прозвучат 18 творби на старобългарското хорово изкуство и религиозната поезия. Концертът е част от комуникационната програма на КМНЦ при БАН \"София - европейска столица на кирилицата\", информира д-р Евгени Зашев, завеждащ ВО при КМНЦ-БАН. Входът е свободен.  \n    Четириевангелието на цар Иван Александър се съхранява в Британския музей в Лондон и е един от най-важните и богато илюстрирани средновековни български царски ръкописи, емблематични за българската култура отпреди падането на Второто българско царство. Първото критическо издание, което ще бъде представено, е осъществено в рамките на международен научен проект на КМНЦ при БАН (България), Института за славистика на Виенския университет (Австрия), Департамента за езици, литератури и междукултурни изследвания на Университета във Флоренция (Италия) и Департамента за съвременни езици, литература и култура на Университета в Болоня (Италия). Публикувано е във Виена от издателство \"Holzhausen\" след спечелен конкурс на Австрийския фонд за научни изследвания. Текстът на изданието е със свободен достъп на адрес dx.doi.org/10.15661/mono/slav/tetraevangelium \n    \n", "date": "2018.02.13", "title": "Тържествено матине в памет на св. Кирил в музея \"Земята и хората\""}
{"url": "http://www.duma.bg/node/160713", "text": "Община Пловдив започва дебат и набира идеи, които да бъдат заложени в програма от мерки за оживяване на Стария град и превръщането му, по подобие на квартал \"Капана\", в оживено място за среща на хора, събития и инициативи. Обмисля се да се затвори информационният център до църквата \"Св. св. Константин и Елена\" и помещението да бъде дадено под наем за питейно заведение или кафене. Има и други идеи. 235 000 лв. от бюджета ще бъдат предоставени на Арменското църковно настоятелство, за да реализира проект за удължаване на стълбите от църквата до Небет тепе, като ще има и две тераси с пейки за наблюдение. Проектът е готов и е съгласуван с НИНКН.  \nПознавам Стария град - пораснала съм заедно с него - с всяка реставрирана къща и ново място за компаниите ни в онези години - 70-те-80-те: Старата къща, Алафрангите, Домът на журналистите, \"Пълдин\"... Прекрасни вечери с приятели - художници, артисти, писатели, журналисти. Вижте рисунките на Борис Димовски в приземния етаж на управлението на \"Старинен Пловдив\" и ще научите кои бяха главните действащи лица в годините, когато той беше на върха на славата и популярността си. Там водехме гостите си от чужбина, там си правехме срещите с приятели. \nПрез него са минали и оставили възхитени подписи такива знаменитости като Габриел Гарсия Маркес и Инокентий Смоктуновски, Уилям Сароян, Уилям Мередит и кой ли не... Но имаше стопанин, който живееше там, приятел на мнозина от нас, и тук е редно да споменем с добро Атанас Кръстев/Начо Културата. Той умееше да събира интересни хора, творци около себе си. Имаше екип от съмишленици. Много съм се занимавала с проблемите на Стария град особено след промяната, през последните 27 години, много съм писала за неговото предназначение и управление. Съдържанието му налага културен туризъм или култура и туризъм. Не може да бъде \"като\", не може да бъде \"по подобие\" на \"Капана\". В \"Капана\" хлътваш с няколко крачки встрани от главната улица и веднага сядаш зад някоя масичка, защото \"Капана\" са няколко улици на кръст. Няма усилие, има само забавление. \"Капана\" е чаршия и питиепродавница на открито. Стария град е нещо съвсем друго. Върху Трихълмието е възникнал градът. Това е Акрополът на Пловдив с крепостта на Небет тепе, с Античния театър и разноцветните възрожденски къщи. Трябва да направиш усилие, за да го изкачиш по калдъръма, особено през зимата. Трябва да се насърчава културният туризъм, като се осигурява финансиране за музеи, галерии, паметници на културата. \nДа припомним - в него има поне 5 музея: Етнографският, на Възраждането и националноосвободителните борби, Музей на Христо Г. Данов и българското книгоиздаване, Държавната художествена галерия, къщата с музейна сбирка \"Ламартин\", а колко галерии, които са пак своего рода музеи - на Златю Бояджиев, на Димитър Киров, на Георги Божилов-Слона, на Енчо Пиронков, на Анастас Константинов, освен това галерия \"Филипополис\", \"Възраждане\", \"Червеното пони\", Къщата на Мексиканската графика... Всяка къща - Балабановата, Хиндлиян, Недкович, Клианти, е също музей. А може да бъдат отворени за посещение и \"Бирдас\", и Антовата къща. На територията на Стария град са две големи учебни заведения - АМТИИ (Академията за музикално, танцово и изобразително изкуство), разположена в няколко сгради, включително в Зеленото училище и къщата на \"П.Р. Славейков\", бивш туристически дом, както и Биологическият факултет на Пловдивския университет, има поне шест църкви - катедралната \"Света Богородица\", \"Свети Николай\", \"Свети Димитър\", \"Свети Константин и Елена\", арменската \"Сурп Кеворк\", \"Света Неделя\"... още Дом на учените, някога имаше и на журналистите и архитектите - те вече не съществуват.  \nПрез 90-те години се направиха големи безобразия. Хроничният финансов дефицит докара тогава дотам, че културното наследство от наслада и гордост се превърна в обременително, тежко задължение. Някои къщи бяха дадени на концесия, която по-късно им се отне или не беше продължена. От концесиите съжалявам за \"Конюшните на царя\", от едно живо място за младежка култура се превърна отново в пустош. По онова време - 90-те, само Данчовата къща бе реставрирана и то с немски пари. Цяло десетилетие продължи и одисеята около къщата Клианти, но сега можем да се радваме на нейното своеобразие, уникалност и великолепие. Питейни заведения не липсват, но след затварянето на \"Конюшните на царя\" и ограниченото ползване на \"Ритора\" и \"Пълдин\", какво да кажем. Впрочем, липсват и добре оборудвани съвременни тоалетни. Какво иска туристът, след като разгледа и се наслуша - място да поседне, да пие една студена вода и да посети тоалетната. \n\"Капана\" и Стария град са две различни концепции - \"Капана\" бе замислен като квартал на креативните индустрии, макар че по-скоро става дума за ръчноизработени предмети. А Стария град е Училище, даже Университет по изкуствата, като при това в него живеят и хора със своите потребности и нужди. \nСтария град може да бъде прекрасно училище по история и култура. Преди няколко години водих един курс, който бях нарекла \"Театралната история върху релефа на Пловдив\". Идеята ми беше да разкажа историята на града, включително и театралната история, чрез подробно пътешествие по релефа на Стария град, влизайки от къща в къща и на открито, оглеждайки и откривайки сценичните пространства. В Стария град има още много използвани инцидентно и въобще неизползвани възможности за правене на театър. Трябва само да имаш очи и известни културни познания, за да ги видиш. \nХребетът на дискусията за Стария град винаги се е оформял от радикално мислещите и предлагащи да се продава и концесионира на всяка цена и от тези, за които Стария град е нещо съдбовно, по-съкровено от купчина камъни и разноцветни фасади. Някои от имотите са в плачевно състояние, крепят се само фасадите. Има и празни терени. Преди десетина и повече години, след като беше реализиран с незначителни изключения т. нар. списък на Бадев (зам.-кмет по култура по онова време) за продажби и концесии, се обединихме около решението от парите да бъде създаден общински фонд, средствата от него да бъдат насочени за подобряване на инфраструктурата на Стария град, както и за нови проекти като музей на открито на Небет тепе, музей на пластиката в дворното място пред Градската художествена галерия и т.н. Не се случиха тези проекти, парите се потрошиха за друго. \nТрябва ни нова социализация/ресоциализация на паметниците на културата от и за младите хора. Никой от големите познавачи на града - историци и писатели, няма да откаже да се включи в урока по история на Пловдив. Някога бившият кмет на Стария град, вече споменатият Атанас Кръстев, разказваше до смъртта си с подробности историята на възкресяването на всяка от старите къщи, днес паметници на културата. Идеята за възстановяването на Балабановата къща например се родила след негово посещение със знаменития  художник Георги Божилов-Слона, лека им памет, в Италия. Разгледали вила \"Боргезе\" и им хрумнало, че и Пловдив може да си има свое \"палацо\". Само по себе си паметник на културата, но и изпълнено с великолепни картини и мебели. Без подкрепата на тогавашния пловдивски кмет Диран Парикян и на държавата идеята не би била реализирана. Жалко е подобни къщи да се превръщат в частна собственост и да не бъдат обществено достояние. Каква е съдбата и на творческия дом на журналистите \"Захари Стоянов\"? Някога председателката на Дружеството на журналистите в Пловдив Йорданка Аначкова и нейният заместник - писателят Николай Казанджиев, лека им памет, вложиха много от себе си, за да се обзаведе и превърне къщата в място за творчество и срещи. Днес предназначението е сменено. Не бива да се пренебрегват мненията на хора като арх. Румяна Пройкова и арх. Виолета Раева, чиито живот и съдба са вградени в историята на Стария град, на галеристите Краси и Сим Алексиеви, на изкуствоведите Красимир Линков и Галина Лардева, на музиканти, артисти, журналисти... Но и на младите хора. Та те обсаждат Стария град в Нощта на музеите и галериите. Със специалистите, но и с младите хора калдъръмът на Стария град ще бъде преодолян по-лесно. Отделните къщи наистина трябва да имат своето предназначение, всяка да пее със свой глас, всяка да разказва своята история. Може да има различни маршрути - територията на Стария град не е малка. В книгата ми \"В търсене на великолепните съвпадения\" имам раздел \"Пловдивски любовни траектории\", някои от любовните истории са се случвали на територията на Стария град - достатъчно е да се вгледаме в графита на калкана над тунела, където се виждат ясно фигурите на Захари Зограф и млада хубавица, съвсем наблизо е къщата на Димитър Киров и там над вратата има мозаичен портрет на Ди Киро и Русалия Кирова, а недалеч от долния вход към Античния театрон е къщата на Георги Божилов-Слона, която помни тихите стъпки на красивата Катя Паскалева. \nСтария град е брошката, забодена на ревера на Пловдив, с която се кичим. Но брошката е с патина и за нея трябва да се полагат сериозни грижи. Стария град е благословената територия, винаги запазеното ни място в културната история на света. Никоя грижа за него не е в повече.     \n", "date": "2018.02.13", "title": "Стария град е брошката на ревера на Пловдив "}
{"url": "http://www.duma.bg/node/160729", "text": "Два влака се удариха в Австрия \nДва пътнически влака се удариха край гарата на Никласдорф в австрийската федерална провинция Щирия. В резултат на сблъсъка един човек е загинал, а 22 са получили леки наранявания, сред тях има три деца. Ударът е между градска електричка и междуградски експрес. Единият от влаковете е дерайлирал. \n Франция връща ограбени от нацистите картини \nФранция върна три картини от фламандския майстор Йоахим Патинир на потомците на еврейско семейство, което е било принудени да ги продаде, докато бягали от нацистите. Смята се, че над 100 000 произведения на изкуството и милиони книги са били отнети от френски евреи или евреи, които са избягали във Франция преди германската окупация. Седем загинали от силните снеговалежи в Япония В различни райони на Япония поради силните снеговалежи се е стигнало до различни инциденти, при които са загинали седем души. С различни наранявания са около 70 души. Най-много жертви има в префектура Фукуи, намираща се на крайбрежието на Японско море, където обилният снеговалеж доведе до навявания и преспи с височина два метра. Има загинали и в префектура Нигата, както и град Йокохама, намиращ се южно от столицата Токио.  \n 67-годишен подправил 41 милиона евро \nИталианската полиция откри край Неапол работилница за фалшиви банкноти и конфискува продукцията й с обозначена стойност 41 милиона евро. Задържан е мъж на 67 години, който е заподозрян в подправяне на банкноти. Купюрите са с обозначена стойност 50 и 100 евро. Освен фалшивите пари, задържаният е имал и клишета за изработката им. \n   \n", "date": "2018.02.13", "title": "Кратки новини"}
{"url": "http://www.duma.bg/node/160725", "text": "Украинското МВР съобщи, че бившият губернатор на Одеска област Михаил Саакашвили е бил арестуван в киевски ресторант. Антон Герашченко от министерството, цитиран от РИА \"Новости\", потвърди появилите се по-рано информации и нарече Саакашвили \"вреден за украинското общество\". \nПо-рано президентът Петро Порошенко заяви, че Саакашвили няма право да се занимава с политика на територията на Украйна и може да бъде експулсиран от страната. Впоследствие стана ясно, че това наистина се е случило, след като полската гранична полиция съобщи, че бившият грузински президент е бил допуснат на територията на страната. \nДен преди това Саакашвили разказа как прабаба му спасила Йосиф Сталин. Разказът на Саакашвили е публикуван в профила му във фейсбук. \n\"Моята прабаба Тамара ми е разказвала как спасявала Сталин от царските жандармеристи, водела го за ръка от дома на баща й - богат фабрикант, а Сталин се отплатил за доброто с конфискация на имуществото и ликвидиране на баща й и брат й\", пише Саакашвили. \nПолитикът разказва тази история, след като гледал предизвикалия разнопосочни оценки британски филм \"Смъртта на Сталин\". \nСаакашвили определя филма като положително явление, докато в Русия лентата предизвика официално подкрепена вълна от възмущение. След като го гледаха, редица известни руски политици и дейци на културата поискаха да му бъде отнето разрешението за разпространение в кината на територията на Русия.   \n", "date": "2018.02.13", "title": "Експулсираха Саакашвили в Полша, баба му спасила Сталин"}
{"url": "http://www.duma.bg/node/160728", "text": "В Пентагона смятат, че руското присъствие в Сирия усложнява битката срещу ислямистката групировка \"Ислямска държава\" (ИД), съобщава RT, като се позовава на доклад на главния инспектор на американското министерство на отбраната. \nВ документа е направен анализ на действията на руските войски в Сирия от октомври до ноември 2017 г. Пентагонът обръща внимание нае „опасните маневри“, извършвани от руски бойни самолети близо до американски машини. Във Вашингтон са на мнение, че действията на руските военни провокират „увеличаване на риска от непреднамерен обстрел“. \nПентагонът също така е обезпокоен от призива на Москва и Дамаск към ръководената от САЩ коалиция да прекрати операциите си в Сирия. Според американските военни на коалицията ще бъде оказван натиск по дипломатически и военни канали с цел промяна на ситуацията. \nИрак ще се нуждае от 88.2 млрд. долара, за да се възстанови от нанесените щети по време войната с групировката \"Ислямска държава\". Това заяви министърът по благоустройството на арабската страна Салман ал-Джумайли по време на международна конференция по възстановяването на Ирак, която се провежда в Кувейт. \nИрак се надява да набере средства по време на тридневната среща, които да помогнат в опитите на страната да се възстанови от изтощителната и причинила много щети война с ИД. Външният министър на Франция Жан-Ив льо Дриан пристигна в Ирак в понеделник, за да обсъди с високопоставени лица възстановяването на раздираната от войни държава. \nБагдад обяви победата си над джихадистката групировка през декември миналата година след близо тригодишна война, която остави големи територии от държавата в руини и прогони милиони от домовете им. \nОценката за щетите, които възлизат на 88.2 млрд. долара, е направена от местни и международни експерти, заяви министърът на благоустройството. От тях 22 милиарда ще са нужни на момента, а останалите в по-нататъшен период от време. \n„Започнали сме някои програми за възстановяване на щетите в зони, пострадали от войната. Но това, което сме постигнали, е 1% от това, което трябва да направи. Има повече от 138 000 къщи, които се нуждаят от ремонт, а повече от половината от тях са напълно разрушени“, заяви Мустафа ал-Хити, ръководител на фонда по възстановяване на зони, пострадали от ИД. Той добави, че повече от 2,5 милиона иракчани все още не могат да се върнат в домовете си.   \n", "date": "2018.02.13", "title": " САЩ: Русия пречи да победим ИД  "}
{"url": "http://www.duma.bg/node/160727", "text": "Авни Арифи, ръководителят на косовската делегация за разговори с Белград в Брюксел, заяви, че премиерът Рамуш Харадинай никога няма да бъде част от преговори за подялба на Косово, съобщава RTKLive. \nПрез миналата седмица сръбският военен министър Александър Вулин заяви, че Сърбия трябва да търси споразумение за подялба с Косово, за да сложи край на спора, който пречи на Белград да се присъедини към ЕС. \nРазбрахме, че тази идея идва от Белград. За последните 20 г. те никога не излязоха с една добра идея за региона, това се потвърждава и от последната им идея за размяна на територии. Ако те искат да разделят Сърбия, това е техен проблем, но Косово няма земя, която да предаде или да размени, подчерта Арифи. \nВсеки, който казва или подозира, че Рамуш Харадинай е част от преговори или споразумение за разделението на Косово, лъже или има лоши намерения, добави той. \nВ интервю за германския вестник \"Тагесшпигел\" Харадинай говори за отношенията на Косово със Сърбия и подчерта важността да се постигне мирен договор. \nПочти две десетилетия изминаха от края на войната. Време е Косово и народът да имат ясно бъдеще, изтъкна той. \nПрез последната седмица медии съобщиха, че идеята за размяна на територии между Сърбия и Косово е подкрепяна от президент Хашим Тачи и албанския премиер Еди Рама.   \n", "date": "2018.02.13", "title": "Косово отхвърли подялбата със Сърбия"}
{"url": "http://www.duma.bg/node/160730", "text": "Федералният канцлер Ангела Меркел опроверга спекулациите, че може да се оттегли от поста преди следващите парламентарни избори през 2021 г., предаде Дойче веле. \nАко коалиционното споразумение между оглавявания от Меркел блок ХДС/ХСС и социалдемократите бъде прието от редовите членове на ГСДП, тя ще остане начело на правителството. \n\"Аз съм от хората, които спазват обещанията си\", заяви Меркел пред телевизионния канал ZDF. \nАко членовете на ГСДП гласуват против създаването на \"голяма коалиция\", канцлерът не изключва възможността за провеждане на нови избори, като в този случай ще продължи да бъде лидер на ХДС. \nМеркел беше категорична, че вижда Мартин Шулц като министър в бъдещия кабинет, въпреки решението му да се откаже от предложения му пост на външен министър. \nСпоред проучване на социологическия институт Civey, около 60 на сто от социалдемократите смятат да подкрепят създаването на \"голяма коалиция\". \nМеждувременно Ангела Меркел призова по-млади членове на нейната партия да заемат министерски постове в нейния нов кабинет. Пред германска телевизия канцлерът каза: „Трябва да сме сигурни, че се обмислят не само хора над 60-те години, но и по-млади“. Тя също така защити \"болезнените\" отстъпки, направени по отношение на социалдемократите (СДП), за да подпишат коалиционно споразумение. \n\"Сега трябва да покажем, че можем да започнем с нов отбор\", каза Меркел. Християндемократическият съюз (ХДС) има да запълни шест министерски поста.      \n", "date": "2018.02.13", "title": "Меркел остава, иска млади министри"}
{"url": "http://www.duma.bg/node/160731", "text": "Администрацията на президента на САЩ Доналд Тръмп планира да приватизира Международната космическа станция (МКС) и да я превърне в своеобразно „частно предприятие на търговска основа“. Това съобщава в неделя вестник „Вашингтон поуст“, който разполага със съответния проект. \nВашингтон се подготвя да прекрати финансирането на МКС през НАСА след 2024 година. Но няма намерение да се отказва от орбиталната станция и разработва план, който може да я изведе от държавния сектор и да я прати в частни ръце. \n„Решението да се прекрати пряката федерална подкрепа за МКС към 2025 година не означава, че станцията ще бъде свалена от орбита дотогава. Напълно е възможно (представители на съответния) промишлен сектор да могат да продължат да управляват определени елементи или функции на МКС в рамките на бъдеща комерсиална платформа“, се казва в документа. „НАСА ще разширява международните и търговските партньорства през следващите седем години, за да осигури непрекъснат достъп на хора и присъствието им на ниска околоземна орбита“. \nВ проектобюджета за 2019 финансова година (започва на 1 октомври в САЩ) администрацията иска 150 милиона долара за „осигуряване на развитието и установяване на търговски структури и възможности“ за по-нататъшна приватизация на МКС. \nТези планове според изданието преди всичко останало ще се сблъскат с критика в Конгреса на САЩ, като се има предвид, че САЩ са похарчили около 100 милиарда долара за изграждането и експлоатацията на станцията. Сега НАСА е в процес на изучаване на възможността да се удължи експлоатационният срок на МКС до 2028 година. \nЕксплоатацията на МКС сега струва на НАСА между 3 и 4 милиарда долара годишно.      \n", "date": "2018.02.13", "title": "Тръмп иска да приватизира МКС"}
{"url": "http://www.duma.bg/node/160732", "text": "Холандският министър на външните работи Халбе Зейлстра е под прицел заради лъжа, че е присъствал на среща с президента на Русия Владимир Путин в извънстоличната му резиденция през 2006 г., пише холандският вестник \"Фолкскрант\", цитиран от \"Политико\". \nНа партийна конференция през 2016 г. политикът от Народната партия за свобода и демокрация заяви, че е присъствал на среща през 2006 г., на която руският президент е изложил планове за разширяване на границите и създаване на \"Велика Русия\", която ще включва Беларус, Украйна, държавите от Прибалтика и Казахстан. \nЗейлстра, който по това време е бил служител на петролната компания \"Шел\", е пътувал до Русия с изпълнителния директор на компанията Йерун ван дер Веер. \nНа партийния форум колегите на Зейлстра изразили съмнение, че той се е срещал с Путин. Министърът призна, че действително не е бил в залата, но е получил информацията от източник. Зейлстра допълва, че е искал да каже историята, защото смята, че е от \"геополитическа важност\" и я е представил като своя, за да \"защити\" източника. Той призна, че решението му \"не е било умен ход\". \n\"Трябваше да го направя по различен начин\", коментира холандският външен министър. \nРазкритието идва в неудобен момент за Халбе Зейлстра, тъй като днес той заминава на първото си официално посещение в Москва и там ще се срещне с руския си колега Сергей Лавров. \nМинистрите се очаква да обсъдят сваления през 2014 г. пътнически самолет MH17 над Източна Украйна. Разследването, водено именно от Холандия, обвинява бунтовниците от Източна Украйна, че ракетата, свалила самолета, е изстреляна от контролирана от тях територия. Според него зенитно-ракетния комплекс земя-въздух \"Бук\", от който е бил произведен въпросният изстрел, е бил транспортиран в същия ден от руска територия, а след това е върнат обратно с една ракета по-малко. \nКрайнодясната Партия на свободата на Герт Вилдерс призова Зейлстра да участва в парламентарен дебат, преди да отлети за руската столица и постави под въпрос неговата принципност. \nПремиерът Марк Рюте, който научил за историята преди няколко седмици, защити външния си министър, като заяви, че \"на него все още може да се има доверие\", тъй като съдържанието на историята не било под въпрос.     \n", "date": "2018.02.13", "title": " Холандският външен министър лъгал за Путин  "}
{"url": "http://www.duma.bg/node/160743", "text": "Държавата да финансира напълно денталното лечение на деца, бременни и спешни случаи, настояха от Сдружението на българските зъболекари. НЗОК отделя за дентална помощ годишно 157 млн. лв. годишно, което е крайно недостатъчно, а хората недоволстват от минималните услуги, които се финансират от нея, коментира д-р Анатолий Кънев, председател на сдружението. По думите му това е причината пациентите да не търсят дентална помощ, докато не се налага вадене на зъб. \nОт сдружението искат общините да осигуряват помещения за два кабинета, като в единия ще се обслужват спешните случаи, а в другия - хора в неравностойно положение.    \n", "date": "2018.02.13", "title": " Зъболекари искат държавата да плаща за лечението на деца, бременни и спешни случаи"}
{"url": "http://www.duma.bg/node/160742", "text": "Пореден протест се състоя в в столичния квартал \"Младост\" заради строеж в градинка. Жители на няколко блока недоволстваха заради намерението нова жилищна сграда да се издигне в зелена площ. На терена вече са поставени обозначителни колчета. \nХората твърдят, че кварталът вече е толкова презастроен, че е невъзможно да се живее нормално. Има проблеми и с паркирането, тъй като много хора работят в района и заемат местата на живеещите там. Градинката е единственото място, което е останало незастроено, твърдят жителите на \"Младост\". \nСобственикът на мястото обясни, че то е частна собственост от около 10 години. Инвеститорът заяви, че строежът ще е на мястото на вече съществуващи постройки и градинката няма да бъде засегната. Кметът на район \"Младост\" Десислава Иванчева заяви, че ще подадат сигнал до кмета на София Йорданка Фандъкова относно проблема. \"Ние често пишем отрицателни становища, че сме против даден строеж, но въпреки всичко ни прескачат и се издават документи за строителство\", обясни Иванчева. \n    \n", "date": "2018.02.13", "title": "Столичният \"Младост\" на нов протест заради градинка"}
{"url": "http://www.duma.bg/node/160744", "text": "В около 10% от училища в страната няма назначени медицински сестри. 1/5 от учебните заведения са сключили договори с медицински лица, които работят едновременно в 2-3 училища и детски градини по график, и в тях няма целодневни медицински грижи. Наличието на здравни кабинети е регламентирано в Закона за здравето. Според нормативната уредба медицинските специалисти в училищата работят по договор, сключен с кмета на съответната община. Финансирането е от общинските бюджети. \nМежду 80 и 90% от училищата и детските градини са осигурени с медицински специалисти, заяви зам.-изпълнителният директор на Националното сдружение на общините Теодора Дачева. \"Имаме голям проблем с липсата на кадри в малките населени места. Проблемът вече се пренася и в големите градове\", обясни Дачева. Тя уточни, че общините предлагат редица социални придобивки, включително безплатни квартири и други облекчения, за да привлекат медицински персонал, но не навсякъде това има успех. По думите й лекарите в училищата са много малко, защото заплащането не отговаря на квалификацията им, а и нямат поле за развитие. Дачева каза още, че се работи по актуализиране на Наредба 3 на МЗ, която е много остаряла. \nЗадължително е в училищата с над 800 ученици да има медицинско лице, а за малките училища 1 медицинско лице може да обслужва няколко, обясни зам.-министърът на образованието Таня Михайлова. \nПо данни на МОН в 2013 учебни заведения в страната има медицинско лице.   \n", "date": "2018.02.13", "title": " Всяко десето училище е без медицинска сестра"}
{"url": "http://www.duma.bg/node/160745", "text": "Бюрата по труда обявяват близо 100 свободни места за лекари и около 50 за медицински сестри и акушерки, става ясно от данните на електронната страница на Агенцията по заетостта. Бюрото по труда в Плевен е обявило свободно място за специалист по ендокринология и болести на обмяната с поне 5-годишен стаж. Предлаганото възнаграждение е 668 лв. От обявата става ясно, че работата е подходяща за трудоустроен. Работното място ще бъде свободно от 1 март т.г. Същата заплата се предлага и за лекар по обща и клинична патология от Бюрото по труда в Кирково. Бюрото по труда в Бургас обявява 5 свободни работни места за медицински сестри, а предлаганото месечно възнаграждение е 770 лв. Пак в Бургас търсят 11 спешни медици с 1470 лв. Работните места са свободни от 13 ноември м.г. \nЛекари във филиалите за спешна помощ търсят в Ябланица и в Троян (трима) от Нова година, четирима в Добрич, двама в Сливен. \nСилистренското Бюро по труда е обявило 10 лекарски места за заплата от 1180 лв. От 14 декември 2017 г. в Казанлък са обявени 10 места за специалисти по кардиология, пневмология и фтизиатрия, ортопедия и травматология, клинична хематология, физикална и рехабилитационна медицина, нефрология, педиатрия, ендокринология и болести на обмяната, УНГ. Там от 14 декември се търсят и 5 медицински сестри. \n    \n", "date": "2018.02.13", "title": " Дават 770 лв. за сестра, а 668 лв. на лекар"}
{"url": "http://www.duma.bg/node/160747", "text": "Днес от 15 до 17 часа народният представител от \"БСП за България\" Румен Георгиев и общинският съветник Николай Николов ще бъдат на разположение на софиянци в постоянната приемна на БСП в  София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.   \n", "date": "2018.02.13", "title": "ПРЕДСТОЯЩО"}
{"url": "http://www.duma.bg/node/160748", "text": "Кметът на Хасково Добри Беливанов внесе сигнал до Окръжната прокуратура и до oбластния управител Станислав Дечев за бюджет 2018. Градоначалникът твърди, че има нарушение на материалния закон, както и на административно производствените правила, приети с решение на Общинския съвет от 26 януари тази година. \nВнасянето на сигнала не означава спиране на работата по бюджета, заяви говорителят на общината Дияна Иванова. От администрацията на Беливанов определят като неверни твърденията на общински съветници, че кметът се опитал да промени размера на таксата за битови отпадъци. Такова предложение не е внасяно и съответно те не са гласували продължение за увеличението на такса смет, тоест такса смет си остава същата, уточни Иванова.   \n", "date": "2018.02.13", "title": " Кметът на Хасково даде бюджет 2018 на прокуратурата"}
{"url": "http://www.duma.bg/node/160746", "text": "Обръщаме се към вас с призив да вземете решение за прекратяване на всички форми на обучение по хомеопатия. С този апел завършва писмо до ректорите на четирите медицински университета у нас - в София, Пловдив, Варна и Плевен, което е подписано от 65 академици и член-кореспонденти на БАН. Сред тях са известни медици, биолози, химици, физици, общественици. \nВ последните три години редица големи държави, а напоследък и Европейският съюз, преминават от търпимост и безразличие за хомеопатията към активно неприемане и искания за ограничаване на разпространението на този неконвенционален и лъженаучен метод за лечение, се казва в писмото. Авторите му цитират доклади на Съвета за обществено здраве и медицински изследвания към австралийското правителство от март 2015 г., на Националния институт за здравеопазването на САЩ (2015), на Федералната агенция за контрол на храните и лекарствата на САЩ (2015), на Федералната търговска комисия на САЩ (2016), на Комисията за борба с лъженауката и фалшифицирането на научните изследвания при Руската академия на науките (2017) и на Научния консултативен съвет на европейските академии EASAC от 2017 г. Във всички тях се констатира, че няма заболявания, за които да е доказано, че хомеопатията е ефективна; че хората се излагат на риск с хомеопатията, забавяйки медицинското си лечение; че концепциите на хомеопатията са несъвместими с основните понятия на химията и физиката и се основават на теории от 1796 г., които не се приемат от съвременната медицина. Цитираните научни организации на Австралия, САЩ, Русия и ЕС препоръчват да се ограничи ползването на хомеопатия и да се постави тя под контрол със същите изисквания, както към медицинските продукти. Известно е в какви обширни мащаби, напълно безконтролно, се предлага хомеопатия във всички аптеки у нас.  \nПоради всичко това преподаването на хомеопатия под каквато и да е форма в уважаваните български медицински университети, чрез което й се придава авторитетност, се разглежда като недопустим анахронизъм в медицината, казват учените, подписали писмото. И питат допустимо ли е лекар да предписва хомеопатия, след като добре знае, че тя не действа при заболявания извън \"плацебо ефекта\". Членовете на БАН напомнят също, че според Закона за здравето, са забранени всички форми на реклама на неконвенционални методи, вкл. на хомеопатията, в същото време изучаването й във вузовете е не просто реклама, а пропаганда на хомеопатията.                      \n Сред подписалите писмото са академиците Богдан Петрунов, Чавдар Славов, Петя Василева, Иван Загорчев, Ангел Гълъбов, Иван Юхновски, Никола Съботинов, Васил Сгурев, Дамян Дамянов, Стефан Воденичаров, Георги Марков, Чавдар Руменин и др., както и член-кореспондентите Олга Полякова, Григор Горчев, Андон Косев, Константин Хаджииванов, Иван Илчев, Васил Проданов, Румен Панков, Иван Ангелов, Мила Власковска, Иван Димовски, Венелин Живков, Вася Банкова, Николай Витанов и др.     \n Мнението и апелът на членовете на БАН към ректорите са подкрепени от Съюза на учените в България и категорично - от Националната пациентска организация.   \n  \n    \n", "date": "2018.02.13", "title": "Учени призоваха ректорите да спрат обучението по хомеопатия  "}
{"url": "http://www.duma.bg/node/160749", "text": "Социалисти, антифашисти и граждани почетоха паметта на седемте партизани от Tърговищкия отряд, разстреляни на 12 февруари 1944 г. в гората край село Руец. Те са избити без съд и присъда, някои от тях са докарани полуживи след жестоки инквизиции в полицията. В преклонение и почит към героите пред паметника им бяха положени цветя от признателните потомци, за които силата на човешкия дух, себеотдадеността към един идеал за по добро бъдеще на Родината и жертвоготовността имат смисъл като морални ценности. Това са Атанас Иванов Вълчев, на 20 години, Михаил Донев Георгиев, на 23 години, Васил Василев Караиванов, на 42 години, Йордан Ненов Миндов, на 24 години, Малчо Малчев Колев, на 27 години, Минчо Иванов Минчев, на 21 години и Иван Георгиев Иванов. \n\"В българската история има върхове и спадове, постижения и неуспехи, единение и множество трагични събития, които ни правят народ. Нека да помним и предаваме на поколенията всичко това, за да ни има сега и завинаги\", призовават от Общинския съвет на БСП и БАС в Търговище.     \n", "date": "2018.02.13", "title": " БСП и БАС в Търговище почетоха паметта на 7 партизани"}
{"url": "http://www.duma.bg/node/160721", "text": "Традиционната - вече 11 поред, годишна изложба на проучванията и находките от отминалия сезон, ще бъде открита на 16 февруари в 18 ч. в Националния археологически музей при БАН. Тази година като съорганизатори участват 17 исторически и археологически музеи от страната, които предоставят находки от своите фондове. Общо временната експозиция представя над 340 експоната от 22 археологически обекта, проучвани през 2017 г., но с постери са представени и други, така че на практика посетителите могат да се запознаят с общо 50 проучвания на обекти по нашите земи от различни епохи - от ранната праистория до Средновековието. Любознателните българи обаче трябва да побързат, защото изложбата ще бъде отворена само до 1 април, тъй като след това са планирани други експозиции. \nЗа разлика от миналата година, този път нямаме много злата, но находките са изключително разнообразни и много интересни, казаха вчера директорът на Националния археологически институт с музей при БАН доц. Людмил Вагалински и завеждащ експозиционния отдел на НАИМ гл. ас. Камен Бояджиев. Те съобщиха пред журналисти за предстоящото събитие. Доц. Вагалински благодари на колегите си от цялата страна, които участват с находки, защото традиционната вече изложба е начин археолозите да се отчетат пред обществото за какво и как \"харчат парите на данъкоплатеца\". В експозицията са се включили НИМ, регионалните исторически и археологически музеи от Пловдив, Благоевград, Велико Търново, Видин, Пазарджик, София и Шумен, както и музеи от Раднево, \"Старинен Несебър\", Средец, Белоградчик, Димитровград, Дряново, Петрич, Свиленград и Севлиево. \nЕстествено, за самите археолози е много трудно да кажат кои са най-ценните находки от отминалия сезон, защото често артефакти, към които хората не проявяват интерес, са по-ценни за науката. Но журналистите настояха и Камен Бояджиев все пак открои няколко акцента - българо-френския проект при пещерата Козарника (средния палеолит, 57-39 000 г. пр.Хр.); златния амулет от селищната могила Юнаците (V хилядолетие пр.Хр.); много интересните антропоморфни съдове и предмети от разкопките при с. Дамяница, Благоевградско (Vт-тV хилядолетие пр.Хр.), съпътствали строителството на магистрала \"Струма\"; бронзовата флейта от първия римски град по земите ни - Деултум (т в.); късноримската плетена златна огърлица от Хераклея Синтика; богатата украса по находките от Трапезица; нефритената катарама от средновековния град в Калиакра (ХтV в.) и др. Това е една от най-богатите годишни изложби, смята д-р Бояджиев. \n Археолозите в страната работят добре и активно, категоричен е доц. Вагалински. За месец май е насрочена конференцията, на която археолозите от цялата страна изнасят и обсъждат отчетите за свършената през изтеклия сезон работа и за научното й осмисляне. А повод за изложбата сега е 14 февруари - празник, който повечето хора свързват с Трифон Зарезан, а чуждопоклонниците - със Св. Валентин. Но той е празник и на българските археолози. Червени сърца за влюбените, картички Валентинки, бонбонки и бисквитки с червени панделки - под път и над път у нас, но едва ли някъде ще видите някой да показва труда на археолозите и онези културно-исторически богатства, с които политиците ни умират да се перчат из чужбините. При всички случаи те се по-интересни от кичозните атрибути на католическия празник.    \nРазбира се, при срещата с археолозите от НАИМ вчера журналистите не подминаха \"горещата\" тема на деня - предложените от МК поредни промени в Закона за културното наследство, които при общественото обсъждане ни в клин, ни в ръкав обраснаха със скандално предложение, лансирано от един магистър по археология. Ни повече, ни по-малко: да се разреши създаването на частни неправителствени организации от археолози, на които да се даде право да правят разкопки и други проучвания. Въпросът е кой му \"подсказа\" идеята? В момента по закон археологически проучвания имат право да извършват само археолози, работещи в културни институции - научни институти, висши училища, държавни и общински музеи. А контролът върху самите проучвания и резултатите по закон е на няколко етапи и нива. Въпреки това иманярството е станало поминък в цели региони и от културното ни наследство печели не държавата чрез социализиране на паметниците, а печелят частни колекционери и чужди аукционни къщи. Колежка журналистка дори разказа вчера случай от собствената си практика - богат частен колекционер й обяснил, че набира ценностите за частната си колекция, като плаща на ученици за импровизирани \"археологически\" експедиции (транспорт, сандвичи), за да ходят \"да копаят\" и да му носят намерените находки. Сигурно навсякъде по света има иманярски набези, но такъв разграден двор като в България никъде няма, дори в Африка, смятат археолозите. Вече ми се е случвало да пиша за случай в Турция, когато на тракийска могила бяха хванати иманяри с металотърсачи - след два месеца вече бяха осъдени и бяха по затворите. А у нас узаконихме организация на металодетекторите! И колко тук са осъдените иманяри? А колко с богаташите, натрупали на техен гръб богатствата си...   \n \nПредложението за създаване на частни археологически НПО като текст в Закон за културното наследство е опит да се заобиколи законът и на практика означава приватизация на археологията. В много европейски страни допуснаха това нещо, там сега археологията е в много тежко състояние, системата е разбита. Опитват се да върнат назад, но вече е много трудно. Хаосът е тотален, на наетите археолози частниците не плащат, никой не знае къде отиват находките. Ние, в Дания, Румъния все още удържаме на напъните за приватизиране, но у нас определени кръгове с пари не искат да плащат за задължителното проучване по тарифите, които установи държавата. Предложението не е юридическо издържано, то е от един студент, не знам кой му суфлира.      ``  \nОсвен това, няма друга страна като България, в която 30 000 иманяри да действат постоянно, а общо са много пъти повече. Множество археологически обекти са унищожени агресивно, грубо и безвъзвратно. Най-лошото е, че културно-историческите ценности не може да бъдат възстановени никога вече. Хората по места добре знаят кой какво върши в района, но не реагират, мълчат и са безразлични. А иначе говорим за културен туризъм. Службите се борят с нелегалния трафик на ценности, но не им стигат силите, този пазар е не по-малък от търговията с наркотици и хора. Вече работим с експерти от МВР да се създаде мобилно приложение, в което хората да могат да подават сигнали за иманяри и те веднага да стигат до съответните РПУ.  \nСега с идеята за \"частна археология\" просто се иска разбиване на системата. След приемането на закона първата поправка беше за частните колекционери с оправданието, че ще имаме аукциони, ще се плащат данъци, държавата ще печели. Не знам да е имало досега нито един аукцион. А печалбите отиват в чужбина. Приватизира ли се и археологията, просто нищо няма да остане от културното наследство на България.    \n", "date": "2018.02.13", "title": "От праисторията до Средновековието - на едно място"}
{"url": "http://www.duma.bg/node/160720", "text": "1603 - УМИРА ФРАНСОА ВИЕТ, ФРЕНСКИ МАТЕМАТИК (Р. 1540 Г.). Въвел буквените означения и създал символната алгебра. Измислил думата \"коефициент\". Към постиженията на Виет се отнасят теорията на уравненията, методът за приблизително решаване на алгебрични уравнения с числови коефициенти и др. 1865 - РАЖДА СЕ ТОДОР ВЛАЙКОВ, ПИСАТЕЛ И ОБЩЕСТВЕНИК (УМИРА 1943 Г.). Един от основателите и първи лидер на Радикалдемократическата партия. Завършил Историко-филологическия факултет на Московския университет. Един от основателите и председател на Българския учителски съюз. Най-известното му произведение е повестта \"Дядовата Славчова унука\". 1873 - РАЖДА СЕ ФЬОДОР ШАЛЯПИН, РУСКИ ОПЕРЕН ПЕВЕЦ (УМИРА 1938 Г.). От 1901 г. започват триумфалните му гастроли в Милано, Париж, Ню Йорк, Лондон. През 1934 г. посещава България. Основните партии на Шаляпин са Сусанин (\"Иван Сусанин\"), Борис Годунов (\"Борис Годунов\"), Иван Грозни и Салиери (\"Псковитянка\" и \"Моцарт и Салиери\") и др. 1883 - УМИРА РИХАРД ВАГНЕР, НЕМСКИ КОМПОЗИТОР (Р. 1813 Г.). За разлика от другите композитори, пишел винаги сам сценария и либретото за своите произведения. Сред най-известните му творби са \"Летящият холандец\", \"Пръстенът на Нибелунгите\", \"Тристан и Изолда\", \"Валкирия\" и др. 1887 - УМИРА ЛЕАНДЪР ЛЕГЕ, ФРЕНСКИ ДИПЛОМАТ (Р. 1833 Г.). Вицеконсул в София по време на Априлското въстание (1876) и Руско-турската война (1877-1878). Подкрепя българската национална кауза и призовава турските власти да сложат край на репресиите. През декември 1877 г. заедно с италианския дипломат Вито Позитано организират съпротивата на София и водят успешни преговори с командващия турските сили Осман Нури паша да запази столицата от разрушение. Почетен гражданин на София от май 1878 г. 1903 - РАЖДА СЕ ЖОРЖ СИМЕНОН, БЕЛГИЙСКИ ПИСАТЕЛ (УМИРА 1989 г.). Пише на френски език, автор главно на криминални романи. В състояние е бил да пише от 60 до 80 страници на ден и за няколко години в хотелската си стая написва 450 разказа и новели. Най-известен е със 75-те романа и 28-те разказа, в които участва инспектор Мегре. 2003 - УМИРА ДИМИТЪР МИШЕВ, УЧЕН, АКАДЕМИК (Р. 1933 Г.). Участва в разработки и внедрявания в областта на космическите изследвания, телевизионната и комуникативната техника. Главен създател на цветната телевизия у нас. Основател и ръководител на дистанционните изследвания на Земята от Космоса - научно направление, заради което страната ни е със световен авторитет. Един от инициаторите и лидерите на научните програми за българските космически полети. Автор и съавтор на 66 патента и изобретения, на 300 публикации и 40 книги.   \n", "date": "2018.02.13", "title": "Датата"}
{"url": "http://www.duma.bg/node/160722", "text": "В настоящия турболентен период на промени в политическия, икономическия и социалния живот на човечеството, във века на небивала технологична революция не може да има позитивно обществено развитие без отговорен подход към националната сигурност. В тази връзка определено внимание заслужава внесеният в Народното събрание проект на актуализирана Стратегия за национална сигурност на Република България. От прегледа на проекта се вижда, че авторите са положили усилия и са извършили промени в 35% от текстовете на стратегията. С тази актуализация проектът е придобил безспорно редица положителни характеристики, но не достатъчно. С оглед на предстоящото приемане на стратегията от Народното събрание, уместно би било да се посочат нейните слабости и несъответствия с цел тяхното отстраняване в хода на обсъждането и приемането на текстовете от народните представители. \nУводът, който би следвало да представи основната рамка за развитие на стратегията, се е превърнал в политически и стратегически контекст на средата за сигурност. Много от текстовете в него са неудачно формулирани, без логическа последователност, многословни и объркващи. Съществува преплитане между основополагащи принципи, рискове и заплахи, от една страна, и концептуални и правни документи, свързани с националната сигурност, от друга. \nВ раздел \"Общи положения\" са разгледани принципите на политиката за национална сигурност и националните интереси. Принципите са изброени без обвързване с действията на институциите и държавата, при което не става ясно в случай на криза или въоръжен конфликт страната ни ще използва ли сила, за да защити жизненоважните си интереси, или ще разчита единствено на НАТО и ЕС. Това придава повърхностен и незавършен вид на текстовете от раздела. \nВ пункт \"Национални интереси\" текстът \"развитие на регионалното сътрудничество в зоната на Черноморския регион\" е преформулиран в \"засилване участието на НАТО и ЕС в политиките и механизмите за сигурност в Черноморския регион и продължаване на процесите на интеграция на страните от региона, които са си поставили съответните цели в европейските и евроатлантическите структури\". Това е опит завоалирано да се обяви Русия като заплаха за националната ни сигурност. Авторите не са имали смелостта ясно да отговорят на въпроса: \"Заплаха ли е за националната ни сигурност Русия или не?\" В тази част на проекта националните интереси са свързани със стабилизиране на страните от Западните Балкани, развитие на регионалното сътрудничество в Дунавския регион, опазване на общественото здраве и сигурност на киберпространството. От тях напълно на българските интереси отговарят последните два. \nНационалните интереси, съставлявайки важен комплекс от ценности и политически мотиви за поведение във вътрешен и външнополитически аспект, би следвало да се класифицират като жизненоважни, стратегически и други важни интереси. За жизненоважни следва да се посочат: запазване на суверенитета, териториалната цялост на страната и единството на нацията; защита на конституционно установения ред и гарантиране на правата и свободите на гражданите. Останалите интереси могат да се квалифицират като стратегически и други важни интереси, като всяка следваща категория трябва да подкрепя предходната. \nРазделът \"Среда за сигурност: рискове и заплахи\" не дава ясна престава за факторите и заплахите за националната сигурност, не обхваща тенденциите и прогнозите за тяхната ескалация или намаляване в периода на обхвата на стратегията. \nПункт \"Вътрешна среда за сигурност\" може да се окачестви като предназначен по-скоро за Европейската комисия в областите \"Правосъдие\" и \"Вътрешен ред\", отколкото за анализиране на вътрешната среда за сигурност. Много от заплахите, посочени тук, като регресивните тенденции в сферата на общественото здраве, пътнотранспортните произшествия, демографската криза, недостигът на медикаменти и средства за лечение на българските граждани и конвенционалната престъпност, са функция на неуспешни секторни политики и не следва да се издигат в ранг заплахи за националната сигурност. \nЧетвъртият раздел \"Политика за сигурност\" е най-съществената част от стратегията. В него са посочени седем приоритета, четири от които са свързани с превенция и противодействие на корупцията и организираната престъпност. Как за следващите седем години, докогато е предвидено да действа стратегията, ще се защитават останалите национални интереси (общо 21), след като те не са приоритет на политиката за национална сигурност? Освен борбата с корупцията, тук следва да се добавят: укрепване на отбраната и развитие на Въоръжените сили; повишаване жизнения стандарт на гражданите; повишаване на икономическия ръст на страната; подобряване на здравеопазването и развитие на науката, технологиите и образованието.  \nВ пункт \"Секторни политики за сигурност\" са разгледани 11 секторни политики, текстовете на които са твърде общи, преобладаващо пожелателни и противоречиви. Текстът \"Противодействието срещу корупцията се развива чрез съществена модернизация на законодателството и ефективното функциониране на единен антикорупционен орган\" е в противоречие със следващата формулировка, където е казано, че подходът за противодействие е комплексен и са посочени няколко участника, противодействащи на корупцията. \nВ пункт \"Отбранителна политика\" е въведен нов термин \"невоенен комплект\", без да се уточнява какво включва той. По-нататък се изброяват мисиите на Въоръжените сили, а след това се уточнява, че Националната отбранителна стратегия определя ролята, мисиите и задачите на Въоръжените сили. Този подход към такъв документ е несериозен. Много от посочените приоритети на отбранителната политика не съответстват на състоянието на отбранителната система, на променената среда за сигурност и не спомагат за ефективно реагиране на заплахите.  \nПредложените текстове за управление на кризи не предлагат политики за превенция или неутрализиране на заплахите. Системата е представена само от ситуационни центрове, без да е ясно кои са структурите и ресурсите за предотвратяване и овладяване на кризите. \nПо отношение на киберсигурността основно е посочено какво трябва да постигне политиката в този сектор, без да се определят направленията, в които трябва да се насочат усилията за предотвратяване на атаки в киберпространството.  \nРазделът \"Система за национална сигурност\" се нуждае от най-сериозна промяна и усъвършенстване. Тук е необходимо да се дефинира институционалната рамка на системата, дейностите, които тя обхваща, както и връзките и взаимоотношенията между отделните елементи. Освен това ясно трябва да се поставят и целите пред тази система, с което тя ще получи завършеност и възможност да се управлява динамично. Също така е необходимо да се посочи \nикономическата и ресурсна рамка \nкоято ще осигури реализирането на поставените цели. Такъв подход би позволил да се определят отговорностите на ведомствата и институциите, както и да се разработят техните секторни политики.  \nОпитът за актуализация на стратегията е положителен и навременен, но той не е постигнал целта си - да я приведе в съответствие с настъпилите промени в средата за сигурност. \nЗначителният обем, неподходящото структуриране, многословните обяснения, неточните формулировки, липсата на логическа връзка между разделите и текстовете, както и липсата на определения на основни термини, правят стратегията объркваща и трудно приложима.   \nИ така - къде да се търси верният отговор за надеждно гарантиране на националната сигурност? Той се намира някъде между настоящата стратегия и драматично променената среда за сигурност, която предполага на основата на детайлен и компетентен анализ да се потърси по-радикално решение, а именно - провеждането на Стратегически преглед на системата за сигурност и разработването на нова Стратегия за национална сигурност. \nТова е верният отговор, който би съответствал на условията на променяща се Европа и би удовлетворил очакванията на обществото, на нашите партньори и съюзници в настоящия период и в обозримо бъдеще.   \n", "date": "2018.02.13", "title": "Между стратегията и националната сигурност"}
{"url": "http://www.duma.bg/node/160723", "text": "В поведението на премиера ни отчетливо се забелязва тежък геополитически махмурлук и раздвоение на личността по конфронтационната ос Запад-Русия. \nДа вземем последната проява на това му състояние - изказването му на 12-та среща на бизнеса с правителството миналия месец. България трябва да защити геостратегическото си място за транзит на природен газ към Европа, а не само да бъде клиент на синьо гориво, изтъкна тогава Бойко Борисов. \"Натовска Гърция, натовска Турция, натовска Италия поеха \"Посейдон\" и южния газов коридор за сметка на транзита през Украйна и на 1 януари 2019 година ние ще осъмнем с \"Турски поток\". Всички, които говореха, че руснаците нямали пари - какви ли басни не чух тогава, съобразихме се с нашата европейска лоялност, демонстрирахме я - и в момента над 450 километра от \"Турски поток\" са готови, а тръбите на нашите пристанища, които бяха във Варна и Бургас, все повече намаляват. Трябва добре да си направим сметката, запазвайки лоялността си към ЕС и НАТО, и да отстоим нашия интерес. Да загубим транзита в полза на Турция, Гърция и Италия, не мисля, че е нещо, което български политик би одобрил\". \nВсички знаем, че политиката се чете между редовете. И на първо четене изводът от това закъсняло отрезвяване е, че Борисов много бойко е бил воден за носа от Запада. Съответно и България. На второ четене изводът е, че погребаният руски проект \"Южен поток\" ни е гарантирал именно това геостратегическо място, което нищо чудно да изтървем. Третият извод е, че САЩ и ЕС заемат позиции, които се оказват в ущърб на националния ни интерес. Направо антибългарска позиция. Четвърти извод: ако го загубим този транзит, ще излезе, че Борисов изпада в нещо като двуполюсно разстройство - не одобрява премиера ни. Това състояние не е ли повод за оставка? \nОбщият знаменател от всички тези изводи е, че се налага да захвърлим слугинажа към Запада. Да си гледаме българския интерес и най-после \nда преминем към антисателитно поведение Всъщност на 12-та среща видяхме за втори път тежкия геополитически махмурлук на премиера ни. Тежък не само като последици, но и като времетраене. Защото първата проява на този махмурлук се прояви преди три години. Тогава премиерът ни призна, че  причината да не се реализира проектът \"Южен поток\" е политическа: \"Бяхме притиснати от партньорите ни от ЕС да откажем\". Дори уточни, че това е станало преди украинския конфликт. \"Ние сме си изпълнили задълженията като лоялен член на НАТО и ЕС, изпълнили сме си всички директиви, но по този начин сме загърбили националните си интереси\". В един момент дори призна също, че сме били принудени да откажем и АЕЦ \"Белене\" и нефтопровода Бургас-Александруполис. Всъщност още тогава той призна, че е бил воден за носа. За да бъде тогава лоялен атлант, е приемал ролята или на невежа, или на лъжец. Или и на двете. Впрочем той не е изключение, в тресавището на политиката президенти, премиери, министри и партийни водачи често затъват в такава тиня - най-вече на лъжите. Не само у нас, а и по широкия свят. \nИ сега не знаеш да се радваш ли, че прозренията най-после са споходили премиера ни, или да плачеш, че това е станало толкова късно. Нищо чудно - безвъзвратно късно. В продължаващия геополитически махмурлук Борисов много бойко се държи за последната сламка - газовия хъб \"Бълкан\". Разбира се, дай боже да успее, защото България ще съхрани онова геостратегическо място в газовия транзит, макар и частично. \nЗа \"Балкан\" обаче има няколко  \"но\"-та, които са отвъд правомощията на България. Премиерът ни знае това, а и не е 100-процентово сигурен в подкрепата на Европа. \nАдминистрацията на Доналд Тръмп прави всичко, за да ограничи руския газ за Европа, за да й достави американски газ, макар че той ще е доста по-скъп от руския. Освен това новият американски закон за санкции срещу Русия предвижда не толкова удари срещу руските богаташи, за да скочат те срещу Владимир Путин, колкото пресъхване на доходите за самата Русия. Това бе обявено наскоро от Държавния департамент. Но точно такъв доход ще носи и хъбът \"Балкан\", през който ще се транзитира за Европа руски газ. Той може и да не е толкова голям, колкото например е доходът от \"Северен поток-1\" или пък от дохода на бъдещия проект \"Северен поток-2\", но все пак ще е доход. Съдбата на \"Северен поток-2\" още не е решена.  Ако Германия устои срещу натиска на САЩ и американските кукли на конци в Еврокомисията, ако съответно руски газ тръгне по тръбите на \"Северен поток-2\", за съжаление България най-вероятно ще трябва да се прости с хъба \"Балкан\". Просто САЩ едва ли ще позволят от него към Москва да тръгне още един доход, па макар и по-малък. И обратно, ако \"Северен поток-2\" бъде погребан, \nза \"Балкан\" може да има по-голям шанс  По една или друга причина, Америка има навика да нанася основния удар, без да убива докрай. След като бъде стопиран големият руски доход от \"Северен поток-2\", нищо чудно Вашингтон да остави по-малкия доход.  \nПо сходен начин стоят и нещата с изграждания \"Турски поток\".  Той се състои от две трасета - едното е за самия турски пазар, а другото за Европа. Америка е в много сложни отношения с Ердоган и тя не може да спре руското трасе за самата Турция. Но може да  опита блокирането на второто, по-важното трасе, от което Русия ще получава много по-голям доход. Между Вашингтон и Анкара предстоят преговори и нищо чудно Белият дом да предложи на Ердоган нещо, което ще бъде много изкусително за него и той най-вероятно няма да устои: отказ от подкрепата за кюрдите в Сирия, които са инфарктен проблем за Ердоган, но в замяна на турски отказ от второто трасе на руския газ. Тогава кепенците за хъба \"Балкан\" ще хлопнат, преди изобщо да е отворил врати. \nСходна позиция може да заема и Еврокомисията, която също е на американска каишка, макар че вече се дърпа да е поне на по-дълга каишка. Борисов се е нагърбил с помирителна роля между ЕС и Турция и на  26 този месец ще бъде домакин на такава помирителна среща. Но по внушение на Вашингтон ЕС може да обещае на Анкара падане на визите, ако тя откаже второто трасе на \"Турски поток\". И това може да стане зад гърба на помирителя.  \nНищо чудно при нежелания провал на газовия хъб Борисов все пак да не подаде оставка, макар че няма да одобрява как е действал като премиер. Добре, но занапред все така ли ще се държи за полата на Европа? Или ще закрачи сам като унгарския му колега Виктор Орбан, който дръзва да прави ядрена централа с Москва? При истинското отрезвяване определено би следвало да е второто.      \nПо отношение на конфронтационната ос Запад-Русия, тук видяхме цялостно раздвоение на премиера ни. На няколко пъти той изразяваше категорични, но в същото време \nдиаметрално противоположни позиции  По повод приетата миналата година доктрина за национална сигурност, в която Русия е обявена за заплаха, той буквално заяви: \"Но в доктрината ни, ако стане война, ние ще се бием на страната на НАТО\" срещу Русия. Той каза това, въпреки че 85% от българите не възприемат Русия за заплаха. По повод пък обществените възражения срещу доктрината той се изрепчи: \"Цяло лято влачим танкове и оръдия за учения и в един момент казваме - ама те не са ни враг!\". \nА сега да го видим на отсрещния полюс. В самия край на 2017-та той бе попитан от изданието euinside дали е съгласен с тезата на Доналд Туск, че Русия е стратегически проблем? Ето и отговора му (в съкратен вариант): \"За нас Русия векове наред е била приятел. Не мога да се съглася с такива крайни оценки, когато касае една държава като Русия. Ние сме видели и много добро от нея, с нашето освобождение преди всичко. Много руски войници са загинали за нашата свобода... Руският народ, руската култура са били и много след мен ще бъдат изключително близки на българския народ\". \nЧак да не повярваш, че подобни думи идват от такъв натовец! Как да не го попиташ ще се бием ли срещу Русия, след като векове наред сме били приятели с нея и много руски войници са загинали за нашата свобода? \n Освен това възразява срещу милитаризирането на Черно море или явно действа за отслабване или падане на антируските санкции, макар че едва ли се престарава в това отношение. \nПуска ли се от полата на Европа премиерът ни? И какво означава този негов геополитически шпагат между два противоположни полюса? Лутане на объркан политик, съзнателно възприет опит за неизбежно балансиране или просто жонглиране с позиции според конюнктурата? \nЗа мнозинството българи шпагатът все пак е нещо - премиерът ни не е неспасяем случай на пещерен русофоб като например предишния ни държавен глава или литовската прездидентка Далия Грибаускайте.   \nИ все пак шпагатът носи рискове  Европейски експерти предупреждават, че натрапваната конфронтация на Запада с Русия навлиза в опасни води. Москва не е малоумна, за да напада натовска държава. Опцията обаче да се бием срещу Русия не е изчистен от профила на премиера. Дори и като съюзник на НАТО ние може да се откажем от такава опция. Ако все пак Борисов или който и да е наш държавник реши, че България трябва да вдигне ръка срещу Русия, трябва да погледне в задното огледало на политиката. Тя е като шофирането - вървиш напред, но гледаш встрани и назад. Та в задното огледало ще види ето какво: от трите ни национални катастрофи през миналия век, две ни се стовариха, когато вдигнахме ръка срещу Освободителя - през Първата и Втората световна война. Наказвани бяхме от събитията. И това стои вече като закономерност. Невидима ръка има не само пазарът, но и историята. И тази ръка ни се стоварваше  заради черната ни, малко така сатанинската неблагодарност и безпаметство на нашите управници. \nКъм поредна ли национална катастрофа ни тласка върхушката - ето това е въпросът от задното огледало, на който Борисов трябва да отговаря.      \n", "date": "2018.02.13", "title": "При Бойко България е водена за носа много бойко  "}
{"url": "http://www.duma.bg/node/160770", "text": "Шефът на ЕК Жан-Клод Юнкер е натиснал Бойко Борисов да разграничи правителството от циничната декларация на вицепремиера Валери Симеонов срещу германския евродепутат Ска Келер. В четвъртък партията му НФСБ изпрати до Европарламента и германското правителство скандален документ с лични обиди срещу Келер заради позицията й в защита на Пирин. Едва в петък МС се разграничи от вицето в три реда. Това обаче е станало, след като Ска Келер се оплакала на Юнкер и на шефа на ЕП Антонио Таяни от бруталното отношение на Симеонов към нея. За натиска от Брюксел съобщи вчера говорителят на ЕК Мина Андреева. \"Последва съобщение до медиите от българското правителство, което го разграничи от позицията на вицепремиера Симеонов\", каза Андреева.   \n", "date": "2018.02.13", "title": "Юнкер натиснал Борисов да се разграничи от Симеонов "}
{"url": "http://www.duma.bg/node/160750", "text": "Краткото съобщение, с което правителството и Бойко Борисов се разграничиха от скандалната декларация на Валери Симеонов срещу германската евродепутатка от Зелените Ска Келер е продиктувано от брюкселско мъмрене. Вчера говорител на ЕК обяви, че още в петък възмутената Ска Келер е звъннала на председателя на комисията Жан-Клод Юнкер. След това шефът на ЕК е звъннал на българското правителство. \"Последва съобщение до медиите от Министерския съвет, което според нас изясни нещата. Затова за нас случаят е приключен - съобщението разграничи правителството от позицията на вицепремиера Валери Симеонов\", разкриват развоя на събитията от ЕК. \nПрипомняме, че в края на миналата седмица партията на Симеонов НФСБ публикува документ, адресиран до Европарламента и германското правителство заради позицията на Келер в защита на Пирин и цитираните от нея критични бележки от доклад за борбата с корупцията в България. В декларацията бяха отправени множество непристойни квалификации и обиди срещу германската евродепутатка, дори има предложение за експулсирането й \"с камионетка до Капъкуле\". Правителството излезе само с кратко съобщение, с което се дистанцира от мнението на Симеонов. Имаше и обяснение, че при демокрация е нормално да има плурализъм. \nСкандалната декларация обаче предизвика и вълна от възмущение в Европа. Позовавайки се на евродепутати, влиятелният европейски сайт Рolitico посочва, че искането за изгонване на Келер от България \"очерня имиджа на страната, която заема председателството в Европейския съюз от началото на януари\". Изявите на вицепремиера Валери Симеонов напомнят диктаторски методи, коментира Никола Гро-Верхед в портала bruxelles2.eu. \nВ отблъскващо-безвкусна декларация НФСБ на Симеонов отправя заплахи и обиди към германска евродепутатка, коментира Мария Илчева в \"Дойче веле\". Тя припомня, че това не е първият гаф на вицепремиера, който е осъден за реч на омразата, но още е в управлението. \"Той смята, че няма нищо лошо да се майтапиш с милионите избити евреи. Спира турски баби на българската граница. Поставя ултиматум на българските медии. А сега обижда германска евродепутатка, заплашва я и настоява за експулсирането й от България. И опакова всичко това като декларация, адресирана включително и до германското правителство\", отбелязва авторката. Декларацията на Симеонов е сравнена с \"кръчмарско прегрешение\", което е официален писмен продукт на коалиционния партньор в управлението - НФСБ. В текста се прави заключение, че Симеонов \"видимо и занапред ще бъде в управлението\". \nДекларацията на Симеонов предизвика остра реакция и от женски организации, които откриха конотация за насилие и сексизъм. Според Българския фонд за жените е обезпокояващо, че в документа има подтекст за физическо и сексуално насилие. \"Въпреки уж простата игра на думи с \"да намажем ските на Ска Келер\" в израза се крие заплахата от физическо насилие\", смятат от БФЖ. През уикенда много жени също изразиха в социалните мрежи отвращението си от циничната декларация на Симеонов. Всички настояват за оставка на Симеонов. Лидерът на \"Атака\" и председател на ПГ на \"Обединени патриоти\" Волен Сидеров обвини Цветан Цветанов, че упражнява натиск върху коалиционния му партньор Валери Симеонов да подкрепи Истанбулската конвенция. Той нарочи Цветанов за \"двигател\" на международния документ. През уикенда Сидеров заподозря, че приемането на скандалния документ може да доведе до сътресения в управляващата коалиция и до предсрочни избори след края на европредседателството. \nСидеров защити Бойко Борисов, който бил \"наясно с настроенията на хората\". Цветанов обаче бил човекът, който \"в парламента и извън него настоява и въздейства да се придвижи конвенцията в България, а медиите са инструментът му\". \"Трябва да е ясно на всички българи, че той тика и налага ратифицирането и приемането й в Народното събрание. Ако някой събори правителството, това ще бъде Цветан Цветанов заради този подход и начин, по който се опитва да прокарва неща, които не се харесват и не се приемат от българския народ\", настоя Сидеров. \nСидеров заплаши да оттегли \"Атака\" от \"Обединени патриоти\", ако НФСБ подкрепи конвенцията.   \n", "date": "2018.02.13", "title": " Юнкер натиснал Борисов да се разграничи от Валери Симеонов  "}
{"url": "http://www.duma.bg/node/160751", "text": "Районната прокуратура в Трън измени в по-тежко обвинението на бившия вече кмет на Трън Станислав Николов от ГЕРБ. Той е подсъдим за катастрофа отпреди 3 години, при която по непредпазливост помете с джипа си 6-годишния първокласник Ивайло Стоянова. \nЕкскметът вече ще отговаря пред съда не за една, а за по две тежки и средни повреди на малчугана. Прокурорът по делото е решил това, позовавайки се на нова експертиза. От нея става ясно, че заради катастрофата Ивайло е с половин черен дроб и без далак, което по закон се води тежка телесна повреда. Средните повреди са свързани с травматичния шок на момчето и контузиите на гърдите му. \nПрипомняме, че катастрофата стана на 13 ноември 2015 г. на кръстовището до училището в Трън. Първокласникът минал зад автобус, когато джипът \"Фолксваген Туарег\" на кмета го блъснал. Ако бъде признат за виновен за по-тежкото обвинение, Николов може да получи и по-сурова присъда. Най-строгата е 3 години затвор. \nВерсията на екскмета е, че Ивайло сам се е блъснал в джипа му. След старта на делото в съда през миналата година Николов подаде оставка от поста. \n    \n", "date": "2018.02.13", "title": "По-тежко обвинение за екскмета на Трън, осакатил дете"}
{"url": "http://www.duma.bg/node/160724", "text": "\n\"Правителството се държи като горд властелин, който прибира данъците ни и може да решава само за какво да ги харчи\" \"Ние се борим за бъдещето на своя регион. Това е кауза\" \n- Господин Божанков, непостроената все още магистрала Русе - Велико Търново изпокара жителите на населените места около трасето. Какъв е поводът за хорското недоволство? \n- Хората недоволстват най-вече затова, че за пореден път никой не ги попита какво мислят. В момента се планира изграждането на магистрала, която ще обслужва населението десетилетия напред. Трасето й би могло да помогне за развитието на целия регион, но може и да обрече на забвение цели общини. Затова правилният подход на държавата беше да отиде при хората и при бизнеса и да ги попита какво искат. След това внимателно да планира, като се съобрази с икономическите дадености. \nВместо това правителството се държи като горд властелин, който прибира данъците ни и може да решава само за какво да ги харчи. А на всичкото отгоре за преминаване по готовата магистрала хората ще си плащат, защото строителството ще се издържа от тол-таксите. \nАгенция \"Пътна инфраструктура\" проведе осведомяване и то за екологичната оценка, а не обсъждане за самото трасе. АПИ постави хората пред свършен факт и до ден днешен няма обяснение защо са избрани именно тези три варианта и от тях е предпочетен един. \nГражданите са в правото си да недоволстват. Пред тях държавата демонстрира загриженост за зеления ивичест гущер, но не и за човешката съдба.  \nИнформиран съм за две жалби срещу приетия ОВОС. В Горна Оряховица и в Лясковец целият бизнес възрази срещу прибързаното решение. Недоволстват в селата Първомайци и Поликраище. В село Хотница казват, че трасето преминава прекалено близо до селото им. От адвоката, който представлява гражданите, знам, че те са готови да започнат подписка и дори да излязат на протест. \n- С първите дискусии около това, откъде да мине аутобанът, тръгнаха и скандали. Жителите на Горна Оряховица наистина заплашиха с протест, ако трасето мине на повече от 30 км от града. Жителите на Полски Тръмбеш и Свищов също искат то да е по-близо до тях. Какви са аргументите им? \n- Основното притеснение за всички нас е, че магистралата минава твърде далеч от Горна Оряховица и от индустриалния център на Великотърновска област. Пренебрегната е всякаква икономическа логика. В момента старият път Русе - Велико Търново е с дължина 105 км, а проектът за новата магистрала е 133 км. Това е сериозна разлика. Всеки километър е важен и се отразява на конкурентоспособността на българските предприятия.  \nВ региона има фирми, които работят на румънски пазари. Увеличаването на дължината на трасето с почти 30 км означава увеличение на разходите им за транспорт и на вредните емисии от камионите. Затова те вероятно ще предпочетат да минават по стария път. Тук идва проблемът на селата Първомайци и Поликраище, пътят минава през тях, на метри от къщите им. Това дори и днес застрашава живота и имуществото на хората и те основателно настояват проблемът да се разреши. Връзката с града пък е през стар каменен мост от 1880 година, който и сега не може да поеме трафика. \nТова е по-големият проблем за връзките между магистралите \"Русе - Велико Търново\" и \"Хемус\". В момента, за да стигнеш от летището и от гарата в Горна Оряховица до основния път за Румъния, трябва да преминеш през тези две села, по един стар малък мост, после покрай къщите на хората. А питате ли как живеят хора в прах, вибрации и страх от катастрофи? Това не е европейско, модерно, това не е нормално!  \nНе приемам за отговор, че трябва да продължим да минаваме оттам. Ако досега сме живели в ХХ век, няма да позволим да продължава така. Ще живеем в XXI век, където е нормално с големите инфраструктурни обекти да се свързваме по скоростен път. Това е минималното, което трябва да бъде направено.  \n- Ясно ли е вече кой от трите варианта за изграждането е избран? \n- Официалната информация е, че е избран комбинираният вариант на трасето. Логично хората се питат защо е избран именно той. И аз като техен народен представител поставям същия въпрос и в МРРБ, в АПИ. Отговорите, които получавам, са разнопосочни. Едни казват, че червеният и комбинираният вариант са по-евтини за строителство заради терена. Други казват, че по трасето на синия има археология и влиза в \"Натура\". Аз не съм експерт и затова направих срещи и с хора, които разбират материята, за да не бъда подведен. Еколози ми казаха, че има \"Натура\", в която е забранено строителството, и такава, в която не е.  \nНие трябва да лобираме и да използваме всички възможности, за да постигнем не само добро трасе и добра свързаност, но и да потърсим най-добрия вариант за решаване на вътрешните транспортни проблеми на градовете около този голям инфраструктурен проект, а не да действаме на парче.  \n- Защо магистралата е толкова важна за Северна България? \n- Сравнете състоянието на Северна и Южна България и ще стигнете до отговора. Погледнете икономическото оживление около Пловдив, Стара Загора, Ямбол. Ние искаме същите възможности. Припомням, че местният бизнес на Горна Оряховица създава значим дял от БВП във Великотърновска област. От прехода насам нямаме закрит нито един завод, напротив, всички те увеличават мощностите си и инвестират в нови машини. Насреща на това държавата дори не ги пита от какво имат нужда.  \nВ Горна Оряховица е най-голямата товарна разпределителна гара в България, втората по големина пътническа. Летището има международен лиценз за пътнически полети и от година има концесионер. Публично е заявен интерес да се привлекат нискотарифни и чартърни полети. Тази транспортна инфраструктура има нужда от добра свързаност по автомобилен път. Това държавата също не е предвидила. \nОпитват се да внушат в момента, че не ни е грижа за магистралата и нарочно спъваме строителството. Не е вярно. Ние се борим за бъдещето на своя регион. Правим го законно. Това е кауза.  \nОчакваме експерти и представители от АПИ и министерството да проведат закъснелите обсъждания с гражданите и бизнеса по трасето и връзките. Тогава ще поставим въпросите и ще очакваме конкретни отговори. Километър по километър ще питаме в най-подробен детайл. Готови сме да водим експертен дебат и няма да позволим да ни замажат очите. \n- Излязоха коментари, че процесът на обсъждането е приключил в ОВОС. Какво гласи той?  \n- В момента управляващите се опитват да внушат на хората, че от тях нищо не зависи. Казват, че ОВОС е приет и се пристъпва към отчуждавания, избор на изпълнител и строителство. Това също не е вярно. Гражданите все още имат достатъчно лостове за влияние. Двете жалби не са типичните \"зелени\" жалби, които шантажират строителите. Това е искрено желание на гражданите да получат качествено управление, което се съобразява с техните нужди. Убеден  съм в правотата на каузата и заставам зад нея. \nПроведох срещи в засегнатите села и там хората бяха единодушни, че няма повече да търпят. \nКаузата всъщност е на Горна Оряховица, Лясковец и дори Велико Търново. Ако тези три града разберат своята свързаност като ключова за бъдещето им, само можем да имаме полза от това. Велико Търново с историческите си дадености, които привличат туризъм. Лясковец с производствените си мощности и винарски традиции. Горна Оряховица с транспортната си значимост. Добро планиране на АМ \"Русе-Велико Търново\" може да благоприятства този процес.     \n", "date": "2018.02.13", "title": "Кабинетът проектира \"на тъмно\" пътя от Велико Търново до Русе"}
{"url": "http://www.duma.bg/node/160752", "text": "Специализираният наказателен съд намали първоначалната парична гаранция на кмета на Септември Марин Рачев от 250 хил. лв. на 130 хил. лв. Решението на спецсъда е от 9 февруари и е окончателно. При освобождаването му от ареста на 2 февруари герберският кмет обяви, че ще обжалва наложената му парична гаранция от четвърт милион. \nПрипомняме, че преди седмица Рачев беше задържан, a прокуратурата му повдигна две обвинения - за безстопанственост и неизгодни сделки, ощетили общината със стотици хиляди левове. Впоследствие съдът го отстрани и от кметския пост, кметът няма право и да напуска страната. \nПрактически Рачев е сключвал договори по обществени поръчки със себе си, тъй като фирмите, на които общината ги е възлагала, се управляват от негови роднини, бивши съдружници или приятели. При обиска в дома му в нощно шкафче бяха открити и справки на ДАНС, свързани с купуване на гласове на местните избори през 2015 г. \nСъдът е потвърдил размера на наложената мярка за неотклонение на друг обвиняем по делото - Станой Милов. Той ще излезе на свобода срещу 10 хил. лв. Паричните гаранции трябва да бъдат внесени в 10-дневен срок от уведомяване на обвиняемите.     \n", "date": "2018.02.13", "title": " Съдът намали на 130 хил. лв. гаранцията за Марин Рачев"}
{"url": "http://www.duma.bg/node/160726", "text": "Съединените щати са готови да седнат на масата за преговори с КНДР. Това заяви вицепрезидентът на САЩ Майкъл Пенс в интервю за вестник \"Вашингтон поуст\". \nТой разказа как е обсъдил с лидера на Южна Корея Мун Чжъ Ин условията за възможно бъдещо взаимодействие с Пхенян, което отначало ще бъде започнато от Република Корея и потенциално след това от САЩ. Пенс заяви, че това е \"едновременно максимален натиск и взаимодействие\". \n\"Същността е да не се отслабва натискът, докато те (Северна Корея) в действителност не започнат да правят това, което според съюзниците (САЩ с Южна Корея) е съществена стъпка към денуклеаризацията\", отбелязва той. \nКампанията с максимален натиск ще продължава и ще се засилва. Но ако вие (Северна Корея) искате да говорите, ще си поговорим\" \nКНДР междувременно определи като \"значима\" визитата на севернокорейската делегация в Република Корея, оглавявана от церемониалния 90-годишен президент Ким Йон-нам. \nТова съобщава централният вестник на КНДР \"Нодон синмун\", цитиран от ТАСС. \nВизитата на високопоставената делегация е важна стъпка към подобрение на отношенията между Севера и Юга, създаде условия за установяване на мир на Корейския полуостров, отбелязва изданието. \nЯпония обаче отправи предупреждение към международната общественост да не бъде подвеждана от севернокорейските дипломатически маневри на тазгодишните Олимпийски игри, заявявайки, че най-важният приоритет е да се предотврати възможността на Пхенян да се сдобие с ядрено оръжие. \nЯпонският външен министър Таро Коно използва визитата си в Сингапур, настоящият председател на регионалния блок АСЕАН, за да призове за обединение в отношението спрямо Пхенян.   \n", "date": "2018.02.13", "title": "САЩ омекнаха за преговори с КНДР"}
{"url": "http://www.duma.bg/node/160753", "text": "Поведението на Емил Кошлуков в петъчния брой на \"Още от деня\" най-вероятно ще донесе глоба за националната телевизия. Програмният директор на БНТ показа среден пръст на Борислав Сандов, който му гостуваше за дискусия, посветена на протестите срещу застрояването на парк \"Пирин\". Поведението на Кошлуков изкара пред БНТ около 30 души, които отново поискаха оставката му като програмен директор. \nЕксперти коментират, че БНТ може да бъде глобена на базата на чл. 10 от Закона за радиото и телевизията. В ал. 6 е записано, че доставчиците на медийни услуги не бива да допускат \"предавания, които противоречат на добрите нрави, особено ако съдържат порнография, възхваляват или оневиняват жестокост или насилие\". В същия член са разписани изискванията за недопускане на ненавист въз основа на расов, полов, религиозен или национален признак, гарантиране на правото на отговор и съхраняване на чистотата на българския език. Ако бъде установено нарушение, първо ще се изчака становище по евентуалната санкция от БНТ, следва гласуване в СЕМ. \nНа днешното си заседание медийният регулатор ще приеме план за дейността си през 2018 г. Ще бъдат представени и доклади за мониторинг над реалити формати, както и върху актуално-публицистични предавания и новини за наличие на \"език на омразата\". Очаква се в програмата да попадне и казусът \"Кошлуков\". \nГенералният директор на БНТ Константин Каменаров вече обяви, че ще глоби Кошлуков. \"Относно показването на неприлични жестове в ефир, БНТ категорично не толерира подобно поведение. Водещият на предаването ще бъде наказан и ще се извини публично. БНТ, а и която и да е телевизия, не е страна в обществените спорове и дискусии, а само платформа, в която се чуват позиции\", гласи позицията на Каменаров. Според него БНТ отразява обективно и професионално всички гледни точки.     \n", "date": "2018.02.13", "title": "Глоба грози БНТ заради Кошлуков"}
{"url": "http://www.duma.bg/node/160754", "text": "Столичната община не се съобрази с десетките  предложения на майки и бащи за промени в новата система за прием в първи клас. Над 260 мнения изпратиха родителите през последните две седмици в рамките на законовите обществени консултации на проекта, предложен от общината. Вчера той бе разгледан от комисията по образование към СОС. Оказа се обаче, че от общината не са приели никакви съществени промени на първия си вариант на системата. Тя ще е изцяло съобразена с наредбата на МОН, според която с предимство за влизане в едно училище ще се ползват деца с адрес в съответната прилежаща територия, които ще бъдат разделени в три групи според годините на уседналост. В последната група ще са деца от всички други части на столицата. При повече кандидати, отколкото са местата, ще бъдат задействани допълнителни критерии - по-голямо дете в училището ще получи 22 точки, дете от многодетно семейство - 5 т., дете от подготвителен клас от същото училище - 4 т. Не бе прието предложението за предимство на малчугани на самотни родители.  \nОт кметството категорично отхвърлиха предложението на родители предимство да се ползва не само от живеещите най-близко до училището, а и в целия административен район. Има райони с неправилни форми и големи разстояния от единия до другия край и не е редно дете, което се намира на час път от едно училище, да има привилегия пред друго, което е много по-близко до школото, но адресът му е в друг административен район, обоснова се вносителят на проекта зам.-кметът Тодор Чобанов. Според него родителите не бива да се притесняват, защото след всички класирания в столичните училища пак ще останат 1000 свободни места. От общината също така очаквали някои търсени училища в центъра да не се запълнят само с деца от прилежащата територия заради малката плътност на жители. Така може да се окаже, че няма да има проблем хлапета от цяла София да влязат в желаното училище. От общината ще помислят дали все пак да не се даде предимство за прием на втори деца, които миналата година са попадали в прилежащия район на училището, чиито граници обаче сега са променени. \nПредложенията за ползване на предимство за месторабота на родителя в съответния район, както и реално преимущество за втори деца и многодетни семейства, които не са с адрес от прилежащата територия така и не бяха сред критериите, приети от СО. Очаква се документът да бъде окончателно гласуван днес на извънредно заседание на комисията.  \nРодителите имат право да искат за децата си качествено образование, а с новата система за прием нараства отговорността на всички училища да предоставят добро обучение, коментира лидерът на групата на социалистите в СОС Калоян Паргов, който е и член на комисията по образование. Той бе категоричен, че абсурдът с приема в първи клас, трябва да спре.  \n Столичната община може да осигури средства за камери и видеонаблюдения във всички детски градини, ако директори и родители поискат това, заяви вчера Тодор Чобанов. Според него в момента в 50 градини имало вътрешно видеонаблюдение. Кадрите обаче няма да могат да бъдат излъчвани в интернет или на мобилни носители.  \nЧобанов предложи вчера и нова наредба за прием в първи клас, която има за цел основно да осигури контрол върху допускането на деца с хронични заболявания. Именно по тази точка досега ставаха най-много нарушения в градините. Комисията реши вчера да даде предимство за влизане в детски градини освен на деца, посещаващи поне 6 месеца самостоятелни общински ясли, и на деца от частни и държавни яслени групи.  \n    \n", "date": "2018.02.13", "title": "Столичната община отхвърли десетки предложения за приема в 1 клас  "}
