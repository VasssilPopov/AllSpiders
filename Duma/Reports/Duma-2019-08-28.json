{"url": "https://duma.bg/grisho-se-vazstanovil-ot-kontuziyata-v-ramoto-n198661", "text": "Григор Димитров се е възстановил от контузията в дясното рамо, която го мъчеше този сезон. Българинът смята, че занапред ще възвръща формата си и ще прогресира в ранглистата, в която в момента е 78-и. Тази нощ той излиза срещу световния №12 Борна Чорич (Хърв) в мач от втория кръг на US Open. Срещата ще започне след 3.15 часа и ще бъде излъчена по Евроспорт 2. Иначе заради болките Димитров записа куп отчайващи загуби, предимно в първи кръг. В началото на годината се колебаеше дали да не се оперира, но в крайна сметка избра консервативно лечение и сега всичко е само лош спомен. Но хасковлията предупреждава, че болката може да се върне всеки момент. \"Определено не ми помага това, че не съм играл много мачове. Да знаеш, че рамото ти може да поддаде във всеки един момент също не помага особено. Мога да кажа много негативни неща, но да бъдеш извън корта ти дава друга перспектива към нещата. Просто осъзнавам, че съм роден за това. А и съм само на 28 години, не е като да съм на 38 и да трябва да се възстановявам от травма. Мисля, че лошите неща са вече зад гърба ми и оттук-нататък мога да се катеря само нагоре. Тази травма в рамото се случи наистина наскоро. За съжаление, все още може да се завърне във всеки момент. Това е проблем, който дори и операция не може да гарантира пълното му отстраняване. Общо взето, трябваше да разруша цялостната структура на рамото си и да започна да я градя наново само с правилни упражнения. Една част от възстановяването беше да настроя по нов начин ракетата към тялото си. Трябваше да свърша толкова много малки нещица по пътя, които хората нямаше как да видят. Но това просто е процесът. Сега се чувствам много по-добре и всичко работи. Чувствам се по-силен от всякога, рамото ми също и дано нещата продължават да се развиват в този дух\", каза Димитров.", "date": "2019.08.28", "title": "Гришо се възстановил от контузията в рамото"}
{"url": "https://duma.bg/shtangistat-bozhidar-andreev-stava-pocheten-grazhdanin-na-sliven-n198657", "text": "Да бъде удостоен със званието Почетен гражданин на Сливен европейският шампион по вдигане на тежести Божидар Андреев ще решава местният парламент на редовното си заседание в четвъртък. Това обяви председателят на Общински съвет-Сливен Димитър Митев, съобщи \"Дарик\". Съгласно разпоредбите на Наредбата за символиката на община Сливен, Комисията по символика внася предложението за удостояване със почетното звание. На свое заседание комисията разгледа номинацията на Група общински съветници на БСП при Общински съвет Сливен за удостояване Божидар Андреев с почетното звание. На Европейското първенство пролетта в Батуми, Грузия, Андреев стана европейски шампион в категория до 73 кг.като постави и европейски рекорд в изтласкването. През годините на своето развитие Божидар Андреев е бил три пъти европейски шампион за кадети, веднъж европейски шампион за юноши. Той е носител на златен медал от Младежките олимпийски игри в Нанкин, Китай, с рекорд. Също така е девети на Световното първенство през 2018 г. Божидар Андреев е роден на 17 януари 1997 г. в с. Тополчане. Възпитаник е на Спортно училище „Димитър Рохов“- Сливен. Състезател е на СКВТ \"Христо Бъчваров\"-Сливен, с треньор Пламен Братойчев.", "date": "2019.08.28", "title": "Щангистът Божидар Андреев става почетен гражданин на Сливен"}
{"url": "https://duma.bg/levski-s-20-i-natsional-n198656", "text": "Левски се похвали с 19 национали, но бройката нарасна с още един футболист. Новият нападател на \"сините\" Найджъл Робърта беше повикан в националния отбор на Кюрасао. Роденият в Холандия 21-годишен Робърта получи покана да играе за карибската островна държава в турнира Лига на нациите срещу Хаити на 7 септември. Това ще бъде дебют за нападателя за Кюрасао, след като прие да играе за националния отбор малко след трансфера си в Левски през това лято. От мъжете левият защитник Иван Горанов е извикан в състава на представителния тим на България за европейската квалификация с Англия на стадион „Уембли“ на 7 септември и за контролната среща Република Ирландия на 10 септември в Дъблин. Вратарят Милан Миятович пък е сред избраниците на Фарук Хаджибегич в националния отбор на Черна гора за приятелската среща с Унгария 7 септември и европейската квалификация с Чехия на 10 септември в Подгорица. Нападателите Станислав Иванов и Здравко Димитров, полузащитникът Илия Юруков и защитникът Ивайло Найденов са в разширения състав на националния отбор на България до 21 г. за европейските квалификации - гостуване на Естония на 5 септември и домакинство на Русия на 10 септември. Нападателят Мартин Петков и защитниците Ивайло Иванов и Александър Макрис получиха повиквателни за юношеския национален отбор до 19 г. за двете приятелски срещи със Северна Македония на 3 септември и 5 септември в Симитли. Иван Андонов, Даниел Начев, Димитър Иванов, Мартин Хайдаров и Константин Айдарски са повикани в националния отбор за юноши до 17 г. за три контролни срещи в Германия - с Вестфалия на 1 и 5 септември и с Пройсен Мюнстер на 3 септември. Виктор Василев, Антоан Стоянов, Виктор Добрев, Любомир Тодоров и Симеон Василев са повикани в националния отбор за юноши до 15 г. за участие в турнир в к.к \"Албена\" от 1 септември до 8 септември.", "date": "2019.08.28", "title": "Левски с 20-и национал"}
{"url": "https://duma.bg/tsska-sf-zapochva-da-nabavya-dokumenti-za-stroezha-na-armiyata-n198659", "text": "ЦСКА-Сф започва да набавя документи за строежа на ст. \"Българска армия\". \"Червените\" даже публикуваха позиция, в която молят общината да окаже съдействие за бързо издаване на виза за проектиране. \"След като кметът на София г-жа Йорданка Фандъкова обяви публично, че не съществуват пречки за изграждането на нов стадион на мястото и в границите на досегашното съоръжение, ПФК ЦСКА София веднага предприема следните законови стъпки. Представители на клуба имаха среща в Министерството на младежта и спорта, на която се обсъди и инициира бъдещото публично - частно партньорство с държавата. Напомняме, че именно ММС е принципал на собственика на \"Българска армия\" и спортна база \"Панчарево\"- дружеството \"Сердика спортни имоти ЕАД\", с което клубът ни има договор за дългосрочен наем. В четвъртък представители на Министерството и клуба ще се срещнат с главния архитект на София г-н Здравко Здравков и ще заявим идейния си проект за одобрение. Уважаема г-жо Фандъкова, от името на цялата армейска футболна общност, ви молим искрено да ни окажете съдействие за синхронизирането на тези процедури между отделните институции и по-бързото издаване на \"виза за проектиране\" от главния архитект, което е първият и задължителен ход на този етап за реализиране на инвестиционния проект. Вярваме, че ползотворното сътрудничество с държавните институции и демонстрираните от всички страни добра воля и желание ще доведат до конкретни и успешни действия\", пише в съобщението на управлявания от Гриша Ганчев тим. От ЦСКА-Сф искат да бутнат стария стадион и да изградят нов, който ще е в \"шапката\" на настоящия. Те даже входираха инвестиционно предложение за строежа на новия стадион в Министерството на младежта и спорта. Това стана след работна среща на Изпълнителния директор на клуба Пламен Марков и министър Красен Кралев. \"Ръководството на футболния клуб се ангажира да представи еквивалента на стойността на апортирания имот в парични средства, с които да бъде изградено съоръжението. ММС одобрява идеята на ръководството на ПФК ЦСКА-София ЕАД. Утре предстои среща с главния архитект на град София Здравко Здравков за уточняване на техническите процедури по реконструкция на съоръжението\", съобщиха от ММС.", "date": "2019.08.28", "title": "ЦСКА-Сф започва да набавя документи за строежа на \"Армията\""}
{"url": "https://duma.bg/bsp-zove-za-edinenie-za-kmet-na-sofiya-izvan-gerb-n198618", "text": "БСП призова за общ фронт и единение на партии, неправителствени организации и жители на столицата, които искат да се промени моделът на управление на София, да подкрепят кандидат за кмет извън ГЕРБ. Търсим подкрепа от всички, на които им е омръзнало да дишат мръсен въздух, да газят в кал, да живеят без зеленина в презастроени квартали, да не могат да заведат децата си в детски градини и да чакат с години нови забавачки, заяви лидерът на БСП Корнелия Нинова след заседанието на ИБ на партията. \"Премиерът изглежда много нервен и обречен за София. По-спокойно, пилците се броят наесен\", обърна се тя към Борисов. Кампанията е още на старта, ще трябват още сили до края, да си ги запази, препоръча Нинова.  \"Борисов тича доста пред вятъра. Ние още не сме обявили кандидат за София, още не сме приели платформата си за столицата, а той вече ни определи като популисти и като хора, които ще правят подла кампания в София\", коментира Нинова думи на премиера. Тя припомни, че тези упреци от БСП вече са ги чували. Те не свършиха добра работа в едни други избори, които ГЕРБ загуби катастрофално, подчерта Нинова и призова министър-председателя да си гледа своите дела. \"Много отговори ще се дават за досегашното управление. Да запазим спокойствие и самообладание и да проведем хубава, позитивна и аргументирана кампания\", отбеляза лидерът на БСП. Явно трябва да се промени настоящият девиз на столицата \"Расте, но не старее\" на \"Ремонт на ремонта и проверка на проверките\", изтъкна Нинова и призова за промяна в управлението на София и на останалите общини. \"Дали БСП ще подкрепи кандидат за кмет на София, или ще издигне свой? Не изключвайте нито едното, нито другото\", каза Нинова. Според нея не е предизвикателство дали столичните социалисти ще издигнат свой кандидат за столичен градоначалник. \"Ние в БСП нямаме навика да слушаме препоръки, нареждания или каквото и да е от премиера Борисов. Тези неща си ги решаваме вътре в партията. Кандидатът ни за кмет ще стане ясен в началото на септември, когато ще се проведе конференцията на Градския съвет на БСП в София\", категорична е Нинова.", "date": "2019.08.28", "title": "БСП зове за единение за кмет на София извън ГЕРБ"}
{"url": "https://duma.bg/griynpiys--opasno-e-da-se-zamenyat-vaglishtata-v-tets-s-otpadatsi-n198619", "text": "\"Опасно е да се заменят въглищата в ТЕЦ с отпадъци, защото било по-евтино. Вече има доста примери с няколко централи, които са свързани една с друга, които изгарят боклуци в инсталациите си.\" Това коментира в телевизионно интервю Меглена Антонова от \"Грийнпийс\" в България. Тя обясни, че само топлоцентралата в Бобов дол има официално разрешение от Изпълнителната агенция по околна среда да гори отпадъци.  \"Излезе информация за споразумение между Община Гълъбово и ТЕЦ \"Брикел\", в което се твърди, че централата предвижда да гори до 500 000 т отпадъци годишно, което изисква оценка на въздействието върху околната среда, защото това количество е много голямо. Зa съжаление, на този етап регионалната инспекция твърди, че няма нужда, защото в официалните документи, които те са подали, не фигурират такива количества боклук\", коментира Антонова. Според екозащитниците повечето ТЕЦ у нас са стари и не са предвидени за горене на отпадъци. Това ще доведе до замърсяване на околната среда, защото топлоцентралите нямат подходящи филтри за пречистване на пушека. От \"Грийнпийс\" са питали РИОСВ в Стара Загора дали централата в Гълъбово има разрешително да изгаря отпадъци. Отговорът бил, че не е давано подобно разрешение. Това обаче не означава, че разрешението не е получено от друга инстанция, подчерта Антонова. Припомняме, че в понеделник депутатът от \"БСП за България\" Таско Ерменков изнесе факти, че топлоцентралите на Христо Ковачки в Перник, Сливен и Гълъбово горят опасни боклуци от Италия.", "date": "2019.08.28", "title": "\"Грийнпийс\":     Опасно е да се заменят въглищата в ТЕЦ с отпадъци"}
{"url": "https://duma.bg/blaf-n198623", "text": "Всичко у нас процъфтява. И износът, и производството, и инвестициите, имаме бюджетни излишъци и липса на безработица. Държавата буквално се къпе в банкноти. Само за заплатите на едни медицински сестри не може да се намери някой и друг скътан лев. Излезе, че времето за обещаното увеличение на заплатите им не е дошло. То се е притулило някъде във второто полугодие. Ама къде точно, не е ясно. Месеци наред гледаме протести на мизерстващи здравни специалисти и слушаме обещания на благоденстващи управляващи. Първите искаха достойно заплащане на труда си, вторите губеха всякакво достойнство в голословни клетви. Милиони левове уж се превеждаха, прехвърляха, пренареждаха, стояха нейде в очакване да влязат в сестринския джоб. Всичко се оказа голям блъф. Закономерен резултат от едно некадърно управление, съпътствано от лъжи. И така днес пари за медицински сестри, акушерки, фелдшери и лаборанти няма. Има само за магистрали и самолети. Защото здравните специалисти не са достатъчно приоритетни. А и явно са свикнали с безпаричието и мизерията. Може да почакат до изборите. Пък след тях ще видим. Дали ще се намери нещо?", "date": "2019.08.28", "title": "Блъф"}
{"url": "https://duma.bg/okrazhnata-prokurorka-prizna-za-falshifitsirani-probi-ot-asfalta-kray-svoge-n198620", "text": "Окръжният прокурор на София Наталия Николова е признала за фалшификации на проби от асфалта на пътя край Своге, където преди година при инцидент загинаха 20 души. Това съобщи зам.-председателят на ПГ \"БСП за България\" Георги Свиленски. \"Установена е и фалшификация на подписите на изследваните проби при ремонта на отсечката преди три години. Протоколите от лабораторни изследвания са неистински. Те не са подписани от служители на лабораторията. Въпреки няколкото графологични експертизи не можахме да установим кой точно е положил подписи под изследването.  Лабораторията, която изпитва асфалтовата смес, е собственост на фирмата изпълнител на ремонта \"Трейс Груп Холд\", цитира Свиленски думите на Николова. По думите му явно затова АПИ отказва вече 9 месеца да предостави исканите от БСП проби от 46 точки или участъци, които да бъдат проверени в независима лаборатория, за да стане ясно дали отговарят на изискванията за качество. Свиленски цитира критиките на Бойко Борисов към БСП, че асфалт не се яде. \"Да, асфалт не се яде, но асфалт се краде и това го доказва състоянието на българските пътища, които Вие правите. Подменяте пробите, лъжете европейските си партньори, които дават пари за магистрали. Мамите и българските граждани, които пътуват по тези опасни пътища\", обърна се Свиленски към премиера. ", "date": "2019.08.28", "title": "Окръжната прокурорка призна за фалшифицирани проби от асфалта край Своге"}
{"url": "https://duma.bg/otnovo-izlagaha-meditsinskite-sestri-n198622", "text": "\"Министерството на здравеопазването ще продължи да следи и да анализира равнището на достигнатите възнаграждения в държавните и общинските лечебни заведения за болнична помощ, като по-съществени промени се очакват след отчета за деветмесечието\", се казва в писмо на ведомството. Неколкократно здравният министър дава обещания за допълнителни пари за здравните специалисти, като срокът непрекъснато се удължаваше. В последните месеци здравните работници излизаха на редица протести, а за 11 септември са обявили национален протест. В подписания в края на миналата година Колективен трудов договор се предвиждат заплати от 950 лв. на медицински сестри, фелдшери, акушери, лаборанти. Въпреки протестите, обещанията, отпуснатите допълнителни пари в системата в много болници увеличение на заплатите все още няма. Сестрите масово получават  заплати между 590 и 620 лв. Само на няколко места се появиха информации за увеличение на заплащането със 100-200 лева.  Това е и причината медицинските сестри да готвят за 11 септември нов национален протест и да възнамеряват да блокират площада пред Народното събрание. Очакват се и всекидневни ефективни протести. ДУМА припомня, че здравните специалисти протестират от март. Премиерът Бойко Борисов и здравният министър Кирил Ананиев неколкократно дадоха различни срокове за увеличение на заплатите вследствие на няколко транша.  Ананиев заяви, че от 1 юни няма да има медицинска сестра в България, която да получава по-ниска заплата от 950 лв. Впоследствие срокът стана юли. Междувременно здравното министерство направи централизирана методика за формиране на заплатите и разпределение на разходите в болниците. Засега от здравното ведомство не отговорят на въпросите имат ли данни в колко и кои болници е постигнато увеличение на заплатите за медицинските специалисти, с колко лева средно е увеличението, ако има такова, къде няма вдигане на заплатите и защо.", "date": "2019.08.28", "title": "Отново излъгаха медицинските сестри"}
{"url": "https://duma.bg/ministar-valchev-rezhe-chastnata-firma-na-uchiteli-v-smg-n198621", "text": "Образователният министър Красимир Вълчев най-сетне предприе реално действие срещу незаконните практики в Софийската математическа гимназия. Той поиска да се прекрати провеждането от частна фирма на учители от гимназията на курсове за подготовка на кандидати за прием в гимназията от V клас и е изпратил на 22 август писмо до директора на елитното училище Антоан Тонев, съобщи Офнюз. Министърът настоява обучението да се прави от самата СМГ, а не от частната фирма \"СМГ учители\" ООД. Чрез фирмата преподават учители от гимназията, затова напливът към нея е голям, а присвояването от нея на името СМГ е \"нерегламентирана приватизация\". Освен това фирмата ощетява бюджета на училището, което би трябвало да си осигурява приход от таксите за обучение. Курсовете се реализират изцяло с ресурси на СМГ и следва да носят приходи именно на гимназията, а не на частни лица и да се разходват в полза на учащите се и работещите в училището, казва Вълчев. Ощетен е бюджетът на училището и се приватизира името му, обобщава той.  Министърът препоръчва порочната практика да се прекрати и курсовете да се организират от и за сметка на СМГ. Случващото се е предпоставка и за опорочаване на конкурсите за прием в СМГ, както стана и тази година. \"При несъобразяване с препоръката ще сезираме финансово-контролните органи\", категоричен е Вълчев в писмото си.  Стар е конфликтът около това кой да има контрол върху парите от курсове в СМГ. През есента на 2017 г. ДУМА писа подробно за скандала в училището. Членове на настоятелството, които са учители в СМГ, се опълчиха срещу тогавашния директор Антони Стоянов, който беше сезирал МОН, че 4-5 души от настоятелството решават кой от колегите им да води курсове за подготовка на кандидати за гимназията, те събират в сметка на настоятелството таксите от децата и разпределят приходите, а не самата СМГ. Такава практика е категорично незаконна. По онова време в училището се сблъскаха два протеста на учители и родители - \"за\" Стоянов и \"против\" него. В крайна сметка регионалното управление на МОН обаче освободи от длъжност директора, който сигнализира за закононарушенията. Оттогава на няколко пъти учители и родители от СМГ се оплакаха пред отговорните институции, пред прокуратурата и пред медиите, че едни и същи учители от СМГ чрез частно сдружение правят курсове за кандидат-гимназисти, пишат задачите за приемния конкурс и реализират приема. Медиите писаха, но РУО, МОН и прокуратурата не взеха мерки за прекратяване на порочната и незаконна практика. Трябваше да се разчуе пак за далавери в СМГ и за опорочен конкурс тази година, та да се вземат най-сетне някакви мерки, коментират родители на ученици в гимназията, които познават перипетиите през годините досега.", "date": "2019.08.28", "title": "Министър Вълчев реже частната фирма на учители в СМГ"}
{"url": "https://duma.bg/botev-pd-podnovi-stroitelstvoto-na-stadiona-n198654", "text": "Ботев Пд поднови строителството на своя стадион \"Христо Ботев\". На т.нар. първа копка присъстваха премиерът Бойко Борисов, министърът на спорта Красен Кралев, председателят на БФС Боби Михайлов и стотици фенове на \"канарите\". Първоначално проектът стартира, още докато Ботев беше собственост на КТБ, а новото съоръжение трябваше да е готово през 2015-а. С фалита на банката строителството бе стопирано през 2014 г. и стадионът стоеше непокътнат. Новият шеф на Ботев Георги Самуилов разкри, че строежът ще се проточи 2-3 години, като ще бъдат инвестирани около 25 млн. лв. \"Засега клубът се ангажира да намери тази сума. Разчитаме и на помощ от държавата. Но засега започваме самостоятелно строителство. Ако е необходимо премиерът ще помага на клуба. Ако е необходимо ще кандидатстваме за финансиране. Фондът на фондовете дава такава възможност. Не само ние - всички могат да кандидатстват. Това ще е едно бижу не само за Пловдив, но и за страната. Всички трябва да се гордеем с този стадион. Ще получим четвърта категория от УЕФА. Може да се използва от много тимове да играят тук. Това е добре за държавата и за всички. Очаквам победа срещу Локомотив в дербито в събота. Доволен съм от треньора Желко Петрович, но не и от футболистите. Много от феновете не са доволни от играта. Футболистите да се стягат. Ако не се стягат, ще има промени. Това е\", каза Самуилов. На церемонията Борисов обеща помощ от държавата за стадионите на пловдивските Ботев и Локомотив. Той препоръча на общината да намали концесионната такса за двата клуба. Също така държавата ще помага и за строежа на стадиона на Арда Кърджали, който в момента домакинства в Пловдив на \"Лаута\". Новакът в елита вече получи 2,5 млн. лв., като парите са предназначени за модернизирането на \"Арена Арда\". ", "date": "2019.08.28", "title": "Ботев Пд поднови строителството на стадиона"}
{"url": "https://duma.bg/despodov-otkaza-da-igrae-v-shampionskata-litsa-iska-v-kalyari-n198653", "text": "Кирил Десподов отказа да играе с Цървена Звезда в Шампионската лига. Футболист №1 на България за 2018 г. не пожела да премине при сръбския шампион, който в сряда влезе в груповата фаза. Той иска да играе за Каляри в Серия А, но на този етап  не е желан в Сардиния през този сезон. Шефовете на италианския клуб пробваха да пратят българина под наем и във втородивизионния Кротоне, но също неуспешно. Краят на трансферният прозорец в Европа наближава и е вероятно Десподов да остане в Каляри, където ще играе за резервите. Той премина в тима през януари от ЦСКА-Сф за около 4 млн. евро. ", "date": "2019.08.28", "title": "Десподов отказа да играе в Шампионската лица, иска в Каляри"}
{"url": "https://duma.bg/vlastta-pochti-dostigna-limita-za-novi-dalgove-n198610", "text": "Министерството на финансите пласира на вътрешния пазар нов дълг на стойност 200 млн. лв., с което почти достигна лимита, заложен в Закона за държавния бюджет за 2019 г. Приключилият в понеделник аукцион е петият в рамките на две месеца, като за този период правителството на Бойко Борисов пое 900 млн. лв. нов дълг. Според закона има възможност да изтегли още 100 млн. лв. Миналия месец финансовият министър Владислав Горанов заяви, че до края на годината целият допустим нов дълг в размер на 1 млрд. лв. ще бъде поет до края на годината. \"Стратегията ни беше да изчакаме наистина да придобием яснота относно политиката на Европейската централна банка и на САЩ по отношение на лихвената политика, за да получим наистина най-добрия момент за финансиране\", каза той в интервю за БНР. Набирането на средства от вътрешния пазар е заради решението на правителството да плати накуп 2,2 млрд. лв. за 8 изтребителя Ф-16. Според премиера Бойко Борисов този начин на плащане е по негово желание, за да не оставя дългове на правителствата след него, а според финансовия министър това е по настояване на Вашингтон, тъй като досега не сме купували от тях военно оборудване и нямаме история. Постигнатата на аукциона в понеделник среднопретеглена доходност по емисията 20-годишни държавни ценни книжа (ДЦК), деноминирана в лева, е 1,42%. Общият размер на подадените поръчки достигна 244,2 млн. лв., което съответства на коефициент на покритие от 1,22. Разпределението на придобитото количество ДЦК по видове инвеститори показва, че най-голям интерес към българските ДЦК е имало от страна на банките, които са изкупили 61,4% от емисията, следвани от застрахователните дружества със 17,5%, пенсионни и гаранционни фондове - 16,6%, инвестиционни посредници - 2% и други инвеститори - 2,5%.", "date": "2019.08.28", "title": "Властта почти достигна лимита за нови дългове"}
{"url": "https://duma.bg/vtori-sme-v-es-po-nay-evtino-meso-prez-2018-g-n198606", "text": "България продължава да е на второ място в Европейския съюз (ЕС) по най-ниски цени на месото с 64% под средното равнище в съюза през 2018 г., сочат данни на европейската статистическа служба \"Евростат\". България беше на второ място по най-евтино месо в ЕС и предходната година, когато цената му беше с 42% под средното равнище в съюза, като отстъпваше само на Полша с 43%.  Тази година на първо място е Литва, където цената на месото е била със 71% под средното равнище в ЕС, а след страната ни са Полша и Румъния с по 63% от средното равнище в съюза. Миналата година най-скъпо е било месото в Австрия - със 146% над средното равнище в ЕС, следвана от Люксембург със 142%, Франция със 131% и Белгия със 126%. Данните на \"Евростат\" включват говеждо, телешко, свинско, агнешко, козе и пилешко месо и месни продукти. Общо в 11 страни членки цената на месото миналата година е била над средното равнище в ЕС, а в останалите 17 е била под средното ниво в съюза, сочат данните на \"Евростат\".", "date": "2019.08.28", "title": "Втори сме в ЕС по най-евтино месо през 2018 г."}
{"url": "https://duma.bg/prof-vucheva-delat-na-loshite-krediti-u-nas-namalyava-n198608", "text": "Делът на лошите кредити у нас намалява, а банките у нас удовлетворяват всички изисквания на Европейската централна банка. Това каза проф. Христина Вучева пред БТВ. \"Нямаме причини да се безпокоим, че ще настъпи кой знае каква промяна\", посочи финансистът. \"Има хора, които не успяват да се справят със сроковете за погасяване на кредитите, но процентът не е такъв, че да повлияе на банковата система\", обясни експертът. Според проф. Вучева няма нищо притеснително в новите правила за погасяване на задълженията към банките, влезли в сила след 30 юни 2019 г., при които забавена вноска автоматично ни вкарва в черен списък и получаване на най-висок рисков профил. Банките нямат изгода да изгонят клиентите си, има си вътрешни правила и разпоредби, водят се и разговори, допълни тя. Експертът обясни и че всякакви методики за погасяването на кредитите са полезни, а включването в черен списък няма да навреди на самия получател. Вучева опроверга слуховете, че се очаква страшна криза в сектора. Институциите имат опит, а обективният анализ показва, че страшна депресия няма да се случи, обясни експертът.", "date": "2019.08.28", "title": "Проф. Вучева:   Дeлът на лошите кредити у нас намалява"}
{"url": "https://duma.bg/eksperti-preporachvat-padane-na-tavana-za-keshovite-plashtaniya-n198609", "text": "Ограничаването на кешовите плащания е неефикасна мярка за борба със сивата икономика. Това посочва нов анализ на Експертния клуб за икономика и политика (ЕКИП) и Българското либертарианско общество (БЛО), предаде investor.bg. \"Регулации върху плащанията в брой и техните ефекти\" се позовава на статистически данни на Европейската комисия от миналата година, които изненадващо потвърждават, че ограниченията върху плащанията в брой не оказват влияние върху размера на сивата икономика. Става дума за изследвания върху статистическата връзка между размера на сивата икономика като процент от БВП и наличието на ограничения върху плащанията в брой в 28 европейски държави, както и изследване върху връзката между същите регулации и събираемостта на ДДС. Анализи върху България сочат, че за да има осезаем ефект, таванът на плащанията в брой трябва да бъде свален до непоносимо ниски за потребители и бизнеси нива - едва 20 лева. \"Ограниченията за плащане в брой са особено опасни по време на икономическа криза\", отбелязва Георги Вулджев от ЕКИП. Според него стъпка в правилна посока би било удвояването на сегашния таван от 10 хил. на 20 хил. лева и подробен анализ на оценка на въздействието и ефектите след няколко години. Ако оценката е, че отслабването на ограничението дава положителен ефект, тогава може да се продължи към пълно премахване на регулацията, посочват икономистите.", "date": "2019.08.28", "title": "Експерти препоръчват падане на тавана за кешовите плащания"}
{"url": "https://duma.bg/prognoza-pshenitsata-shte-poskapne-s-20-n198607", "text": "Цената на руската пшеница падна до рекордно ниско равнище през този сезон. Експертите на руския аналитичен център \"СовЕкон\" обаче очакват през следващите четири до шест месеца поскъпване с 20%. Цената на руската пшеница с белтъчно съдържание 12,5% падна през миналата седмица с 2 долара до 191 долара/тон (FOB на дълбоководно пристанище в Черно море). Това се случи на фона на общо поевтиняване на международните зърнени пазари и в условията на остра конкуренция с други производители, показва мониторинг на \"СовЕкон\", предоставен на agri.bg. Основният фактор на европейския пазар е изключително добрата реколта във Франция. Това лято там са прибрани 39 млн. тона хлебно зърно, което е второто най-високо постижение на страната в цялата й история.  Френската пшеница с доставка през септември поевтиня с 1,5% - от 184 евро/тон на 165,5 евро/тон. Експертите на \"СовЕкон\" очакват, че световният пазар на пшеницата вече е близо до стабилизация. Миналата седмица борсата в Чикаго успя да пречупи тенденцията към понижение. Анализаторите очакват, че през тази седмица това ще стане и в Париж. Френски търговци отбелязват, че през последните седмици рязко намаляват продажбите на зърно от фермери на физическия пазар. Икономистите потвърждават прогнозата си, че експортните цени на пшеницата имат сериозен потенциал за растеж в рамките на 20% над сегашното равнище. Тази прогноза обаче се отнася не за следващите няколко седмици, а за по-продължителен период от време в рамките на половин година.", "date": "2019.08.28", "title": "Прогноза: Пшеницата ще поскъпне с 20%"}
{"url": "https://duma.bg/80-ot-plodovete-i-zelenchutsite-sa-vnosni-n198611", "text": "И това лято преобладават вносните плодове и зеленчуци на пазара, които по неофициални данни достигат до 80 на сто, е посочила в интервю за БТА Мариана Милтенова, председател на УС на Националния съюз на градинарите в България (НСГБ), предаде investor.bg. Добивите от слънчеви зеленчуци тази година не са много добри заради много дъждове и градушки по време на засаждането им. По тази причина не очакваме добра реколта, която да задоволи напълно потребностите на пазара, посочи експертът. Според Милтенова липсва още реален и адекватен контрол на пазара на плодовете и зеленчуците от страна на БАБХ, поради което пазарът е залят с улични търговци, нерегистрирани по ДДС. Милтенова препоръчва пълна промяна на националната политика в сектор \"Плодове и зеленчуци\", която с решение на Министерския съвет и на Народното събрание да стане приоритетна.  И това лято пазарът на плодове и зеленчуци се характеризира, както обикновено, с това, че няма достатъчно българска продукция. За вътрешно потребление тя може да се намери, макар и на по-висока цена. Вносът продължава да върви, за съжаление, с пълна сила, посочи експертът. Искахме да отпадне ДДС за пресните плодове и зеленчуци или да се намали. Ефектът за обратното начисляване не е същото като да отпадне на 100 процента, но какъв точно ще бъде механизмът, как точно ще бъде направен, предстои да видим, коментира Милтенова по повод идеята на земеделското министерство. Не се знае и дали Министерството на финансите ще приеме мярката, за която нашият бранш настоява. Идеята и надеждата ни беше с нея в известна степен да се подобри положението в сектора - имайки предвид нерегламентирания внос, нерегламентираните улични търговци, които не са регистрирани по ДДС. Проблемите с унищожената от дъждовете, градушките, измръзванията и сланите продукция изискват адекватни мерки за компенсации, които не се случват. Сектор \"Плодове и зеленчуци\" не получава национални доплащания за разлика от сектор \"Животновъдство\". Трябва да имаме и субсидирана заетост на работната ръка. В противен случай без адекватно заплащане не можем да накараме хората, които отиват в Италия, Англия, Испания и другаде, където производствата получават адекватно финансиране и подпомагане - директни, базисни и т.н., да се върнат да работят у нас. От Националния съюз на градинарите в България настояват за пълна промяна на националната политика в сектор \"Плодове и зеленчуци\", която с решение на Министерския съвет и на Народното събрание да стане приоритетна. Да се обърне адекватно внимание на проблема с работната ръка, подпомагането, финансирането и облекчаването на дейности като напояване, на електрозахранването, контрола на вноса. Тогава може да се надяваме съотношението на български и вносни плодове и зеленчуци най-после да се промени в наша полза.", "date": "2019.08.28", "title": "80% от плодовете и зеленчуците са вносни"}
{"url": "https://duma.bg/70-dka-gori-sa-unishtozheni-ot-pozhar-v-rodopite-n198614", "text": "Близо 70 дка иглолистна гора е унищожена при големия пожар в Родопите, който върлува от неделя. Първите пламъци били забелязани в местността Ушите, Девинско. За кратко време огънят се разпрострял на около 10 дка иглолистна гора, като е имало реална опасност да стигне до къщите в покрайнините на Лясково.   Голям пожар пламна вчера край старозагорското село Малка Верея. Огънят е обхванал десетки декари сухи треви, широколистна гора и ниска растителност между селото и Тракийския университет в Стара Загора. Четири екипа на пожарната опитваха да локализират огъня. Пожарът е на метри от сградите на селскостопанската кооперация. Според хора от селото пожарът е запален умишлено, защото е тръгнал едновременно от няколко места край пътя за Стара Загора.", "date": "2019.08.28", "title": "70 дка гори са унищожени от пожар в Родопите"}
{"url": "https://duma.bg/nad-6-spad-na-chuzhdite-turisti-prez-yuli-n198612", "text": "През юли 2019 г. като цяло посещенията на чужденци в България са с 3,2 на сто по-малко в сравнение с юли 2018 г., показват данни на НСИ. Специално спадът на чуждите туристи обаче е с над 6%. Намалението на посещенията с цел \"почивка и екскурзия\" е с 6,2%, съобщиха от националната статистика. Докато посещенията със \"служебна\" и с \"други\" (вкл. гостувания и транзитни преминавания) цели се увеличават съответно с 1,7 и 0,4%. Транзитните преминавания през страната са 26% от всички. В същото време през юли са се увеличили пътуванията на българите зад граница със 7,2 на сто спрямо същия период на миналата година, като най-предпочитаните дестинации са били Турция и Гърция. В началото на септември ще стане ясно дали българските туристи са успели да компенсират намалението на чуждите през юли, така както се случи през юни. Министърът на туризма Николина Ангелкова прогнозира, че спадът на туристите по Българското Черноморие се очаква да бъде между 5 и 8 на сто, а за цялата страна - около 3,6 на сто през тази година.  Най-голям е делът на гражданите от ЕС, посетили страната ни през юли - 60,1%, но и техният брой спада с 5,2 на сто спрямо същия период на миналата година. Най-много посещения в България през юли има от Румъния - 314 хил. посетители, Турция - 212 хил., Германия - 204 хил., Гърция - 128 хил., Украйна - 127 хил., Русия - 115 хил., Полша - 106 хил., Великобритания - 87 хил., Сърбия - 72 хил., Чехия - 60 хиляди. През юли 2019 г. най-много са били пътуванията на нашенци в Турция - 181,3 хил., и Гърция - 160,7 хил. Към Германия са осъществени 71,5 хил. пътувания, Румъния - 69,8 хил., Сърбия - 37,3 хил., Северна Македония - 34,9 хил., Италия - 27,7 хил., Австрия - 23,5 хил., Великобритания - 21,9 хил., Испания - 19,3 хиляди. Увеличение на пътуванията в сравнение със същия месец на предходната година има към Великобритания - с 11,4 на сто, Румъния - с 11,2 на сто, Турция - с 8,4 на сто, Германия - с 8,1 на сто, Гърция - с 6,9 на сто, Северна Македония - с 4,8 на сто, Испания - с 4,5 на сто, Австрия - с 3,8 на сто. Същевременно намаляват пътуванията на български граждани към Италия - с 3,8 на сто, Сърбия - с 2,3 на сто, Холандия - с 2,3 на сто.", "date": "2019.08.28", "title": "Над 6% спад на чуждите туристи през юли"}
{"url": "https://duma.bg/185-hil-lv-globa-za-nekachestveni-remonti-v-stolitsata-n198615", "text": "Над 185 000 лева глоба ще трябва да плати фирмата \"ПСТ Груп\", ремонтирала част от центъра на София. Санкцията е за лошо свършена работа и е максималната възможна. За първия етап от проекта за възстановяване и обновяване на централната градска част - зона 4, вече е издаден Акт 15. Ремонтираният участък включва ул. \"Московска\" (от ул. \"Г.С. Раковски\" до ул. \"Дунав\"), градината \"Св. Климент Охридски\", тротоара по бул. \"Васил Левски\" до спирката на тролеите пред Художествената академия и градината \"Кристал\". Още при приемането на обекта кметът Йорданка Фандъкова обяви, че не е доволна от свършената работа. ", "date": "2019.08.28", "title": "185 хил. лв. глоба за   некачествени ремонти в столицата"}
{"url": "https://duma.bg/maya-manolova-nastoyava-da-se-spre-targ-za-imot-kray-pyasachni-dyuni-n198616", "text": "Омбудсманът Мая Манолова настоява за спиране на търга за имот от около 29 дка, който се намира на около 200 м от морето и пясъчните дюни в Созопол в местността Герени. Тя се срещна с граждани, сезирали я за съмнение за застрояване на защитени територии. Теренът се продава от Министерството на отбраната поради отпаднала необходимост, търгът е обявен за 4 септември.  \"Става дума за имоти на места, на които природата е запазена в автентичен вид. Един от тях се намира между къмпинг \"Градина\" и \"Златна рибка\", обясни Манолова. Тя настоява за изясняване на статута на земята, защото е обявена като частна общинска собственост, но може да се окаже, че е публична общинска собственост. Конституцията е категорична, че подобни терени не трябва да се разпродават, припомни Манолова. \"От 4700 дка пясъчни дюни по Черноморието близо 3500 дка са частна собственост. Трябва да спре унищожаването на безценното богатство на България\", коментира Манолова. Жители на Черноморец обявиха, че подготвят протести и искат оставката на министъра на отбраната Красимир Каракачанов. Кметовете на Черноморец, Несебър и Царево искат част от имотите да им бъдат прехвърлени като публична общинска собственост.", "date": "2019.08.28", "title": "Мая Манолова настоява да се спре търг за имот край пясъчни дюни"}
{"url": "https://duma.bg/romi-ot-voyvodinovo-sadyat-balgariya-n198613", "text": "Над 50 са делата, заведени от роми от пловдивското село Войводиново, част от тях са в Европейския съд за правата на човека в Страсбург. Недоволните роми смятат, че спрямо тях има няколко нарушени разпоредби от Конвенцията за защита на правата на човека. Първото е, че са издадени заповеди за събаряне на домовете им, без да им се осигури алтернативно жилище. Остават буквално на улицата, заяви Радослав Стоянов от Българския хелзинкски комитет. Според него дори при опит да стигнат до домовете и имуществото си, ромите са били възпрепятствани от полицаи и жители на Войводиново. Не е изпълнено и нареждане на съда за незабавно настаняване в алтернативно жилище за част от 55 жалбоподатели. Кметът на селото Димитър Тосев беше категоричен, че ромите изпращат неверни данни към Европейския съд. Съдебните битки започнаха, след като ромските младежи Асен и Борис Пакетови в началото на януари тази година пребиха 33-годишния командос Валентин Димов. Напрежението ескалира и се стигна до събарянето на част от къщите на ромите. ", "date": "2019.08.28", "title": "Роми от Войводиново съдят България "}
{"url": "https://duma.bg/galap-56-ot-stolichani-iskat-nov-gradonachalnik-n198617", "text": "56% от столичани са недоволни от управлението на София и искат нов кмет, 29% - основно избиратели на ГЕРБ, ще подкрепят отново Йорданка Фандъкова, а 18% се колебаят. Това показва проучване на \"Галъп интернешънъл\". От работата на Столичния общински съвет пък са удовлетворени само 21%. 48% отговарят, че биха подкрепили за кмет Мая Манолова, а 40% - настоящата кметица. 86% от запитаните смятат, че на местния вот е по-важна личността на кандидата, а само 11% отдават значение на партийната принадлежност. 46% от запитаните отговарят, че в последните години София се развива \"по-скоро лошо\" или \"много лошо\", 18% казват \"по-скоро добре или много добре\", а над 1/3 посочват \"със средни темпове\". Като най-големи проблеми софиянци посочват нерешените въпроси в инфраструктурата (13%), презастрояването (12%) и замърсяването на въздуха (10%). 75% разпределят критиките си към градския транспорт, чистотата, липсата на паркинги и др.  ГЕРБ и СДС подписаха вчера споразумение за явяване и на местните избори. Пресконференция в централата на ГЕРБ не бе обявена за медиите и се излъчваше на живо във фейсбук. Така Бойко Борисов избегна неудобните въпроси. С еднозначното \"промяна в София няма да има\" той обяви, че Фандъкова отново ще бъде номинирана. На събитието тя запази мълчание, но часове по-късно изнанадващо обяви, че още не е взела личното си решение.", "date": "2019.08.28", "title": "\"Галъп\": 56% от столичани искат нов градоначалник"}
{"url": "https://duma.bg/malchanieto-e-nashiyat-dalg-kam-minaloto-n198595", "text": "\"И губят се под тежестта на живота светли дати и светли имена. И почти всички оставаме обрулени листа от дънера на миналото - самотни в настоящето и гузни в бъдещето...\" Този текст отпреди почти век сякаш е писан за днешния ден, за обществото ни, за загубения спомен, за нашата гузност и дълг към миналото, към личности и за една важна част от историята ни, която се стараят да изтрият и заличат от паметта на българина. Мълчанието днес е на границата с престъплението. А лъжите и полуистините, налагани тридесет години у нас, започнаха да отричат самите себе си! Преди дни се навършиха 110 години от рождението на Пеко Таков -  което днес е забранено: на историческите битки против капитала и фашизма, в името на социалните идеи на епохата след Първата световна война, станали смисъл и същност на живота на поколението на нашите бащи; един от изтъкнатите строители на социалистическа Народна република България. Само две-три десетилетия след Освобождението се ражда плеяда от личности, които пренасят възрожденския, българския плам за свобода, саможертва, достойнство, допълнени със социалните идеи на новото време - за социална справедливост, защита на трудовите хора, за ново общество без капитализъм и експлоатация, за свободния дух на човека - образован и духовно извисен, отдаден на труд, съзидание, за социализъм. Епохите сякаш се преливат, когато тези вдъхновени младежи се превръщат и в борци против фашизма и обезчовечаването. Тази връзка на Възраждането с новото време е описана от Иван Хаджийски - приятел, съмишленик и другар на Пеко Таков от митингите, събранията, социалните битки и нощните преходи от Балкана до Дунава, от Тетевен до Оряхово - партийния окръг с център Червен бряг през 30-те и 40-те години на XX век. Пеко Таков бе легенда и герой. Днес неговият скромен, но изящно и талантливо изработен паметник в Червен бряг от Георги Чапкънов самотно стои на фона на огромната разруха, обезлюдяване, отчаяние и забвение. На 15 август цветя поднесоха потомците му и група общественици (Сдружение БАС за странни идеи и дейност, разбира се, задължително отсъства). Толкоз, по Вапцаровски - \"какво тук значи някаква си личност\"! А това е градът, който в годините на социализма израсна като важен, модерен промишлен, транспортен, търговски, образователен, процъфтяващ център точно благодарение на усилията, волята и обичта на Пеко Таков и неговите близки другари към родния край, към съгражданите, към хората. В началото на ХХ век Червен бряг е сред малкото български градове така силно социално поляризиран. Тук се заселват или търговци и индустриалци - хора със спекулативен дух, с голяма амбиция и страст към бърза печалба, или наемни работници в търсене на хляб и препитание. Тук, в годините след войните, се заселва   със своите четири момчета и едно момиче, всички по-късно посветени и отдадени на идеите на епохата и борбата за справедливост и социализъм, верни на заветите и примера на своя вуйчо Найден Киров - изтъкнат деец и кмет на Русенската комуна. Пеко Таков избира своя житейски и революционен път, своите нравствени критерии, поведение и вдъхновение от хора, които чувства близки по идеи и дух, а и сам открива - комунистическите дейци Марко Ненков и Лазар Станев. Това започва с образованието му - учи в търговските гимназии в Червен бряг и Свищов, където идеите и атмосферата му влияят. А сетне работи в транспортна кантора в Червен бряг - и става \"счетоводител като Марко Ненков\", а по това време е и студент в Свободния университет в София. Едва 19-годишен е член на комунистическата партия, скоро след това е избран за секретар на районния комитет, а през юни 1932 г. на учредителната окръжна конференция на новосъздадения партиен окръг и окръжен секретар - едва двадесет и две годишен! И Червен бряг, без да е бил дотогава дори околийски център, партийната организация, която Пеко Таков ръководи, естествено, успява да се наложи и да получи статут на партиен окръг. В годините на криза Пеко Таков разгръща и проявява организационния си талант, идейната убеденост и последователност, умението да работи, привлича и обединява хората с идейната си яснота, с добродетелите си, обаянието и качествата на пламенен  Архивите и спомените му в книгата \"Поклон\" (1987 г.) разкриват цялото богатство от средства и методи на работа с хората, за да се отстояват социалните идеи и високите цели на своята партия, насочени към защитата и бъдещето на трудовия човек и на България. В онези бурни години на класова и идейна борба, когато въпросът за властта все още е нещо далечно, Пеко Таков и неговите другари са пример как се работи с хората, как се организират стачки, избори, как се действа в масовите организации - читалища, синдикати, кооперации, младежки и женски организации, как се работи с интелигенцията, с идейно близките партии; как апостолски се броди пешком в нощите от селище на селище (общо 110) в партийния окръг, от събрание на събрание, на срещи и конференции... Във всичко това няма корист и интереси! Резултатите са видими, дори само в успехите на местните избори, в които през 1932 г. комунистите печелят и се създават комуните в Гложене, Угърчин, Червен бряг и Торос. За тези години той по-късно се връща и си спомня: \"Това, че ние най-добре танцувахме, че умеехме добре да говорим, да се шегуваме и буйно да се веселим, да бъдем душата на тези вечери, също имаше определен политически смисъл. Нашето поведение неусетно привличаше привърженици и последователи от интелигентските младежки среди, които често бяха от по-заможни семейства.\" А към това се добавят и преследванията, трите ареста от полицията, присъдата по ЗЗД и годините, прекарани в Плевенския, Шуменския и Сливенския затвор. На 19 април 1941 г. Пеко Таков е освободен от затвора, връща се в родния край и само след два месеца, когато започва германо-съветската война, пръв се включва и застава начело на антифашистката съпротива в Червенобрежкия район. Авторитетът, влиянието, обичта към хората и умението да прониква в техните сърца, естествено, го превръщат в  и антифашистката съпротива в България. Той е вдъхновителят, обединителният център и ръководителят (на Червенобрежкия партиен окръг и политкомисар на 11 въстаническа оперативна зона) на разрастващото се партизанско движение в този труден и обширен район, който обхваща значителна част от Северна България. В кратки срокове първите бойни групи прерастват в партизански чети, а те - в двата партизански отряда, \"Георги Бенковски\" и полския отряд \"Дядо Вълко\", които остават паметни със своите партизански акции и влияние сред хората. Епични са страниците и подвизите на партизанските отряди, на героите и жертвите, на светлите имена, на саможертвата и въздействието върху населението, което все по-категорично саботира правителствените стопански мерки. 11 ВОЗ заема стратегическо положение на територията на България. По това време там се намират важни военни обекти и неслучайно през 1943-1944 г. той се превръща в съсредоточие на антифашисти и партизани с биографии, авторитет и образование на национално ниво. Политическият и революционен опит на ръководството, а и победоносният ход на Червената армия, обречеността на политическия режим предопределят и сравнително мирното завземане на властта в Червен бряг и района. В историята е останала онази забележителна снимка, на която тридесет и пет годишният вдъхновен трибун Пеко Таков на 9 септември 1944 г. произнася огненото си слово сред огромното развълнувано множество на червенобрежката гара. като държавник, политик и общественик, министър, заместник-председател на Държавния съвет, член на Политбюро Пеко Таков запазва идеите, на които посвещава младежките си години и живота си на крачка от смъртта, запазва връзката си с хората и грижата за тях, за осъществяване на мечтите за процъфтяваща България и за родния край. Неведнъж от трибуната на Народното събрание и в политическите си речи той говори и напомня за дълга и служенето в името на народа. Това, което днес е забравено, обругано и отречено, но временно, убедена съм... Защото в съвременния турбулентен и променящ се свят социализмът като обществен строй става все по-актуален и неизбежен. А социалната идея и социализмът са в генетичния код и мисленето на българина. Неоспорима е заслугата на Пеко Таков, другарите и съратниците му за това.   ", "date": "2019.08.28", "title": "Мълчанието е нашият дълг към миналото"}
{"url": "https://duma.bg/belezhki-sled-edna-sreshta-s-ministar-n198597", "text": "Тези дни изживях едно потресение - колежка, дългогодишна журналистка, работеща на висок етаж в държавна институция, се юрна яростно да твърди, че Народният съд избил много хиляди българи! Опитът ми да възразя не успя - така било, всички знаели. Е, може би из калните дебри на фейсбук да се върти тази \"истина\", но реалното е, че от всичките състави на Народния съд в страната са съдени общо 10 919 души, от тях оправдани и с отменени дела са 1600, смъртните присъди са 2618 (от тях изпълнени са 1046), доживот са осъдени 1226 души, на 10 години - 627, на 5 години - 1006, на година условно - 652 и т.н. В лагера в Ловеч от 1235 лица, въдворени там до 1962 г., 1142 са за тежки криминални престъпления, дори в \"Белене\" половината от 11 520 затворници (1944-1962 г.) са криминални. За това има документи, публично достъпни са в Централния държавен архив. Та, из фейсбук и някои телевизии може и да се леят глупости и да се измислят митове, но в едно министерство това звучи абсурдно! Всъщност напоследък станаха абсурди именно в министерство и именно по повод на историята. Новата учебна програма и новите учебници за Х клас, спрени от министър Красимир Вълчев с препоръки да бъдат \"допълнени\" и \"изчистени\" от неудобни за официозната линия истини, уплътниха лятото със скандал. Сега препоръките били изпълнени, петте нови учебника са одобрени и се чакат в училищата. ДУМА писа неведнъж по темата, но учители и граждани продължават да звънят в редакцията и да настояват: попитайте министъра това, попитайте онова. В крайна сметка реших наистина да попитам.  На какво основание, след като комисията от специалисти, назначена от министъра, както и учителите от страната одобриха петте учебника под безпрецедентния натиск на двамата неспециалисти Келбечева и Христов, добре известни като пещерни антикомунисти, Вълчев върна учебниците за преработване, предписвайки им поправки, поискани от двамата? На какво нормативно основание като върховен \"арбитър\" бе назначен не историк, специалист по история на социализма, а директорът на историческия институт на БАН доц. Даниел Вачков, обявил се още миналата година в подкрепа на орязаната учебна програма по история - той да поучава професорите си как да пишат учебници? На какво основание същите неспециалисти  Келбечева и Христов са участвали в писането на програмата и са обучавали учители от името на МОН? На какво основание няколко НПО и партии с известни антикомунистически изяви се месят в писането на учебници в разрез с резолюцията на Европарламента от 2009 г.? Както казват историци, улицата влезе в учебниците. И като е така, защо не са били поканени, да речем, БАС или секцията по история на Съюза на учените? \"Цивилизационният ни избор\", както каза неотдавна министърът, е , че комунизмът е престъпен и тоталитарен, но означава ли това, че и положителното от него трябва да се премахне? Не става ли историята държанка на политически лозунг, натрапен от партийно мнозинство в НС, и тогава защо гълтахме жабета 30 години? Как оценява министърът, че в подписаната от него учебна програма, съществуването на профашистките режими у нас е напълно заличено, че в българската история с днешна дата няма погроми 1923-1925 г.; няма Гео, Хербст, Смирненски, Вапцаров; няма нацистко антиеврейско законодателство, няма убийства, лагери до 1944 г.; няма Съпротива? Така фашизмът се реабилитира, а социализмът се клейми. Защо се подчертава, че Народният съд е \"най-голямото престъпление на комунизма\", а напълно е заличен фактът, че като на победена държава от хитлеристкия пакт той ни е наложен като задължителен още през 1944 г. и е следен от Съюзната контролна комисия на СССР, САЩ и Великобритания? Носи ли министърът отговорност, че са заличени напълно причинно-следствените връзки, без които няма история и че в учебниците има неверни неща, натрапени от уличния митингаджийски натиск на определени лица - като това, че българският Народен съд осъдил най-много фашисти в Европа? Носи ли министърът отговорност за откровени абракадабри - че \"на 22 юни 1941 г. Германия и СССР започват война помежду си\" или че само ние в Европа сме спасили евреите си? Нормално ли е искането името на Светлин Русев да се замени с... Кристо, който отказва да говори български, хули България и отказва да се представя като българин? Безплатното образование и здравеопазване, къщите и апартаментите за всички, липсата на неграмотност и безработица също ли са престъпления? Защо министърът е предписал да се заличат думите, че \"данните за убийството на Георги Марков са противоречиви\", след като през 2013 г. България официално закри делото за него именно с мотива за противоречивите данни и липса на доказателства за убийството му? А като се появят \"поправените\" учебници, ще видим дали са ги накарали да заменят думите \"безплатно образование\" при социализма с \"всеобщо образование\", което е твърде различно, нали?  Ето позицията на министъра.               \"Ние можем да имаме различни виждания, но образованието е това, което може да ни обедини в стремежа ни да живеем в по-добро общество. За да бъде такова обаче, ние трябва да имаме някакъв споделен ред, да направим някакъв ценностен избор, правила, към които да възпитаме отношение у младите. Тези правила са на нацията, на българската демократична държава, на европейския избор, който сме направили. Да, процедурата за учебниците бе изпълнена, но министърът не е деловодител, който накрая подпечатва законосъобразността на процедурата, той носи и политическа отговорност. Ние сме направили ценностния си избор - да уважаваме човешките права, да уважаваме демокрацията и правовия ред и тези базови неща трябва да бъдат гарантирани. Трябва ли да възпитаваме децата в равнодушие към диктатурите? Факт е, че най-новата ни история има отражение върху днешния ни живот, има пряка връзка с днешните ни политически страсти, затова в обществото има и твърде различни виждания. Петте учебника, които кандидатстваха, бяха твърде различни. Една част от акцентите формално отговаряха на учебната програма, но не и на духа й. Ние се опитахме да чуем всички мнения, не само на цитираните двама души. Впрочем не само аз, но и много хора имат положителна оценка за професионалните качества на Христов и Келбечева, която е преподавател в акредитирано българско висше училище. Не смятам, че разговорът за историята трябва да бъде монопол само на академичните лица историци. Мненията на двамата са само част от тези, които получихме, имахме от политически партии също така. Взехме мнението на почти всички парламентарни политически сили, които поискаха да изкажат мнение. Въпросът за това какво отношение към света възпитаваме, малко или много има политически измерения. Аз като министър нося и политическа отговорност. Ние не говорим за периода до 1989 г., говорим за режима. Периодът е доста дълъг, в него са се случили толкова много неща, хубави и лоши, че можем да оправдаем всяка една теза. Едно е да представяме нещата в контекста на културното, социалното,  технологичното развитие, друго е да го поставим в контекста на човешките права от гледна точка на режимите. С приетия в НС закон е осъден режимът, в учебната програма и в учебниците са представени базовите характеристики на режима. Смятам, че в учебниците има достатъчно информация и за културното, социалното, технологичното развитие. През ХХ век са се случили много неща не само в България, във всички държави. Когато обаче го разглеждаме от гледна точка на зачитането на човешките права, тоталитарните режими трябва да бъдат осъдени. Във всички държави предметът история формира отношение към света и спомага за придобиване на гражданските компетентности. Фактите за фашизма и за комунизма не са изключени от учебниците. Но в учебника не могат да бъдат включени всички факти. Всеки от нас има лично отношение, живял е в този период, има добрите спомени от него. Но когато говорим за морален въпрос, важното е какво е колективното отношение. На какво трябва да възпитаваме децата. В демократичните общества, към които ние принадлежим, има относителен обществен консенсус, има научен консенсус, че тоталитарните режими трябва да бъдат осъдени. Краят на социалистическата икономика беше подписан от бившите социалистически държави, защото тя показа непригодността си за съществуване в дългосрочен план. Доц. Вачков е директор на Института за исторически изследвания в БАН, а ако погледнем академичните учени професори, специалисти по периода, те почти всички са в авторските колективи на учебниците. Първоначалното ни намерение бе да организираме едно широко обсъждане, с широк кръг от хора. Но се оказа невъзможно през летните дни. Тогава направихме среща с Института за изследване на близкото минало, имаше срещи най-вече с главните редактори на издателствата.  Защото те носят отговорност наред с министъра за това, което пише в учебниците. В някои срещи са участвали и автори. Но искам да кажа, че когато съберем историците на едно място, мнението им дори за фактите често е различно. Защото историята не е математика, тя съдържа в себе си отношение към събитията.  Има ги в учебниците фактите за насилието, за 1934, 1944 и след 1944 г. Националсоциализмът и фашизмът също еднозначно са осъдени, но те са учени в предишни години, преди Х клас, фашизмът се гледа в контекста на Италия, нацизма - на хитлерова Германия. И в Германия е имало трибунали, но са осъдени единици, у нас - хиляди. За Георги Марков мога да се съглася, но не е предписвано да се замени Светлин Русев, а е предложено да се добави Кристо, имаше го в един от учебниците. Няма предложение да отпадне турският атентат в Буново, в един от учебниците само една снимка е сменена, не знам кой я е сменил.\"   Не може Народният да се сравнява с Нюрнбергския процес. В стотици други процеси в Германия са осъдени десетки хиляди нацисти. Избитите без съд в страните на Европа също са несравнимо повече. На Кримската конференция на ръководителите на трите съюзни държави - СССР, САЩ и Великобритания през 1945 г., Чърчил и Рузвелт настояват заловените фашисти да бъдат убивани незабавно, Сталин отстоява те да бъдат съдени преди това!  В Германия са осъдени не само 22-мата главни виновници от Нюрнберг. Изследователят на Народния съд Васил Т. Василев сочи, че военният трибунал там обявява за престъпни и някои организации: ръководния състав на Националсоциалистическата партия - около 600 000 души; Гестапо и Службата за безопасност на райхсфюрера (СД), охранителните отряди на Националсоциалистическата работническа партия на Германия (СС) - близо 580 000. Присъдата на Международния военен трибунал в Нюрнберг има непосредствено правно действие върху повече от един милион лица. Във Франция са разгледани 124 751 дела срещу колаборационисти и са постановени 7037 смъртни наказания; след 1944-та там са били екзекутирани 10 519 французи, от които по-малко от 850 на основание на съдебен акт... До края на 1950 г. в ГДР са осъдени 12 147 нацисти и военнопрестъпници. В Холандия работят 35 специални съдилища за главните сътрудници на нацистите и над 100 трибунала за \"малките\" колаборационисти. 419 от всеки 100 000 холандци са осъдени на различни срокове затвор, 127 000 губят избирателни права, 92 000 са лишени от право на военна служба и 95 000 - от право да заемат държавна служба. Отнето е холандското поданство на 60 000, а собствеността им е конфискувана. В Норвегия съдилищата издават 45 смъртни присъди, 18 хил. куислинговци са осъдени на различни срокове затвор, 28 хиляди заплащат парична глоба и/или са лишени от граждански права. В Белгия са образувани 346 283 преписки за престъпления по време на войната и са обвинени 57 052 лица. В Полша по специален закон са осъдени 5352 военнопрестъпници от немска националност и над 11 000 поляци. В Люксембург около 4000 лица са осъдени на затвор и 4 на смърт. В Италия 45 000 фашисти или мними (набедени) фашисти са пометени след края на войната. Съдебни процеси има и в Югославия, Унгария, Румъния, Чехословакия, в държавите на Далечния изток, в колониалните владения на страните победителки. \"А. като има предвид, че историците изразяват съгласие, че напълно обективното тълкуване на историческите факти е невъзможно и че не съществуват обективни исторически дискурси; като има предвид, че въпреки това професионалните историци използват научни инструменти за изучаване на миналото и се стараят да бъдат безпристрастни в най-голяма степен; Б. като има предвид, че нито една политическа организация или политическа партия не разполага с монопол върху тълкуването на историята и че тези организации и партии не могат да претендират за обективност; В. като има предвид, че официалното политическо тълкуване на историческите факти не следва да бъде налагано посредством взети с мнозинство решения на парламентите; като има предвид, че един парламент не може да законодателства по отношение на миналото...\"", "date": "2019.08.28", "title": "Бележки след една среща с министър"}
{"url": "https://duma.bg/emil-georgiev-bezhaberieto-e-prichinata-za-tezhkite-ekologichni-problemi-n198598", "text": "- Основната причина за тежките екологични проблеми е в безхаберието на регионалните инспекции по околна среда и водите (РОСВ) към Министерството на околната среда и водите (МОСВ). Някои от инспекциите са се превърнали във феодални владения и властта не предприема нищо в тази насока. През последните дни фокусът на общественото внимание все повече се измества от горещата тема с африканската чума по свинете към пожарите в нерегламентираните сметища и депата за битови отпадъци. Пожарът в един от най-големите изкупвателни пунктове за вторични суровини в Югозападна България \"Феникс ресурс\" дори доведе до затваряне на АМ \"Струма\". Транспортният хаос по обходния път Е-79 взе и човешки жертви. Това беше неминуемо, защото тоновете битови и какви ли не още отпадъци от години се складират под магистралата и извън нея със знанието на държавата в лицето на АПИ и РИОСВ в Перник. След което се прехвърлят в ТЕЦ \"Бобов дол\" и се изгарят отново със знанието на екологичната инспекция. В топлоелектрическата компания на Ковачки всяка нощ се горят всякакъв вид боклуци, докарвани и с влакови композиции от други държави през пристанища по Черноморието. Поради голямата жега или вероятно умишлено отпадъците горят за пореден път. И в същото време ни вопъл ни стон от МОСВ. - Да, задава се ново бедствено положение в района, свързано с опитите за построяване на регионално депо за битови отпадъци буквално на метри от крайните къщи на село Джерман и на не повече от 2 км от град Дупница. Ако това се допусне, МОСВ ще носи основна вина за бъдеща екокатастрофа, което е въпрос на време. Поредна екологична беда е надвиснала и над град Димитровград. С протекцията на ръководството на РИОСВ в Хасково на площадка в двора на ТЕЦ \"Марица 3\", чийто собственик отново е прословутият Ковачки, са разтоварени над 700 тона опасни битови и промишлени отпадъци с неизяснен произход. Те пристигат с ТИР-ове с бургаска регистрация, което навежда на мисълта, че се доставят с кораби от друга държава, вероятно Италия. В непосредствена близост до площадката с отпадъци се намира бензиностанция с три броя цистерни за по 50 000 л гориво, съоръжения на завода за азотни торове \"Неохим\", както и над 10 фирми с различен предмет на дейност. В случай на запалване на тези отпадъци ще се предизвика взривна вълна, която ще заличи от лицето на земята крайните квартали на Димитровград. - Както при трагедията на Меричлери, резултат от безумното посегателство на фирма \"Каолин\" върху околната среда при добив на варовик от кариера \"Великан\", РИОСВ в Хасково отново прикрива нарушения. Този път те са на фирма \"Траш екопак\" ООД. По всичко личи, че тази фирма е свързана с фирма \"Еко анализ\" ЕООД, която от своя страна е свързана пряко с ТЕЦ \"Марица 3\". Риторичният въпрос е защо ръководството на община Димитровград не реагира още на 14 август, когато са разтоварени първите количества отпадъци, още повече че юрисконсултът на топлоцентралата е и зам.-председател на Общинския съвет в Димитровград. Историята с бунището в района на топлоелектроцентралата, която е в режим на студен резерв към НЕК, все повече намирисва на обществен скандал, свързан с представители на бизнесмена Христо Ковачки, община Димитровград и РИОСВ в Хасково. - Говорейки за нерегламентирани сметища или депа за битови отпадъци, няма как да не споменем и за този пожар.  Заводът е предоставен на бивш спортист със съдействието на един президент. Лошо няма, но каква беда още трябва да се стовари върху жителите от района, за да се разбере, че в условия на пълно бездействие от страна на ръководството на РИОСВ в Пловдив мястото на този завод не е там. По всичко личи, че безхаберието е стил на действие на ръководството на инспекцията, което усърдно прикрива и действията на швейцарската компания \"Холсим кариерни материали Пловдив\" на кариера \"Белащица\", която с години нарушава българското законодателство и унищожава околната среда в района на селата Белащица, Марково, Гълъбово, Брани поле и Цар Калоян, в непосредствена близост до Пловдив. - Случващото се унищожение на природата у нас не дава основание да запитаме министъра на околната среда и водите какво още трябва да се случи и докога ще се търпят безобразията на директорите на някои РИОСВ, като тези в Хасково и Пловдив, които са превърнали екоинспекциите в свои феодални владения. Ако безхаберието продължава, ръководството на МОСВ ще се сблъска с гнева на представителите на ПК \"Екогласност\". Нашата партия с години доказва, че сме се посветили безрезервно на каузата по опазване на природата и здравето на хората и никой не е в състояние да ни прекърши.", "date": "2019.08.28", "title": "Емил Георгиев:    Безхаберието е причината за тежките екологични проблеми"}
{"url": "https://duma.bg/datata-n198594", "text": "1749 - РАЖДА СЕ ЙОХАН ВОЛФГАНГ ФОН ГЬОТЕ, НЕМСКИ ПОЕТ, ДРАМАТУРГ И ФИЛОСОФ (УМИРА 1832 Г.). Представител на европейския неокласицизъм и романтизъм в края на ХVII и началото на XIX век. Автор е на одата \"Прометей\", романите \"Страданията на младия Вертер\", \"Вилхелм Майстер\", \"Фауст\" и др. 1880 - РАЖДА СЕ НИКОЛАЙ МАСАЛИТИНОВ, ТЕАТРАЛЕН ДЕЕЦ (УМИРА 1961 Г.). Български артист и режисьор от руски произход, родоначалник на съвременната театрална школа у нас. Баща на актрисата Таня Масалитинова. През 1924 г. посещава България и приема поканата да работи в Народния театър. Поставя близо 140 пиеси, играе ролята на княз Горчаков във филма \"Героите на Шипка\". През 1925 г. открива драматична школа към Народния театър, която по-късно се преобразува във Висш институт по театрално изкуство. От 1949 г. е професор по актьорско майсторство. Народен артист, лауреат на държавни отличия. Неговото име носи Пловдивският драматичен театър. 1888 - РАЖДА СЕ ДОРА ГАБЕ, ПОЕТЕСА И ПИСАТЕЛКА (УМИРА 1983 Г.). Книгите й за деца принадлежат към класиката на детското литературно творчество. Автор на буквари и читанки. Сътрудник на детски периодични издания. Преводач от полски, чешки, руски, френски и гръцки език. Носител на национални и международни награди. През 2003 г. на нейно име е учредена литературна награда \"Дора Габе\". 1963 - МАРТИН ЛУТЪР КИНГ ПРОИЗНАСЯ ПРОЧУТАТА СИ РЕЧ \"ИМАМ ЕДНА МЕЧТА\". Пред повече от 200 000 участници в похода за граждански права на чернокожите до Мемориала на Ейбрахъм Линкълн, Вашингтон, Кинг произнася слово, превърнало се в един от символите на борбата за права на чернокожите в САЩ. Ораторът призовава към световен мир и зачитане правата на хората от всички раси, религии и държави: \"... Имам една мечта, че моите четири деца един ден ще живеят в нация, където няма да бъдат преценявани по цвета на кожата им, а според техния характер. Имам една мечта днес!...\" 2001 - УМИРА ВИДИН ДАСКАЛОВ, ОПЕРЕТЕН ПЕВЕЦ (Р. 1929 Г.). Един от основателите на съвременната българска оперета. Притежава ярък комедиен талант. Пресъздава над 120 роли, сред които най-известни са Менелай в \"Хубавата Елена\", Хитър Петър от \"Имало едно време\", Бони в \"Царицата на чардаша\" и др. Незабравими са дългогодишните му дуети с оперетната певица Лиляна Кисьова.", "date": "2019.08.28", "title": "Датата"}
{"url": "https://duma.bg/shmekerlatsi-n198600", "text": "И тръгна Бойко Борисов с джипката из страната. Този път качи министъра на икономиката Караниколов и зам.-министъра на регионалното развитие Нанков, от които освен масовка се изисква да мълчат, докато той ръси я лъжи, я полуистини. Целият цирк върви по фейсбук - премиерът хвали строителството на пътища, реже лентички, въобще предизборната машина е в ход. При откриването на разширение на завод заявява: \"Благодарение на мощната икономика, която работи, резервът ни е пълен.\" За резерва - Борисов го наследи пълен от Пламен Орешарски, докато първото Му правителство стопи фискалния резерв от 8 на под 4 млрд. лв. Това той удобно е забравил. А определението \"мощна икономика\" за стопанството на държава, която от години държи рекорда по най-нисък БВП и най-слабо потребление на глава от населението в ЕС, е повече от нелепо. От седемте района с най-ниско ниво на БВП пет се намират в България. На въпрос за критиките на държавния глава той заявява: \"Толкова добър климат, толкова много инвестиции, рекорден износ за всички времена, само на полугодието 28 млрд. лв.\" Темата за бизнес климата и инвестициите е една, защото са тясно свързани. Достатъчно е да кажем, че за началото на годината чуждите вложения са на минус със стотици милиони евро. А за 10-годишен период те се сринаха с 15 млрд. евро. Дали Борисов има нещо общо с това? И стигаме до колосалния износ, който по думите му бил 28 млрд. лв. По данни на НСИ за първото полугодие износът към ЕС (без юни) и извън ЕС е под 25 млрд. лв. Понеже данните са предварителни, да речем, че Борисов има по-пресни. Дали? Големият проблем обаче е, че външнотърговското ни салдо е на минус. Сиреч внасяме повече, отколкото изнасяме. Този минус е от десетилетия. Специално за първото полугодие дупката е от близо 3 млрд. лв. Да шмекерува така може само Баце! ", "date": "2019.08.28", "title": "Шмекерлъци"}
{"url": "https://duma.bg/profanizatsiya-n198599", "text": "Опростачването на световната политика върви с пълна пара. Последния епизод от поредицата наблюдавахме в отговорите на бразилското правителство към заплахите на Еманюел Макрон да не ратифицира търговското споразумение на ЕС с Южна Америка заради амазонските пожари. В отговор бразилските управляващи и лично президентът Болсонаро нарекоха Макрон \"кретен\" и обиждаха жена му. В последните години това не е нещо ново и Тръмп далеч не е единственият представител на тази тенденция. Всъщност именно това поведение спечели изборите в САЩ през 2016 г. и има големи шансове да ги спечели отново догодина. Не трябва да се пренебрегва и ролята на медиите. В началото Тръмп бе възприеман като смешник и простак, който обаче именно с тези си качества ще донесе гледаемост, и затова му се отделяше значително внимание. В един момент обаче зрителят и гласоподавател с право си каза, че по-добре някой като Тръмп, отколкото добре полираното, но кухо и банално политическо говорене, което е втръснало на всички. Поне шоу ще има. Е, шоу има. От Киев до Рио де Жанейро шоуто е пълно. Това не е проблем само по себе си. Проблемът е, че шоуто започна наистина да измества политиката и към сериозни въпроси се подхожда шоуменски. Разправията за Амазония и цирковете на Борис Джонсън за Брекзит са само последните примери. Опасното е, че под прикритието на бомбастичните, рейтингови изказвания ситуацията в света прогресивно се влошава. Търговски войни, санкции, провалени и прекратени договори са само част от последиците на това профанизиране на политиката. Всъщност няма нищо лошо да се загърби стерилният език, който се беше наложил преди това, и да се говори малко по-освободено за нещата. Лошо е, когато това стане самоцел и когато тази риторика прикрива същата интелектуална импотентност, от която уж искаме да избягаме.", "date": "2019.08.28", "title": "Профанизация"}
{"url": "https://duma.bg/fodor-veche-e-na-mks-n198603", "text": "Корабът, който носи на борда си човекоподобния робот Фьодор, успя да се скачи с Международната космическа станция вчера сутринта. Наземните екипи бяха принудени да се откажат от първия опит за скачване в събота, след като част от автоматиката на кораба не сработи. Човекоподобният робот Фьодор е първата подобна разработка на руската космическа програма. Той трябва да използва няколко вида инструменти на МКС и да се върне на Земята на 7 септември.", "date": "2019.08.28", "title": "Фьодор вече е на МКС"}
{"url": "https://duma.bg/braziliya-otkaza-pomoshtta-na-g-7-n198602", "text": "Бразилия отказа помощта на Г-7 за борба с пожарите в Амазония. \"Благодарим (на Г-7 за предложената помощ), но тези средства вероятно ще е по-подходящо да бъдат похарчени за залесяването на Европа\", заяви началникът на президентската канцелария Оникс Лорензони, цитиран от АФП. Френският президент Еманюел Макрон обяви, че страните от Г-7 ще отпуснат 20 милиона евро, за да се окаже помощ на Бразилия за справяне с огнената стихия. Пожарите в Амазония са под контрол след разполагането на 2500 военни в най-силно засегнатите райони, заяви бразилският министър на отбраната ген. Фернандо Азеведо е Силва. Ситуацията бе малко преувеличена, заяви министърът пред журналисти след заседание с президента Жаир Болсонаро. Според генерала в Бразилия е имало години с много по-сериозни пожари. Бразилия прие предложението на Израел да изпрати свой самолет за борба с огнената стихия. Фернандо Азеведо е Силва разчита и на Чили и Еквадор, които обещаха да предоставят материална помощ и хора, които да се включат в потушаването на пожарите.", "date": "2019.08.28", "title": "Бразилия отказа  помощта на Г-7"}
{"url": "https://duma.bg/zemespodelyane!-n198596", "text": "почетен гражданин на гр. Шипка В този исторически августовски ден - 25 август, не можах да се изкача до връх Шипка. Слушах тържеството по националното Дарик радио. Водещата в студиото журналистка добре представи най-същественото от речта на президента Румен Радев. Говори задъхано за Паметника на свободата и как при ремонта и боядисването на величавия лъв изчислили, че той тежи по-малко, отколкото се смяташе досега. Тя се обърна към своя събеседник Христо Гъдев, когото невярно представи като внук на Бомбето. Това е прякор на успелия предприемач при строителството на паметника Пеньо Атанасов Колев, роден в с. Дралфа, Търговищко.  При по-уважителен и професионален подход и познания трябваше да ни информира, че инж. Христо Гъдев е дългогодишен учител и директор на техникум, почетен гражданин на Казанлък. Той говори пред нея не като внук на Бомбето, с когото няма нищо общо, а като син на майстора, спечелил конкурса и изкачил, монтирал и укрепил върху постамента на паметника 15-тонния български символ - Лъва на връх Шипка. През септември 1941 г. също той е спечелил конкурса на Военното министерство и е извършил спешен и качествен ремонт. Този забележителен майстор също се казва Христо Гъдев, баща е на инженера.  Нехайното поднасяне на грешна информация засегна журналистическата ми чест, още повече че многократно съм писал за Гъдев. Освен това през 2002 г. Ганчо Бакалов издаде специален труд, посветен на Пеньо Атанасов Колев (Бомбето), журналистката е длъжна да знае тези факти. Цяла неделя ме глождеше тази небрежност и лековатото поднасяне на неверни данни, което е често явление. После се зачетох в поредните 25-и и 26-и брой на Казанлъшкия в-к \"Искра\", издание с многолетни традиции. В този вестник бяха отделени страници под обща шапка \"За 5-те века на земесподеляне\" и заглавие \"Докога сами ще си лъскаме въображаемите робски окови\". Бях потресен от злонамереното търсене на понятие, което да замени робство, иго, тиранство, владичество с манипулативното \"земесподеляне\". Така че днешните казанлъшки газетари добавиха към т.нар. турско присъствие нелепицата \"земесподеляне\". И понеже съм в град Шипка, веднага се сетих, че избягали от насилствено помохамеданчване българи от Родопите преди столетия се заселват в местността Чифлика в тогавашното наше село. Според акта за крепостно владение и султански ферман, носещ саморъчния подпис на великия дотогава турски владетел Сюлейман II Великолепни (1520-1566), Шипка с цялото си полско и планинско землище, с пространство около 35 кв. км, била владение на Нури Риза ефенди, чиито потомци живеели като високи съновници в Цариград и управлявали имението си чрез векили - пълномощници и спахии. Тук, в Чифлика на Риза, спасилите се чрез бягство от Банско и други места българи се заселват и аргатуват. Това ли е \"земесподеляне\", не е ли то истинско иго? Най-известният хайдутин в нашия регион е Пеньо Чернеолу (Шипкалията), когото Филип Тотьо нарича \"моят учител\", закрилник на българите и упование на всеки попаднал в беда. В една песен се казва:  Хилядите хайдути поради \"земесподеляне\" ли са хващали горите, или поради игото, наложено им от завоевателите на нашите земи и лишаването от каквато и да е свобода и права? Когато през 1868 г. избиват четниците на Хаджи Димитър на Бузлуджа, после излагат главите им на площада в Шипка. Там убийците си поделят за Търново и Казанлък отсечените глави, защото очакват парично възнаграждение за всеки загинал. Това ли е \"земесподеляне\"? По заповед на Мидхад паша от 23 юли 1868 г. на Казанлъшкия мегдан \"Кюл боклук\" са обесени шипченците Стефан Орешков и Христо Янъков. Орешков имал силата да заяви на зяпачите: \"Подир 5-10 години вашето царство ще падне и ние ще бъдем свободни\". И това ли е \"земесподеляне\" - въжето, бесилото и бурето е на властващите, а обесените герои са българи.  Още една злонамереност прочетох във в-к \"Искра\" в пространно писание на проф. Калин Янакиев. Безкрайно необходимият и днес язовир \"Копринка\" бил построен не от ентусиазирани млади бригадири, включително и от други страни, между които и англичанката Мерсия Магдермот, пресъздала образите на няколко велики българи, а от хора, изпълняващи ангария. Не познавам участник в бригадирското движение, който да не се гордее със своя доброволен труд от онова време! Цялото съчинение на Янакиев е пълно с гняв и мъст, сякаш не става дума за България - Родина и Отечество...", "date": "2019.08.28", "title": "Земесподеляне?!"}
{"url": "https://duma.bg/predizvikvat-fotografi-da-mislyat-izvan-kutiyata-n198588", "text": "Онези, които са чували израза \"Мисли извън кутията\", знаят, че той ни подканя към творчески подход и да използваме въображението си. Мисленето извън кутията всъщност означава неограничени възможности, полет на мисълта. Тази година организаторите на \"Фотоваканция\" предлагат интересен конкурс на своите участници. \"3 кутии\" е изграден върху идеята, че ограниченията са нужни, за да провокират креативността. В продължение на 3 дни ще се отворят 3 кутии, в които ще има 3 различни задачи. Всяка от тях сама по себе си ще е конкурс с отделни правила и с регламентирано време за снимки. Всяка задача ще налага определени ограничения, с които участниците ще трябва да се съобразят. И ако не сте сигурни дали мисленето в кутията може да е креативно, нека си направим един експеримент. Какво ще предприемете, ако някой ви предизвика да направите най-хубавата снимка! Помислете... Какви идеи ви хрумват? Какво ще направите, ако друг ви накара да разкажете история в две снимки, като използвате само предмети, които може да намерите в спалнята си? Кой от двата случая ще ви провокира повече да сътворите нещо? Между другото конкурсът \"3 кутии\" ще има награден фонд на стойност над 2000 лева и е интересна възможност за всички любители на фотографията. \"Фотоваканция\" кани всички желаещи да помислят върху това предизвикателство и да видят докъде ще ги отведе въображението им. Събитието ще се проведе от 19 до 23 септември в комплекс \"Камчия\".", "date": "2019.08.28", "title": "Предизвикват фотографи да мислят извън кутията"}
{"url": "https://duma.bg/s-revyu-na-kuklite-zavarshva-h-lyatna-akademiya-za-detsa-i-uchenitsi-kam-nha-n198592", "text": "Интересни срещи и забавни събития предстоят в последната седмица от десетото издание на Лятна академия за деца и ученици към НХА. Проектът е включен в Календара на значимите културни събития на София за 2019 г., негов ръководител е Мария Ландова. В понеделник малките художници посетиха парка галерия \"Оригиналите\" на Павел Койчев край с. Осиковица, а през следващите дни ще се проведат интересни срещи и уъркшопове с Евгения Атанасова, с Катя Петрова и с Борис Праматаров.  Вчера в галерия \"Академия\" бе открита изложбата \"Куклен свят\", а сутринта Евгения Атанасова изнесе лекцията \"Детето-Кристо\". Среща с екипа на десетото издание на Лятната академия за деца и ученици ще се състои днес, 28 август, от 11 ч. в галерия \"Академия\". В същия час започва уъркшоп под ръководството на куклената режисьорка Катя Петрова.   Уъркшоп \"Аз и моята кукла\" ще води утре от 11 ч. Нина Ковачева, съвременна авторка, която работи в Париж. На 30 август от 11 ч. започва уъркшопът \"Вътрешен живот\" на Борис Праматаров - график, илюстратор, аниматор, завършил НХА, който понастоящем работи в Брюксел. Заключителният хепънинг \"Ревю на куклите\" - с куклено представление, връчване на дипломи и изработване на традиционната летяща инсталация, е на 31 август.", "date": "2019.08.28", "title": "С \"Ревю на куклите\" завършва Х лятна академия за деца и ученици към НХА"}
{"url": "https://duma.bg/kratki-novini-n198601", "text": "Управляващата коалиция в Румъния се разпадна, съобщи съпредседателят на Алианса на либералите и демократите Калин Попеску-Търичану. Той обоснова прекратяването на сътрудничеството със социалдемократите с това, че не са консултирали с партньорите си редица свои решения. Премиерът Дънчила заяви, че няма да подаде оставка, а ще търси подкрепа на депутати от други партии. Иран няма никакво намерение да преговаря със САЩ, ако не бъдат отменени всички наложени на Техеран санкции. Това обяви иранският президент Хасан Рохани, след като президентът на САЩ Доналд Тръмп заяви, че ще се срещне с него, за да се сложи край на спора около иранската ядрена програма. \"Пет звезди\" обявиха, че няма да подновят преговорите с Демократическата партия, ако тя публично не подкрепи Джузепе Конте да остане премиер. Президентът на Италия Серджо Матарела даде срок до сряда на двете партии да сключат сделка за ново правителство. Повече от половината от гражданите на Сърбия биха гласували за членство в ЕС на референдум по въпроса, показва последното проучване на общественото мнение. Ако референдумът с въпроса \"подкрепяте ли членството на Сърбия в ЕС\" бъде утре, 53% от гражданите биха гласували \"за\". Европейският съд по правата на човека осъди Русия за \"многобройни нарушения\" срещу Сергей Магнитски, счетоводител, който почина в ареста, докато чакаше процес през 2009 г. Съдът определи, че е бил малтретиран и му е отказана медицинска помощ в затвора след ареста му заради предполагаемо укриване на данъци.", "date": "2019.08.28", "title": "Кратки новини"}
{"url": "https://duma.bg/svilen-simeonov-dirizhira-rok-simfoni-vav-varna-n198593", "text": "- Благодарен съм за възможността да гостувам за първи път във Варна, където завърших НУИ \"Добри Христов\" в класа по кларинет на Иван Германов през 1981 г. Така се случи, че животът ме отвя в София, после в чужбина и само минавах през Варна. И ето сега, близо 40 години по-късно, за първи път ще се появя на варненска сцена. В този смисъл концертът \"Рок симфони\" освен в професионално отношение - като част от МФФ \"Любовта е лудост\", ще бъде и много емоционален за мен. - Идеята за \"Симфони рок\" се зароди през 2015 г. като съвместен проект между \"Симфониета София\" и денс формация \"София\" с нейната рок група. Точно този първи проект с мои аранжименти за симфоничен оркестър и рок група ще чуят варненци. Обявяваме го като \"Рок симфони\", за да обхванем по-широк спектър от меломани, но при аранжирането и адаптацията от клавир за пиано към симфоничен оркестър аз отдавам приоритет на гласоводенето, а при оркестрирането - на симфоничния оркестър, не толкова на рок групата. Затова и някои от песните съм аранжирал само за симфоничен оркестър, без рок група и вокал. Ще предложим интересна симбиоза между симфоничен оркестър, рок група и вокали с електрическа цигулка и саксофони. - Всичко това ще бъде поднесено по атрактивен и достъпен за публиката начин, с кратки обяснения от мен около историята на създаването на всяка от песните, със закачки и въпроси към публиката, дори с награди за верните отговори. Този проект вече пожъна аплодисменти в България и чужбина и се радвам, че мога най-сетне да го представя и във Варна. Успехът на \"Рок симфони\" ме мотивира да разработя още 5 подобни проекта - \"АBBA Mania\", \"Queen Тоpia\", \"Broadway\", с евъргрийни, аранжирани от мен отново за симфоничен оркестър, рок група, вокали и саксофон, и \"Le grand Tango\" с най-известните танга на Карлос Гардел, Астор Пиацола и др. Надявам се в бъдеще да имаме възможност за гастрол във Варна и с тези проекти. - Разчитам на това. Искам сърдечно да поканя варненци и гостите на града да станат част от общото музициране в емоционалната \"Рок симфони\" с емблематични рок парчета, в изпълнение на Симфоничния оркестър на Държавната опера на Варна и Джаз формация \"София\".   Диригент Свилен Симеонов, оркестрации, аранжименти и адаптация, Яна Чакалска - вокал, участник в \"Гласът на България 2019\", Адриана Бенова - вокал и тенор саксофон, Ралица Петкова - електрическа и акустична цигулка, Калин Жечев - пиано и вокал, пианист в оркестъра на \"Гласът на България\", Димитър Бакърджиев - сопран, алт, тенор саксофон и флейта, Ясен Василев - соло китара, Бойчо Дечев - бас китара, Иван Андреев - ударни.  \"Smoke on the Water\" на \"Дийп пърпъл\", \"We Will Rock You\", \"Don't Stop Me Now\", \"Show Must Go On\", \"We Are the Champions\" и  \"Bohemian Rhapsody\" на \"Куин\", \"Mamma Mia\" на \"АББА\", \"Satisfaction\" на \"Ролинг стоунс\", \"Jailhouse Rock\" на Елвис Пресли, \"Another Brick in the Wall\" на \"Пинк флойд\", \"The House of the Rising Sun\" на \"Енимълс\", \"I Love Rock N'Roll\" на \"Ероус\", \"Stairway to Heaven\" и \"Kashmir\" на \"Лед цепелин\", \"Can't Buy Me Love\" на \"Бийтълс\", \"Gimme, Gimme\" на \"АББА\" и \"Sweet Child O'Mine\" на \"Гънс енд роузес\".", "date": "2019.08.28", "title": "Свилен Симеонов дирижира  \"Рок симфони\" във Варна"}
{"url": "https://duma.bg/konkursat-zvezdi-na-izkustvoto-sabira-mladi-talanti-za-peti-pat-n198591", "text": "Петият международен музикален конкурс \"Art Stars - Звезди на изкуството\" събира отново най-талантливите млади изпълнители от страната и чужбина във Варна от 4 до 8 септември. Желаещите да се включат могат да получат повече информация и подадат заявки и днес, 28 август, на сайта http://artstarsbg.weebly.com/. Конкурсът е част от календара на Министерството на културата и се организира от фондация \"Звезди на изкуството\" и Inner Wheel България. Участниците в категорията \"Поп пеене\" ще се изявяват на 6 и 7 септември. Eдното изпълнение трябва да бъде на роден език, а другото - по избор. Кандидатите с класическо пеене ще се представят на 7 и 8 септември в зала \"Концертно студио\" на Радио Варна. Младите таланти в областта \"Фолклор\" ще се изявят на 4-5 септември в зала Младежки дом \"Орбита\", в две секции: \"Народно пеене\" - индивидуални изпълнители, вокални групи и народен хор, и \"Български народни танци\". Новост в тазгодишното издание в категорията \"Поп пеене\" е, че в него ще се проведе първият етап от националната селекция за българските участници в престижния международен фестивал \"Славянски базар\" във Витебск, Беларус, който ще се състои през юли 2020 г.", "date": "2019.08.28", "title": "Конкурсът \"Звезди на изкуството\" събира млади таланти за пети път"}
{"url": "https://duma.bg/globiha-dzhonsan-i-dzhonsan-s-572-mln-zaradi-opiati-n198604", "text": "Компанията \"Джонсън и Джонсън\" и нейните дъщерни дружества са отговорни за разрастването на кризата с опиати в щата Оклахома, постанови американски съдия. Съдът нареди на дружеството да плати 572 милиона долара за справяне с проблема. Това е първото съдебно решение в САЩ срещу юридическо лице, обвинено, че допринася за злоупотреба с болкоуспокоителни, водещи до пристрастяване. Съществуващият от години улеснен достъп до опиати се сочи като причина за възникването на национална епидемия от зависимости. Щатът Оклахома настоя в съдебния иск, че години наред компанията е провеждала агресивна реклама, с която е преувеличавала ефективността на опиати, за сметка на омаловажаването на риска от пристрастяване.  В. \"Вашингтон пост\" съобщи, че над 40 щата се готвят за подобни съдебни дела.", "date": "2019.08.28", "title": "Глобиха \"Джонсън и Джонсън\"  с $572 млн. заради опиати"}
{"url": "https://duma.bg/erdogan-speshno-pristigna-v-moskva-n198605", "text": "Турция и Русия ще се стремят да увеличат обема на търговията си от съществуващите 25 милиарда до 100 милиарда долара, заяви президентът Реджеп Тайип Ердоган в руската столица Москва, където присъства на Международния авиационен и космически салон МАКС 2019, двугодишно изложение на руската космическа индустрия. Изказвайки се на церемонията по откриването на летището в Жуковски заедно с руския си колега Владимир Путин, Ердоган заяви, че вярва, че \"синергията, която са култивирали с Русия в авиационните и космическите технологии, ще помогне за задълбочаване на двустранните отношения\". Миналия месец Турция се сдоби с усъвършенстваната система за противоракетна отбрана на Русия С-400, предизвиквайки яростта на САЩ. Докато двамата президенти разговаряха, първият самолет, превозващ части от втората батерия С-400, кацна в авиобаза Мюртед в Анкара, съобщи Министерството на отбраната.  По време на посещението на Ердоган беше показан и руският изтребител Су-57. \"С мотото \"Бъдещето е в небето\" Турция направи пробив в областта на авиацията през последния период\", каза Ердоган, позовавайки се на известния цитат на основателя на републиката Мустафа Кемал Ататюрк. Той каза, че износът на отбрана и авиация на Турция е достигнал 2,5 милиарда долара през 2018 г. Президентът добави, че тази година се очаква около 6 милиона руски туристи да посетят Турция. Турската делегация, включително министърът на външните работи Мевлют Чавушоглу, министърът на финансите Берат Албайрак, министърът на отбраната Хулуси Акар, министърът на промишлеността и технологиите Мустафа Варанк, шефът на разузнаването Хакан Фидан, директорът на президентските комуникации Фахретин Алтун и говорителят на президента Ибрахим Калин, пристигнаха в Москва вчера на еднодневна работна визита, в която ще бъдат обсъдени двустранните отношения и регионалните въпроси със Сирия. Въпреки добрите търговски отношения между двете страни има сериозни разногласия как да се процедира в Северна Сирия, която е последното убежище на ислямистките групировки. Турция сътрудничи с някои от тях срещу кюрдските сили, за които Анкара твърди, че са терористи. Русия заедно със сирийската армия си е поставила за цел пълното освобождение на провинциите Идлиб и Хама. Но Анкара нарече последната операция в региона на руските и сирийските сили \"заплаха за националната си сигурност\" и се очаква президентите Путин и Ердоган да имат тежки преговори с цел да намерят компромис.", "date": "2019.08.28", "title": "Ердоган спешно пристигна в Москва"}
{"url": "https://duma.bg/treta-zaguba-na-lavitsite-na-evrovoley-n198582", "text": "Волейболните ни националки отстъпиха на домакина Турция с 1:3 гейма (21:25, 11:25, 25:20, 18:25) в третата си среща от предварителна група А на европейското първенство. Двубоят се игра пред повече от 2500 зрители в Анкара. Така националките ни допуснаха трета загуба в надпреварата и остават на пето място във временното класиране с 1 т., колкото има и последният тим Финландия. Турция пък записа трета победа, като с 8 т. заема второ място в таблицата. Водят световните и европейски шампионки от Сърбия, също с 3 победи, и 9 т. Българките бяха равностойни на туркините в първата част и дори поведоха с 19:16, но започнаха да грешат елементарно и бяха застигнати при 20:20, за да рухнат. Във втората част турският дръпна с 8:4 и тогава грешките в българския тим зачестиха, а съперничките поведоха с 18:8 и затвориха гейма с разгромното 25:11. Тимът на България демонстрира, че има потенциал в третата част. След 11:11, нашите се разиграха, поведоха с 15:12 и до края й не позволиха да бъдат застигнати. В четвъртата част обаче българките отново допуснаха срив още в началото и до края не успяха да наваксат изоставането си. Гергана Димитрова завърши с 10 т. (1 ас), по 9 добавиха Елица Василева и Мира Тодорова. За Турция Еда Ердем Дюндар реализира 15 т. (1 ас, 4 блокади), 11 добави Мелиха Исмаилоолу (1 ас). Снощи нашите играха решителен мач с Гърция и се нуждаеха от задължителна победа 3:0 или 3:1, за да запазят шансове да продължат между първите 4. \"Лъвиците\" обаче трябва да спечелят и последния си мач с опашкаря Финландия утре от 17.00 ч., който ще бъде също излъчен по БНТ3.", "date": "2019.08.28", "title": "Трета загуба на \"лъвиците\" на Евроволей "}
{"url": "https://duma.bg/napraviha-videoigra-po-istoriya-na-bezhanets-n198581", "text": "Немска компания за видеоигри създаде автобиографична приключенска игра, базирана на истинска история: пътуването на млад сирийски бежанец, който бяга от родния си град по време на кървавата гражданска война в Сирия и намира убежище в Австрия след преминаване на турската граница по пътя му към Европа. Играта, наречена Path Out, позволява на геймърите да \"преживеят\" реалните перипетии на Абдула Аднан Карам, млад сирийски графичен дизайнер, който избягва от Сирия през 2014 г. Историята започва преди войната, оставяйки играчите да \"преместят\" бежанеца от дома му, да се срещне с приятели и роднини, преди сцената да се превърне в поле за битка. По време на играта участникът се включва в различни сценарии и му се дават множество задачи въз основа на реални събития, които Абдула Карам е преживял на път от родния си град Хама до разкъсания от войната Алепо и след това в походите до турската граница. Сюжетът продължава в няколко епизода, където играчът тръгва на пътуване от Турция до Гърция и Балканите до Централна Европа, което е крайната дестинация на Карам. По време на приключението се изправя лице в лице със сериозни предизвикателства като бягане от войници, минни полета или терористи от ИДИЛ, докато се опитва да оцелее. Карам, който е и визуален дизайнер на играта, сподели в рекламно видео, че е бил обикновено дете, което ходело на училище, слушало музика и играело компютърни игри преди войната. \"Изведнъж животът ми се промени и се сблъсках с войници, войни и прекосих минни полета. Тази игра е моят живот\", сподели Карам.", "date": "2019.08.28", "title": "Направиха видеоигра по история на бежанец"}
{"url": "https://duma.bg/keys-sas-svetovna-premiera-v-plovdiv-n198589", "text": "Мултидисциплинарният спектакъл \"Кейс\", който ще слее в едно съвременен танц, музика и куклен театър, ще има световна премиера на 7 септември в Дома на културата \"Борис Христов\" в Пловдив. Пред БНР Асен Асенов - директор на фондация \"Едно\" за култура и изкуства, обясни, че тази година в Пловдив е била създадена танцова компания, която е копродуцирана от фондацията. По думите му този спектакъл е посветен на страховете. На сцената ще бъдат едни от най-интересните съвременни танцьори на Корея. Музикалното изпълнение по време на спектакъла е на Павел Терзийски. Участват куклените актьори Стефан Димитров и Полина Христова. Сценографията е на Никола Тороманов.", "date": "2019.08.28", "title": "\"Кейс\" със световна премиера в Пловдив"}
{"url": "https://duma.bg/monetno-sakrovishte-za-5-miliona-paunda-nameriha-v-angliya-n198586", "text": "Монетно съкровище от ХI век на стойност 5 милиона паунда е открито във ферма в графство Съмърсет, Югозападна Англия, съобщи \"Сън\". 2571 пени, отсечени в периода на управление на последния англосаксонски крал Харолд II (1022-1066), са открити от семейна двойка с металотърсач. Монетите, които се оценяват в диапазона от 1 паунд до 5000 паунда, са в отлично състояние. Според експерти находката е била собственост на заможен човек от онази епоха. \"Това е била значителна за времето си сума. Става дума ако не за крал, то поне за високопоставен чиновник. Техният собственик е починал, без да успее да си ги прибере\", отбеляза специалистът по нумизматика Найджъл Милс. Експертът предположи, че съкровището е било закопано между 1066 и 1072 г. Цената на откритите монети е с 1 милион паунда повече, отколкото е стойността на прочутото Стафордширско съкровище - украшения от злато и сребро, намерени през 2009 г. с помощта на металотърсач недалеч от старинния град Личфийлд, днес предградие на Бирмингам. Двойката веднага е информирала полицията за своята находка, както изисква законът. Хората са предали монетите на Британския музей, за да бъдат оценени.", "date": "2019.08.28", "title": "Монетно съкровище за 5 милиона паунда намериха в Англия"}
{"url": "https://duma.bg/teylar-suift-vze-nay-prestizhnata-nagrada-na-mtv-n198587", "text": "Поп звездата Тейлър Суифт спечели наградата на 36-ата церемония по раздаването на MTV Video Music Awards в най-престижната номинация за видео на годината. 29-годишната изпълнителка взе отличието за клипа към песента You Need To Calm Down. Певицата получи признание и в категорията \"Видео за доброто\". Призът за песен на годината бе връчен на рапъра Лил Нас X за видеото към Old Town Road. 17-годишната Били Елиш спечели наградата за най-добър млад изпълнител. Отличия бяха връчени и на американските диджеи The Chainsmokers и поп певицата Биби Рекс (най-добър танц), южнокорейските групи БТС и \"Хелси\" (най-добър K-поп), Ариана Гранде и поп дуото от Питсбърг \"Сошъл хаус\" (песен на летния сезон). MTV Video Music Awards са създадени от MTV Music Channel през 1984 г., превръщайки ги в една от най-престижните награди за създаването на видеоклипове. Нейните лауреати традиционно се награждават със статуетки под формата на астронавт в скафандър със знаме, върху което е изобразено логото на канала.", "date": "2019.08.28", "title": "Тейлър Суифт взе най-престижната награда на MTV"}
{"url": "https://duma.bg/parvite-zriteli-v-teatar-sofiya-shte-poluchat-podaratsi-n198590", "text": "Касата на Театър \"София\" отваря на 3 септември. Всеки, който си купи билет в първия ден след лятната почивка, ще получи подарък - ваучер, който важи за два безплатни билета за представление по избор. Ваучерът е валиден до 31 декември, съобщават от театъра.", "date": "2019.08.28", "title": "Първите зрители в Театър \"София\" ще получат подаръци"}
{"url": "https://duma.bg/asteroid-s-razmerite-na-golyam-nebostargach-shte-mine-kray-zemyata-n198585", "text": "Астероид с размерите на огромен небостъргач на 14 септември ще прелети близо до Земята, пише \"Индипендънт\". Небесното тяло носи името 2000 QW7. Големината му е между 290 и 650 метра. За сравнение - най-високата сграда във Великобритания е небостъргачът Шард с височина 310 метра. Небесното тяло се движи с 23 170 километра в час и ще премине на 5,3 милиона километра от нашата планета. Всеки обект, който прелита на по-малко от 150 милиона километра от Земята, се смята за близко преминаващ. 2000 QW7 се върти по орбита около Слънцето и преминава покрай Земята веднъж на около 20 години. За последен път астероидът е бил забелязан на 1 септември 2000 г.  Това небесно тяло не представлява заплаха, но шефът на НАСА Джим Брайдънстайн разкри, че в близко бъдеще може да има удар между Земята и голям астероид. \"Не става дума за холивудски сценарий, а за защита на единствената планета, на която знаем, че има живот\", убеден е специалистът. Не може да се предскаже, кога ще има подобен сблъсък, но през 2029 г. учените ще наблюдават астероид, който ще премине само на 31 000 км от Земята. Небесното тяло е наречено 99942 Апофис и също е горе-долу с размерите на небостъргач. Учените твърдят, че астероид с размери 30 пъти колкото 2000 QW7 е виновен за измирането на динозаврите.", "date": "2019.08.28", "title": "Астероид с размерите на голям небостъргач ще мине край Земята"}
{"url": "https://duma.bg/grisho-bie-na-us-open-n198583", "text": "Григор Димитров победи италианеца Андреас Сепи с 6:1, 6:7 (2), 6:4, 6:3 на старта на US Open. Най-добрият ни тенисист затвори мача на корт №11 за 2,47 часа. Българинът показа силен характер и спечели първа победа в последния за сезона турнир от Големия шлем от 2017 г. Той показа известни колебания само във втория сет, който отстъпи в тайбрек, но завърши срещата с 13 аса и само 3 двойни грешки. Гришо успя да вкара 68% от първия и 44% от втория си сервиз, като реализира и 7 от 21-те точки за пробив. Хасковлията направи 45 уинъра при 54 непредизвикани грешки, а 35-годишният Сепи се отчете с 29 печеливши удара и 43 сбъркани топки. Това е девето участие за Григор в основната схема на Откритото първенство на САЩ, където до момента има 8 победи и 8 загуби. Във II кръг той ще играе с 12-ия в света Борна Чорич. 22-годишният хърватин се справи с квалификанта Евгени Донской (Рус) със 7:6 (7), 6:3, 6:0. До момента двамата с Гришо не са се срещали на корта. В същия поток в Ню Йорк са още Кей Нишикори (Яп, №7), Роджър Федерер (Швейц, №3) и Новак Джокович (Сърб, №1).  \"Последните седмици бяха много добри, физически се подготвих много добре. Тренирахме в много тежки условия - на жега и влага. Сепи е труден съперник, никога не бях играл срещу него. Беше интересно, беше малко като ново преживяване. Добре се чувствам физически, което за мен е най-важното в момента. Тренирали сме с Чорич няколко пъти. Последните няколко години той доста добре се развива. Гледал съм му мачове. Знам, че трябва да съм на 100%. Много дни не можех да тренирам пълноценно заради контузията в дясното рамо. Трябваше да търся баланс, а това е процес. Всичко започна миналия декември, а след Австралия трябваше да спра. Четири седмици не пипах ракета. Проблемът пак може да се появи. Операция няма да помогне. Трябваше да се разруши цялото рамо и да се изгражда наново с правилните упражнения. Направихме някои леки промени по ракетата ми, за да съответства на състоянието на рамото ми. Това също отнема време.  Сега отново съм относително здрав. Нямам толкова болка в рамото. Най-трудното нещо беше да остана позитивен. Последните месеци имах възможности в много от мачовете, но трябва да продължаваш. Неприятно е, със сигурност, признавам. Отразява се на увереността, но аз вярвам в работата, която вършим\", обяви пред Спортал Димитров.", "date": "2019.08.28", "title": "Гришо бие на US Open"}
{"url": "https://duma.bg/globiha-bosa-na-slaviya-s-5000-lv-n198574", "text": "Глоба, но в размер на 200 лева, отнася и наставникът на Левски Петър Хубчев. За обидни и нецензурни скандирания, на основание чл.37, ал.1, т.26 от ДП /2019/2020/ – ДК наказва Царско село и Ботев Пд с имуществена санкция в размер по 1000 лева. За нерегламентирано използване на факли, на основание чл.37, ал.1, т.22.2, б. А от ДП /2019/2020/ – ДК наказва Левски, Дунав и Ботев Вр с имуществена санкция по 300 лева. ", "date": "2019.08.28", "title": "Глобиха боса на Славия с 5000 лв. "}
{"url": "https://duma.bg/balakov-obyavi-spisaka-za-angliya-n198573", "text": "Към обявените 11 футболисти, играещи в чужбина, са добавени още 14 състезатели от efbet лигата. Така на лагера в Национална футболна база \"Бояна\" на 1 септември Бала очаква 25 играчи заради неясното функционално състояние на някои от тях. Те ще преминат изследвания с медицинския щаб на националния отбор в София. По лично решение на селекционера той не е викнал нито един футболист от младежкия национален отбор, на който предстои важен евроквалификационен цикъл в началото на септември. \"Смятаме, че тези играчи са бъдещето на българския футбол и евентуалното им класиране на голямо първенство е от фундаментално значение за развитието им, затова и предпочитаме да им дадем възможност да бъдат в максимално силен състав\", заяви Балъков. Той защити и избора си на капитана на ЦСКА-Сф Николай Бодуров, който не играе в отбора си заради конфликт с треньора Люпко Петрович. \"Наясно съм, че нарушавам правилото, което сам поставих – а именно, че ще разчитам единствено на онези, които играят редовно в клубовете си. Считам обаче, че с огромния си опит и влиянието си в съблекалнята Бодуров е незаменима част от националния отбор. Решението е изключително и само мое и единствено аз нося отговорност за него\", обяви Балъков, който е викнал неиграещия в Каляри Кирил Десподов, както и двама от бразилците в Лудогорец с български паспорти - Марселиньо и Вандерсон. Пламен Илиев, Георги Терзиев, Антон Недялков, Марселиньо и Вандерсон (Лудогорец), Николай Бодуров и Кристиян Малинов (ЦСКА), Мартин Луков (Локо Пд), Христо Иванов (Етър), Кристиан Димитров (Ботев Пд), Иван Горанов (Левски), Даниел Младенов (Етър), Васил Панайотов (Черно море) и Галин Иванов (Славия). Преди седмица бяха обявени и играещите в чужбина проектонационали: Страхил Попов (Касъмпаша, Тур), Георги Пашов (Арарат, Арм), Васил Божиков (Слован Братислава, Слвк), Георги Сърмов (Кемниц, Гер), Ивелин Попов (Ростов, Рус), Георги Костадинов (Арсенал Тула, Рус), Георги Миланов (Фехервар, Унг), Николай Димитров (Урал, Рус), Божидар Краев (Жил Висенте, Порт), Кирил Десподов (Каляри, Ит) и Симеон Славчев (Карабах, Азерб).", "date": "2019.08.28", "title": "Балъков обяви списъка за Англия  "}
{"url": "https://duma.bg/grisho-bi-veteran-na-starta-na-us-open-n198558", "text": "Това е девето участие за Григор в основната схема на Откритото първенство на САЩ, където до момента има 8 победи и 8 загуби. Във II кръг той ще играе с 12-ия в света Борна Чорич. 22-годишният хърватин се справи с квалификанта Евгени Донской (Рус) със 7:6 (7), 6:3, 6:0. До момента двамата с Гришо не са се срещали на корта. В същия поток в Ню Йорк са още Кей Нишикори (Яп, №7), Роджър Федерер (Швейц, №3) и Новак Джокович (Сърб, №1).  \"Последните седмици бяха много добри, физически се подготвих много добре. Тренирахме в много тежки условия - на жега и влага. Сепи е труден съперник, никога не бях играл срещу него. Беше интересно, беше малко като ново преживяване. Добре се чувствам физически, което за мен е най-важното в момента. Тренирали сме с Чорич няколко пъти. Последните няколко години той доста добре се развива. Гледал съм му мачове. Знам, че трябва да съм на 100%. Много дни не можех да тренирам пълноценно заради контузията в дясното рамо. Трябваше да търся баланс, а това е процес. Всичко започна миналия декември, а след Австралия трябваше да спра. Четири седмици не пипах ракета. Проблемът пак може да се появи. Операция няма да помогне. Трябваше да се разруши цялото рамо и да се изгражда наново с правилните упражнения. Направихме някои леки промени по ракетата ми, за да съответства на състоянието на рамото ми. Това също отнема време.  Сега отново съм относително здрав. Нямам толкова болка в рамото. Най-трудното нещо беше да остана позитивен. Последните месеци имах възможности в много от мачовете, но трябва да продължаваш. Неприятно е, със сигурност, признавам. Отразява се на увереността, но аз вярвам в работата, която вършим\", обяви пред Спортал Димитров.", "date": "2019.08.28", "title": "Гришо би ветеран на старта на US Open"}
{"url": "https://duma.bg/rezultati-n198580", "text": "  VII кръг: Ботев Вр - Етър 2:1 0:1 Д. Младенов (21) 2:1 Домовчийски (67 и 84-д). VIII кръг: петък, 18.00: Черно море - Дунав (Диема спорт); 20.30: Славия - Арда (Диема спорт); събота, 18.00:  Локо Пд - Ботев Пд (Диема спорт); 20.30: Етър - Берое (Нова спорт); неделя, 15.00: Витоша Б - Царско село (Диема спорт); 17.45: ЦСКА-Сф - Левски (Диема спорт); 20.30: Ботев Вр - Лудогорец (Диема спорт). Локо ГО - ЦСКА 1948 2:3 1:0 Фиданин (5-д) 1:1 Д. Александров (36) 2:1 Д. Христов (45+1) 2:3 Гущеров (54 и 90+4-д).  1. ЦСКА 1948 6 6 0 0 17:4 18               2. Септември 5 5 0 0 12:5 15           3. Локо Сф 6 4 0 2 7:3 12               4. Монтана 6 3 2 1 11:5 11               5. Хебър 6 3 1 2 8:5 10           6. Кариана 5 3 1 1 7:4 10               7. Литекс 5 3 0 2 14:6  9               8. Нефтохимик 5 3 0 2 12:6  9           9. Лудогорец-2 6 2 3 1 6:4  9              10. Пирин 5 2 1 2 6:6  7              11. Ботев Гъл 6 1 3 2 5:10  6              12. Локо ГО 6 1 2 3 4:10  5        13. Поморие 6 1 1 4 3:9  4                               14. Черноморец Бч 5 1 1 3 3:8  4 15. Стр. слава 6 1 0 5 3:11  3              16. Спартак Вн 6 1 0 5 1:12  3        17. Спартак Пл 6 0 1 5 1:12  1  петък, 19.30: Лудогорец-2 - Локо ГО; 20.00: ЦСКА 1948 - Струмска слава; събота, 18.00: Кариана - Литекс; Локо Сф - Монтана; Спартак Пл - Спартак Вн; 19.00: Черноморец Бч - - Пирин; 20.00: Ботев Гъл - Поморие; понеделник, 20.00: Нефтохимик - Септември (Диема спорт). Хебър почива. Футбол Шампионска лига (с логото) ПО БТВ ЕКШЪН 22.00 Аякс - АПОЕЛ (0:0) ПО РИНГ 22.00 Славия Прага - Клуж (1:0) 0.00 Брюж - ЛАСК (1:0, з) 2.00 Обзор на плейофите Копа Либертадорес, втори 1/4-финали  ПО МАКС СПОРТ 3 3.30 Интернасионал - Фламенго (0:2)  ПО МАКС СПОРТ 4 1.15 Бока Хуниорс - ЛДУ Кито (3:0) ПО ЕВРОСПОРТ Колоездене 16.00 Обиколка на Испания, IV етап Тенис 19.05 US Open ПО ЕВРОСПОРТ 2 16.00 US Open", "date": "2019.08.28", "title": "Резултати"}
{"url": "https://duma.bg/treta-zaguba-na-lavitsite-na-evrovoley-n198571", "text": "Българките бяха равностойни на туркините в първата част и дори поведоха с 19:16, но започнаха да грешат елементарно и бяха застигнати при 20:20, за да рухнат. Във втората част турският дръпна с 8:4 и тогава грешките в българския тим зачестиха, а съперничките поведоха с 18:8 и затвориха гейма с разгромното 25:11. Тимът на България демонстрира, че има потенциал в третата част. След 11:11, нашите се разиграха, поведоха с 15:12 и до края й не позволиха да бъдат застигнати. В четвъртата част обаче българките отново допуснаха срив още в началото и до края не успяха да наваксат изоставането си. Гергана Димитрова завърши с 10 т. (1 ас), по 9 добавиха Елица Василева и Мира Тодорова. За Турция Еда Ердем Дюндар реализира 15 т. (1 ас, 4 блокади), 11 добави Мелиха Исмаилоолу (1 ас). Нашите играят довечера от 19.00 решителен мач с Гърция и се нуждаят от задължителна победа с 3:0 или 3:1, за да запазят шансове да продължат между първите 4. \"Лъвиците\" обаче трябва да спечелят и последния си мач с опашкаря Финландия утре от 17.00 ч., който ще бъде също излъчен по БНТ3.", "date": "2019.08.28", "title": "Трета загуба на \"лъвиците\" на Евроволей "}
