{"url": "https://duma.bg/rabotata-ni-sastaryava-po-barzo-ot-ochakvanoto-n182217", "text": "Една от причините стареенето да се случва по-бързо, отколкото очакваме, е нашата работа, сочат резултатите от най-ново проучване. Годините минават неусетно, докато изпълняваме служебните си задължения, категорични са експертите. Много изследвания констатират, че липсата на достатъчно движение през деня води до преждевременно стареене и скъсява продължителността на живота. Обездвижването е пагубно за здравето, защото влошава кръвообращението, респективно захранването на тъканите и органите с кислород и хранителни вещества, увеличава риска от запушване на кръвоносни съдове, забавя метаболизма, създава условия за лош холестерол, високо кръвно налягане и диабет. Хората, които работят повече от 50 часа седмично, поставят здравето си в истински риск от сериозни заболявания, застрашаващи живота в дългосрочен план. Сред тях са артрит, диабет, рак, сърдечносъдови болести, инциденти, хронични заболявания на ендокринната и нервната система.", "date": "2019.01.04", "title": "Работата ни състарява по-бързо от очакваното"}
{"url": "https://duma.bg/rekorden-broy-hora-sa-posetili-luvara-prez-2018-g-n182223", "text": "Известният парижки музей е посрещнал 10 милиона души миналата година, съобщи директорът му Жан-Люк Мартинез. Според него рекордният брой посетители е заради възраждането на международния туризъм в Париж, който понесе силен удар след терористичните атаки във френската столица. Предишният рекорд за посещение в Лувъра беше през 2012 г., когато 9.7 милиона души са влезли в залите му. Като музей, кралската резиденция Лувър отваря за посетители през 1793 г. по време на Френската революция. В първата експозиция са включени 537 картини и 124 други предмети на изкуството от колекциите на френските крале. В момента Лувърът е един от най-големите музеи в света, припомня БГНЕС.", "date": "2019.01.04", "title": "Рекорден брой хора са посетили Лувъра през 2018 г."}
{"url": "https://duma.bg/na-granichnite-punktove-nyama-terminali-za-e-vinetki-n182249", "text": "Повечето гранични пунктове в страната ни не са оборудвани с работещи терминали за закупуването на електронни винетки. Пунктовете, които са оборудвани с терминали за купуване на е-винетка, са единични. Това създава големи неприятности на водачите, които влизат в България. На ГКПП \"Калотина\" на влизане в страната от Сърбия терминал няма. Всички българи и чужденци, които влизат и искат да пътуват по родните пътища и които няма валидни винетки, трябва да пътуват незаконно. По първоначални данни на границата ни с Турция на ГКПП \"Капитан Андреево\" вече има работещ терминал за дигитални винетки. На ГКПП \"Лесово\" също имало работеща машина, но тя не била свързана. На ГКПП \"Малко Търново\" терминал все още не е доставен, съобщи БТВ. Подобни проблеми имало и на други гранични пунктове в страната, например \"Дунав мост\" - Русе. Междувременно чужденците, които влизат у нас, масово не знаят, че има проблем със системата за таксуване. От Агенция \"Пътна инфраструктура\" (АПИ) обясняват, че устройствата за закупуване на електронни винетки на граничен пункт \"Дунав мост\" ще бъдат доставени до края на седмицата. В последните дни граждани се оплакаха, че не могат да закупят електронен стикер, купили са два за един автомобил или не са успели да потвърдят преминаването си от хартиена към електронна винетка. От АПИ не отрекоха, че са възможни грешки, тъй като системата е нова. Засега сайтът за електронни винетки работи нормално. По-късно АПИ обяви, че ще снабди всички гранични пунктове с апарати за покупка на електронни винетки до края на месеца. Към момента все още няма глобени шофьори без винетки. До 15 януари водачите няма да бъдат глобявани, което означава, че ще могат да пътуват без винетка. От 7 януари водачите ще могат да си купят винетка чрез системата EasyPay и на гише в големите бензиностанции. ", "date": "2019.01.04", "title": "На граничните пунктове няма терминали за е-винетки"}
{"url": "https://duma.bg/bolsonaro-posegna-na-amazoniya-n182240", "text": "Часове след като положи клетва, новият президент на Бразилия Жаир Болсонаро предприе кампания срещу околната среда и защитата на Амазония, наричана понякога \"Белият дроб на планетата\", пише \"Гардиън\". Болсонаро издаде указ, който предвижда прехвърляне на регулациите и създаване на нови местни резервати към Министерството на земеделието, което е под контрола на влиятелно лоби в агробизнеса. Решението разгневи местни лидери, които алармират, че промяната заплашва техните резервати, представляващи 13% от бразилската територия. Освен това бележи символична отстъпка в полза интересите на агробизнеса в момент, когато се отчита ръст на обезлесяването. Преди определянето на границите на резерватите беше под контрола на местната агенция Funai, която е преместена от правосъдното министерство към ново министерство по въпросите на жените, семействата и правата на човека, контролирано от евангелистки пастор. Решението е включено в президентски указ, който също дава власт на новото правителство на Болсонаро над неправителствените организации в Бразилия.", "date": "2019.01.04", "title": " Болсонаро посегна на Амазония"}
{"url": "https://duma.bg/penka-isaeva-n182213", "text": "Прекрасната ни коректорка се отличава не само с ведра усмивка и несломим дух. Като истинска повелителка на вярно написаното слово Пепи успява да направи от всеки журналистически текст перфектно четиво. Прецизността на Пепи я превръща в незаменим ловец на изпуснатите запетайки и издига в култ умението й с лекота да борави с най-разнообразни речници. Затова пожелаваме на юбилярката да е много здрава, все така лъчезарна и да не спира да се радва на уважението на най-близките. От екипа на ДУМА", "date": "2019.01.04", "title": " ПЕНКА ИСАЕВА"}
{"url": "https://duma.bg/novi-dela-klatyat-litsenza-na-levski-n182209", "text": "Нови съдебни искове излязоха срещу Левски. Те са заради неизплатени пари по трансферите на Холмар Ейолфсон, Филипе Нашименто и Нуно Рейш. Исландецът дойде на \"Герена\" през лятото на 2017 г. като преотстъпен от Макаби Хайфа. Преди месеци  от \"Герена\" получиха възможността да откупят защитника за 400 000 евро. Част от тези пари следваше да бъдат платени с транша от ФИФА, преведен за участието на Ейолфсон на Мондиал 2018 в Русия. От Левски превели на израелците обаче само половината сума, а сроковете за плащане на втория транш са изтекли, поради което наскоро е заведен съдебен иск. Ейолфсон в момента е контузен и се очаква да се върне в игра чак следващия сезон. Ситуацията с португалците е същата. Те дойдоха съответно от Витория Гимараеш и Динамо Букурещ. Левски обаче не се е разплатил и с двата клуба, като не е спазил договорените срокове и оттам също са завели съдебни искове срещу 26-кратните шампиони на България.  Преди празниците първо дело за обявяване на клуба в несъстоятелност заведе фирма \"Титан 77\", занимаваща се с организирането на чартърни полети, но по-късно се отказа. Дни по-късно дело заведе и мениджърската агенция \"Глобъл мениджмънт\" на футболния агент Николай Жейнов. УЕФА наложи глоба от 100 000 евро на \"сините\" за нарушаване на финансовия феърплей, като заплаши клуба с изваждане от евротурнирите. Това ще се случи, ако левскарите не платят дълговете си до края на февруари. Това е крайният срок, а сумата вече набъбна до 2 млн. лв. Клубът дължи пари и за летния лагер от 2018 г. в Правец. В момента сините футболисти са в почивка, а треньорът Славиша Стоянович ги събира за първа тренировка във вторник. На този етап е предвиден лагер в Кипър до 9 февруари, а първият пролетен мач е на 16-и срещу Локо Пд на \"Герена\". Стоянович има оферта да поеме националния отбор на Латвия с договор за 3 г., а контрактът му със \"сините\" изтича през юни. Не е изключено той да избяга от София заради по-спокойната работа в прибалтийската държава. За да вземе евролиценз, собственикът Спас Русев може да се принуди да продаде част от водещите футболисти. Голмайсторът на Първа лига Станислав Костов обаче е отхвърлил оферта да премине в турския Ерзорум. Той ще напусне Левски само при оферта от европейски клуб, който играе в евротурнирите, обяви личният му агент Милко Бански.  ", "date": "2019.01.04", "title": "Нови дела клатят  лиценза на Левски"}
{"url": "https://duma.bg/balgarite-poharchili-nad-2-mlrd-lv-za-tsigari-prez-2017-g-n182247", "text": "През 2017 г. българите са похарчили 1,07 млрд. евро за цигари, което е малко над 2,1 млрд. лева, показват данни на европейската статистическа агенция \"Евростат\", като се подчертава, че става въпрос само за тютюневи изделия и по този начин електронните цигари и новата технология за тютюнопушене чрез нагряване не са включени в проучването. Спрямо 2016 г. се отчита леко покачване на разходите за цигари с около 40 млн. евро. През 2015 г. българите са похарчили 990 млн. евро за тютюневи изделия. През 2007 г. - десет години преди последното изследване на \"Евростат\", харчовете за цигари са 875 млн. евро. Най-много пари за тютюневи изделия са отделили в Германия - 28 млрд. евро, а най-малко в Естония - 300 млн. евро. Общо похарчените средства за цигари от жителите на Европейския съюз за 2017 г. възлизат на 152 млрд. евро. От общите разходи на едно българско домакинство 3,2% са за цигари. По този показател страната се нарежда на пето място в ЕС при среден показател за Евросъюза от 1,8 на сто от разходите на семейния бюджет. Пред България са Люксембург, Чехия, Унгария и Кипър. Там съответно едно домакинство заделя от бюджета си 5,6%, 4,3%, 3,6% и 3,3% за тютюневи изделия. Най-малко от бюджета си за цигари през 2017 г. са отделили домакинствата във Финландия и Швеция с 1,3 и 1,4 на сто. ", "date": "2019.01.04", "title": "Българите похарчили над 2 млрд. лв. за цигари през 2017 г."}
{"url": "https://duma.bg/politika-ili-mahlenska-svada-n182229", "text": "Известни са политическите боричкания между партиите след Освобождението. Те могат да бъдат оправдани с неопитността и културата на политиците, както и с ниската грамотност на населението. Знае се за побоищата и машинациите по време на избори, както и за просташките спорове в Народното събрание.  Жалкото е, че някои от тези прийоми се повтарят и днес, през ХХІ в. През 2018-а в страната ни се вихреха протести по различни поводи. Фрапиращ бе протестът на майките на деца с увреждания. Те основателно протестираха за правата си и основателно бяха подразнени от непремерените изказвания по техен адрес на вицепремиера Валери Симеонов. Действията и поведението на този човек нямаха нищо общо с културата на политик и държавник на такъв пост. Българите въздъхнаха с облекчение, че си отиде. Със Симеонов оставка даде и част от агресивната русофобия, която властващи политици демонстрират почти всекидневно. Дойде още една Нова година, но не очаквам нищо ново от Народното събрание, където споровете са под нивото на махленска свада - обиди, изопачаване на истината, лъжи, байганьовщина и грозни нападки. На трибуната наблюдаваме нереализирали се нагаждачи и ренегати, които изливат злобата си. Създава се усещането, че днешните политици, особено управляващите, всъщност въобще не се интересуват от съдбата на България и от нейното бъдеще. Ако българските политици след Освобождението могат да бъдат оправдани с неопитност и ниско образование, за днешните какво е оправданието? Всички те са уж с висше образование и с огромни интелектуални претенции. Но насаждат и стимулират такова политическо опростачване, каквото и Алеко не може да опише. А ако слуша това, което се лее от трибуната, човек може да изучи всички регионални говори и диалекти. И на тези диалекти се произнасят празни фрази в името единствено на егото на този или онзи политик, или на нечие лоби. Няма спор с аргументи, има обиди и жлъч. Ако си разменим пожелания за 2019 г., нека си кажем да не търпим повече да ни правят на балъци с познатото си празноговорене! Да не ги търпим поне зависи от нас! Пиша това, защото през социалистическото време съм присъствал на срещи с наши политици и с политици от цял свят. Никога не съм забелязал и една празна дума или обиди. Каквото и да говорят днес налюпилите се след 1989 г. антикомунисти, тогава не се лъжеше безогледно. Така беше и в Народното събрание - делово, без обиди, без простащина. Попадал съм и днес между политици - нямат политическа култура. Да не говорим, че нямат познания нито за историята, нито за културата на България. Напоследък някои призовават да се обединим за спасяването на страната, да премахнем партиите дори. Не казват обаче кой с кого да се обедини - сиромасите и бедните пенсионери с олигарсите, които ограбиха труда на народа и живеят в охолство? Ако продължаваме така, ще е жалко за древна България. Моля за извинение, ако греша.", "date": "2019.01.04", "title": "Политика или махленска свада?"}
{"url": "https://duma.bg/novi-7-grupi-shte-sviryat-na-rok-festa-v-plovdiv-n182215", "text": "Седем нови имена се включват към третото издание на рок фестивала, който ще се проведе на 28, 29 и 30 юни на Гребния канал в Пловдив.  Американските банди Mushroomhead и The Toasters и италианските групи Adimiron и Sinheresy ще разтърсят феновете със страхотно шоу на Hills of Rock 2019. Към тях ще се включат и сърбите от Maika, румънците от White Mahala и хърватската група Brkovi. Организаторите обещават информация за още много изпълнители, които феновете ще видят на фестивала. Hills of Rock ще се проведе за трета поредна година като част от програмата на \"Пловдив 2019 - Европейска столица на културата\". Билети за събитието по 160 лв. се продават до 31 март.", "date": "2019.01.04", "title": " Нови 7 групи ще свирят на рок феста в Пловдив"}
{"url": "https://duma.bg/zvezdata-ot-akvamen-e-priznat-za-nay-krasiv-n182214", "text": "Звездата от \"Аквамен\" - Джейсън Момоа, оглави класацията на 100-те най-красиви мъже, а Леонардо ди Каприо е на последно място. Списъкът с най-привлекателните представители на силния пол за 2018 г. е съставен от TC Candler, който обяви френския модел Тилан Блондо за най-красивата жена в света, както ДУМА писа. Класацията датира от 1990 г. и е въз основа на публични предложения. Освен това организаторите се хвалят, че това е най-разнообразното гласуване, а видеоклиповете с обявяването на победителите са гледани 2 млн. пъти за два дни. Джейсън Момоа е 39-годишен, от 2005-а е женен за Лиза Бонет (51 г.), с която имат две деца: 11-годишната Лола и 9-годишния Накоа-Волф.", "date": "2019.01.04", "title": " Звездата от \"Аквамен\" е признат за най-красив"}
{"url": "https://duma.bg/okolo-500-signala-i-oplakvaniya-v-kzp-po-praznitsite-n182243", "text": "Около 500 сигнала и оплаквания са постъпили в Комисията за защита на потребителите (КЗП) в периода между 22 декември 2018 г. и 1 януари 2019 г., съобщиха от комисията, като се позовават на председателя й Димитър Маргаритов. При кампаниите за намаления е некоректно търговецът да обяви отстъпка \"до -50 процента\" например, когато то се отнася само за единични бройки в обекта. Извършителите на такава нелоялна практика се наказват с най-високите глоби, които КЗП може да налага - до 30 хил. лв. при първоначално нарушение, а при повторение в рамките на една година - до 50 хил. лв. При забавени доставки на покупки от електронни магазини потребителят следва да отнесе претенцията си към търговеца, дори вината да е на куриера, посочват още от КЗП.", "date": "2019.01.04", "title": "Около 500 сигнала и оплаквания в КЗП по празниците"}
{"url": "https://duma.bg/sabraha-300-000-leva-na-blagotvoritelen-bazar-n182216", "text": "Близо 300 000 лв. бяха събрани на 24-тия Благотворителен базар на Международния женски клуб - София, който се проведе в Интер експо център. Данните за набраните средства са по първоначално преброяване, като организаторите очакват още парични постъпления от спонсорите на инициативата. Сумата от събитието ще бъде дарена за социално значими български каузи. Базарът беше посетен от близо 10 000 души, които подкрепиха благородната инициатива. 60 държави от цял свят участваха в проявата, като представиха уникални ръчно изработени сувенири и облекла, характерни кулинарни шедьоври и разнообразна културна програма. В базара се включиха над хиляда доброволци, както и редица дипломати и посланици. Специални гости на събитието бяха почетните дами, ръководители на дипломатически представителства на чуждестранни държави у нас. Поли Генова, Веси Бонева, Деси Андонова и Устата са талантливите изпълнители, които се погрижиха за настроението на посетителите. Специално участие в събитието по традиция взе и Софийският духов оркестър.", "date": "2019.01.04", "title": "Събраха 300 000 лева на благотворителен базар"}
{"url": "https://duma.bg/na-danoto-v-es-sme-po-novi-koli-na-glava-ot-naselenieto-n182248", "text": "България заема предпоследното място от общо 32 държави от Европа и последно в ЕС в анализ за броя на нови автомобили на глава от населението. Показателят за 11-те месеца на 2018 г. е 4 нови коли на 1000 човека. Непосредствено пред страната ни е Румъния с 6 коли на 1000 човека, а зад нас е Украйна с 2 коли. Анализът е подготвен от руската агенция за проучвания на автомобилните пазари Autostat, която публикува резултати от свое изследване за 11 месеца (януари-ноември) на 2018 г. Безспорен лидер по показателя е Люксембург, където живеят 602 00 души. При тях резултатът е 86 нови автомобила на 1000 човека население. Зад Великото Херцогство се нарежда друга държава с малко население - Исландия. Там жителите са дори по-малко - 335 000, като на 1000 души се падат 52 нови коли. На трето място е Белгия с 46 автомобила на 1000 човека, като кралството има далеч повече жители - над 11 млн. В България се продават предимно дизелови автомобили и те са на възраст между 10 и 12 години. През 2018 г. България е внесла повече от 100 000 автомобила втора ръка от Западна Европа. 35 000 от тях са дизелови, като половината са по-стари от 10 години. Тези данни пък са на брюкселска неправителствена организация за транспорт и околна среда. Според нея в следващите години все повече стари дизелови автомобили от Западна Европа ще бъдат експортирани за Източна Европа и Африка.", "date": "2019.01.04", "title": "На дъното в ЕС сме по нови коли на глава от населението"}
{"url": "https://duma.bg/druzhestvoto-na-bdzh-za-remont-na-lokomotivi-pred-falit-n182244", "text": "Българо-хърватското дружество за ремонт на локомотиви \"БДЖ-Кончар\" върви към фалит, то е в процедура по несъстоятелност и сроковете за неговото оздравяване намаляват с всеки ден, става ясно от съобщение на работещи в компанията. В момента колективът на дружеството чака среща с министъра на транспорта Росен Желязков и се надява това да стане, докато то все още не е обявено в ликвидация. При вписване на фалит на \"БДЖ-Кончар\" цялата техническа документация ще бъде върната на „Кончар-КЕВ“ - Загреб, и в България вече няма да има кой да прави подемни ремонти на модернизираните локомотиви, алармират работещите в дружеството.  След пресконференция през миналата година, на която от дружеството бе представена информация за поръчка за поддръжка на модернизирани локомотиви, от БДЖ нито са избрали изпълнител, нито са актуализирали офертата, информираха от дружеството. Става въпрос за модернизираните локомотиви серия 46-200, 44-001 и 44-002, собственост на \"БДЖ Пътнически превози\" ЕООД. Според дружеството 9 месеца по-късно поръчката не е променена, което дава възможност да бъде избрана \"правилната\" фирма. Интересно е, че за тези 9 месеца броят на локомотивите, останали за поддържане, е значително намалял, но поръчката не е коригирана, алармират от дружеството. Според авторите на сигнала тяхното дружество е извършило десетки капитални и подемни ремонти както на локомотиви, собственост както на БДЖ, така и на частните превозвачи в България. В него са модернизирани и локомотиви на сръбските железници. Всички локомотиви на частните превозвачи, пуснати в експлоатация до 2015 г., са минали през \"БДЖ-Кончар\" за подготовка за лицензиране. В дружеството са възстановени и пуснати в движение включително локомотиви, които са били отписани като невъзможни за възстановяване. От компанията са изпратили отворено писмо до изпълнителния директор на изпълнителна агенция \"Железопътна администрация\" (ИАЖА) Веселин Василев и чакат отговор.", "date": "2019.01.04", "title": "Дружеството на БДЖ за ремонт на локомотиви пред фалит"}
{"url": "https://duma.bg/danachnata-kampaniya-zapochva-na-10-yanuari-n182245", "text": "Националната агенция по приходите (НАП) започва данъчната кампания на 10 януари 2019 г., съобщиха от приходната администрация. Физически лица, които подават годишната си декларация за облагане на доходите могат да го направят от 10 януари както на хартиен носител в офисите на НАП, така и чрез електронната услуга. Промяната в началната дата за деклариране на доходите е заради изменение в законодателството. Подаването на декларации за облагане с корпоративни данъци за 2018 година чрез електронната услуга на НАП също ще започне на 10 януари. До 10 януари физическите и юридическите лица няма да може да подават по електронен път заявление за регистрация и дерегистрация по Закона за ДДС. Тези документи ще се подават на хартиен носител в офиса на НАП по регистрация. Освен това няма да е достъпна и електронната услуга за потвърждаване на издаден персонален идентификационен код (ПИК).", "date": "2019.01.04", "title": "Данъчната кампания започва на 10 януари"}
{"url": "https://duma.bg/dve-treti-ot-rabotodatelite-shte-naemat-novi-rabotnitsi-n182246", "text": "Две трети от работодателите у нас търсят да наемат нов персонал през тази година, показва проучване на Агенцията по заетостта, цитирано от БТВ. Едва 3 на сто са посочили, че възнамеряват да съкращават хора. Проучването е сред почти 6 хиляди работодатели от цялата страна. Най-много работниците ще се търсят в областите София, Пловдив и Варна. А най-малко - в Разград, Видин и Кюстендил.  Какви конкретни кадри търси бизнесът, за да наеме тази година - проучени са нуждите в две групи професии. В едната - на първо място са машинните оператори, следвани от продавач-консултанти, шивачи, строители, готвачи. В другата група са професии, изискващи висше образование или специфична правоспособност, на първо място - шофьорите, следвани от инженери, специалисти в здравеопазването и образованието. През 2019 г. ще се търсят над 1000 машинни оператори и над 5600 шофьори, в повечето фирми - с постоянна заетост.  Проучването показва и каква ще е нуждата от кадри след 3 години. 3/4 от фирмите са казали, че ще имат нужда от 30 хиляди души с висше образование - най-много ще се търсят инженери по електротехника, електроника и автоматика. Най-малко потребности пък ще има от висшисти по направленията \"Право\" и \"Химични технологии\". След три години бизнесът ще търси да назначи и 80 хиляди души със средно образование, предимно за производство на текстил, облекло, обувки. ", "date": "2019.01.04", "title": " Две трети от работодателите ще наемат нови работници"}
{"url": "https://duma.bg/dochev-ostava-v-hanza-do-lyatoto-n182203", "text": "Българският треньор Павел Дочев ще напусне Ханза (Рощок) след края на сезона. От клуба няма да подновят изтичащия договор на специалиста, съобщават местни медии.  Дочев пое тима през май 2018 г. и му беше поставена цел да преследва промоция във Втора Бундеслига. След лоша серия в последния месец от есенния дял на шампионата в регионалната лига и само 2 спечелени точки в 5 мача Ханза се свлече на осма позиция с 27 т., на 10 от третото място, което дава право на участие поне в бараж. На извънредна сбирка управата на клуба е решила той да остане начело на отбора до края на сезона, а през това време да се търси нов наставник. Дочев е информиран за решението от спортния директор Маркус Тийле. \"Не искам да влизам в детайли, но не съм изненадан. Няма да бъде лесно в новата ситуация, но ще дам най-доброто от себе си\", заяви Дочев.", "date": "2019.01.04", "title": "Дочев остава в Ханза до лятото"}
{"url": "https://duma.bg/parvan-simeonov-prognozira-predsrochen-parlamentaren-vot-n182255", "text": "Възможно е да има предсрочни парламентарни избори, прогнозира в радиоинтервю политологът и директор на \"Галъп интернешънъл\" Първан Сименов. Той смята, че ако на евроизборите ГЕРБ или коалиционно с \"Обединени патриоти\" загубят от БСП и ДПС, страната ще попадне в качествено ново положение, при което ще е много трудно ГЕРБ да продължат да управляват. \"От друга страна, като че ли от днешна гледна точка все пак шансовете на ГЕРБ да победи в европейските избори са по-високи и вероятно, партията ще използва тази инерция и за победа в иначе по-лесните за тях местни избори. Големият проблем на ГЕРБ е всъщност онова, което им беше най-голямото щастие преди 4 години, когато победиха в местните избори толкова мощно, че сега няма как да победят по-мощно. Очаква се БСП да се представи по-добре от последния път\", поясни Симеонов. Той е категоричен, че в страната продължава липсата на реформи, които да направят редица обществени сектори по-ефективни. Задълбочава се демографска криза, но вместо реформи управляващите предлагат само харчене на пари, подчерта Симеонов.", "date": "2019.01.04", "title": " Първан Симеонов прогнозира предсрочен парламентарен вот "}
{"url": "https://duma.bg/otpadat-modulite-v-izpita-sled-sedmi-klas-n182258", "text": "Изпитът след седми клас вече няма да се провежда на два модула - задължителен и по желание, а ще е цялостен с тест и създаване на текст, съобщи просветният зам.-министър Таня Михайлова. Досега първата част беше задължителна заради националното външно оценяване, а втората бе по желание за кандидатстване в елитна гимназия.  Ново е също, че през 2019 г. изпитите след седми клас няма да са в един ден с държавните зрелостни изпити. На 17 юни ще бъде изпитът по български и литература, на 19 юни - по математика, на 21 юни е външното оценяване по чужд език, който е по желание. На външно оценяване вече могат да се явят ученици от чужбина. Те трябва да подадат заявление в регионалните управления на образованието до 10 януари. Има нов автор в изпита по български език и литература - Добри Чинтулов, уточни Михайлова. Задачата за създаване на текст отново ще бъде преразказ. По метематика задачите ще са 25. Максималният брой точки e 100. Външното оценяване ще е в рамките на 150 мин. За децата със специални образователни потребности ще има допълнително 80 минути за работа.  ", "date": "2019.01.04", "title": "Отпадат модулите в изпита след седми клас"}
{"url": "https://duma.bg/boboshevo-i-selata-v-rayona-ostanaha-bez-apteka-n182260", "text": "Кюстендилската община Бобошево остана без аптека. Досега аптека в Бобошево, която обслужва около 20 села, държал фармацевт, който пътувал всеки ден от София, съобщи БНР. Местната власт търси решение на проблема и води преговори с фармацевт, който да открие аптека възможно най-скоро. До сключването на договор обаче ще мине време, а жителите на селата в района ще са със затруднен достъп до лекарства. Без аптека е и община Невестино от доста време. Наредба на здравното министерство дава права на общопрактикуващи лекари, след като са получили разрешително от РЗИ, да продават лекарства, които взимат от определена аптека, обяснява директорът на Регионалната здравна каса в Кюстендил д-р Сашо Котев. Според регистъра на ИАЛ в страната има 4099 аптеки. България е на второ място в ЕС по брой аптеки на глава от населението - на 1 аптека се падат около 1900 жители, пред нас са само Кипър и Гърция, съобщи преди време председателят на Българския фармацевтичен съюз проф. Илко Гетов. В началото миналата година той обяви, че в 86 общини в страната няма нито една аптека, която да работи със Здравната каса.  Законодателството у нас не урежда критерии за разпределението на аптеките в страната и режима им на работа, а преценката за мястото на разкриване на аптека и на работата й е само на носителя на разрешение за търговия на дребно с лекарствени продукти. Това заяви здравният министър Кирил Ананиев в отговор на въпрос на депутатите от БСП доц. Георги Йорданов и Илиян Тимчев относно проблеми с лекарствоснабдяването в страната в края на април 2018 г. За разрешаване на проблемите МЗ в сътрудничество с НЗОК, ИАЛ и Българския фармацевтичен съюз предприело действия от пакет за стимулиране на предоставянето на фармацевтична услуга в малките и слабо населени общини, обясни тогава Ананиев. Той поясни, че друга мярка е стимулирането на публично-частното партньорство за предоставяне на фармацевтични услуги на места със затруднен достъп до лекарства.", "date": "2019.01.04", "title": "Бобошево и селата в района останаха без аптека"}
{"url": "https://duma.bg/plovdivskiyat-universitet-pravi-sastezanie-po-balgarski-n182257", "text": "Национално състезание по български език и литература за зрелостници организира Пловдивският университет \"Паисий Хилендарски\". Участието е безплатно. Състезанието ще е на 2 февруари във Филологическия факултет на Пловдивския университет \"Паисий Хилендарски\". Освен че ще проверят нивото на своите знания, зрелостниците, които получат отлична оценка, ще могат да се запишат като студенти във Филологическия факултет още с подаването на документите през юни. Форматът ще бъде много близък до този на държавния зрелостен изпит. В рамките до 15 дни след провеждането на изпитния формат резултатите ще бъдат обявени на сайта на Филологическия факултет. Желаещите да се включат в състезанието, трябва да попълнят форма за регистрация на сайта на факултета.", "date": "2019.01.04", "title": " Пловдивският университет прави състезание по български"}
{"url": "https://duma.bg/vseki-peti-zaginal-na-patya-e-peshehodets-n182259", "text": "Eдна пета от жертвите на пътя през 2018 г. са пешеходци, сочат данни на МВР. Близо 97% от инцидентите са причинени от шофьори. Пешеходците са виновни за 0,77% от произшествията. Починалите при катастрофи деца са 33, с три по-малко за същия период през 2017 г. През миналата година при пътнотранспортни произшествия да загинали 607 души. Спрямо 2017 г. те са намалели със 75 души, което прави 11% по-малко жертви. Най-много тежки катастрофи има на територията на областната дирекция на МВР в Пловдив - 863. След това се нарежда София със 749 тежки произшествия, а на трето място е Варна с 665. Най-малък е броят на тежките катастрофи в Перник - 48. В Търговище и Ямбол пък са станали съответно 55 и 56 инцидента. Най-голямо увеличение на катастрофите за първите 11 месеца от годината има в Бургас, Велико Търново и Пловдив.  Освен с най-много катастрофи, Пловдив е лидер и в показателя за най-много загинали на пътя. До края на ноември 2018 г. при катастрофи в града са починали 70 души. На територията на столицата загиналите са 48, а във Варна - 45. Най-малко са загиналите в Кърджали - трима, както и в Кюстендил, и Смолян - по четирима.     ", "date": "2019.01.04", "title": "Всеки пети загинал на пътя е пешеходец"}
{"url": "https://duma.bg/pochetoha-75-g-ot-razstrela-kray-arabakonak-n182256", "text": "75 години от жестокия разстрел на 17 антифашисти и ятаци на отряда \"Чавдар\" бяха отбелязани в местността Арабаконак. Петима етрополци, по трима души от с. Лопян и с. Джурово, двама от с. Видраре и по един от Осиковица, Връбница, Червен бряг и Правец са убити без съд и присъда на 31 декември 1943 година. Да почетат паметта им отново дойдоха техни наследници и представители на БСП и БАС. Тежките събития, довели до смъртта на партизаните и ятаците бяха припомнени от председателя на БАС в Етрополе Чавдар Крачунов. Етрополката Радка Толева прочете авторско стихотворение, посветено на трагичната смърт на разстреляните.  Освен представители на ръководството на БСП в Етрополе и Ботевград, церемонията бе уважена от зам.-кмета на Ботевград Цветелин Цветков и кмета на с. Врачеш Марин Бончовски.", "date": "2019.01.04", "title": "Почетоха 75 г. от разстрела край \"Арабаконак\""}
{"url": "https://duma.bg/chinovnitsi-ot-gabrovrovsko-vzeli-700-hil-lv-po-evroproekti-n182261", "text": "Общински служители в четирите общини на област Габрово, участвали в екипи по управление на проекти с европейско и национално финансиране, са \"заработили\" близо 700 хил. лв. над заплатите си. Това разкрива в свое разследване електронното издание \"За истината\". Парите са раздадени от началото на 2015 г. до есента на 2018 г.  Най-голяма е сумата, изплатена на служители в община Габрово - малко над 300 хил. лв. по 23 проекта. В Севлиево 271 хил. лв. са отишли при чиновници, назначени в екипите на 17 проекта. Служители в общините Дряново и Трявна са получили съответно 68 хил. лв. и 33 хил. лв. От \"За истината\" са получили данните по Закона за достъп до информация, но от медията смятат, че община Габрово е спестила някои подробности. Въпреки изричното искане да бъде уточнен размерът на възнагражденията за всеки нает в екипа за управление на проект, от администрацията в Габрово са представили само обобщена справка, от която не може да се извлече детайлна информация. Твърде общите данни показват, че най-голям бюджет за управление е имал проектът \"Габрово - инвестиции за изграждане на съвременна градска среда\". Стойността му е 11 млн. лв., а сумата, разпределена между седем общински служители, е почти 61 хил. лв., или средно по 9 хил. лв. на човек. Други 35 хил. лв. са разпределени между осем души за работа по проекта \"Развитие на устойчив градски транспорт на гр. Габрово\". Четирима служители са получили общо 23,7 хил. лв., за да управляват проект \"Подкрепа за независим живот\". Бонусите за същия брой служители за работа по \"Портфолио за ефективна подкрепа на малки и средни предприятия\" са 21 хил. лв. Допълнителният доход на петчленния екип, въвел \"Комплекс за социално-здравни услуги на деца и семейства\" е 22 хил. лева, а 15 хил. лв. е бюджетът за управление на проект \"Интеграционни мерки за повишаване на училищната готовност на децата в община Габрово\", разплатени на четирима служители. В Севлиево най-голямата сума, изплатена за управление на проект, е 66 хил. лв., които са разпределени между 7 чиновници. В Дряново най-много е платеното за управление на проект \"Енергийна ефективност на сгради\" - общо 18 хил. лв. на четирима служители.", "date": "2019.01.04", "title": " Чиновници от Габровровско взели 700 хил. лв. по европроекти"}
{"url": "https://duma.bg/sporat-za-sgradite-na-nimh-pak-ne-be-reshen-n182262", "text": "Министър Красимир Вълчев се срещна вчера поотделно с ръководството на досегашния метеорологичен институт (НИМХ) на БАН, който от 1 януари стана ведомствен в структурата на МОН, и с групата учени от него, предпочели да останат на работа в академията. В НИМХ-МОН той дойде да поздрави новите си служители и обяви, че НИМХ ще работи по същия начин, както досега, и остава научна организация, а парите за работата му са осигурени в бюджета на МОН. Имало нужда обаче от подобряване на материалната база и модернизиране на оборудването. 12 души са останали в структурата на БАН от общо 700 служители на НИМХ, каза Вълчев. Повечето от 700-те обаче са технически персонал с ниско образование, обслужващи съоръженията на НИМХ в страната. Учените в него досега бяха 99 и от тях 12 (около 10%) остават в академията, уточни по-късно пред журналисти председателката на Общото събрание на БАН проф. Евелина Славчева. Напрежението е спаднало, остава един неразрешен въпрос - за двуетажна сграда в двора до основната сграда на НИМХ, смята Вълчев, която по решение на ОС ще ползват останалите в БАН в рамките на новообразувано научно звено за изследване на атмосферата и климата. Преди празниците обаче администратори от НИМХ завзеха стаите им, изхвърлиха техни материали и пренесоха вътре свои.  Институтите на БАН нямат собственост, всички имоти са частна държавна собственост на БАН, предоставена им за ползване. За да премине имот на БАН към МОН, според закона е необходимо решение на НС за отчуждаване на имотите. Такова обаче няма, а имотите бяха прехвърлени с преходна разпоредба в Закона за бюджет 2019, което е правно несъстоятелно, обясняват юристите. Затова в момента няма яснота кои точно имоти де факто са отчуждени, затова според Вълчев контактната група между БАН-НИМХ и МОН ще се събере в близките дни да реши как да се разделят сгради и части от сгради, които обаче се ползват и от други институти.   Отделно Вълчев се срещна по-късно и с групата оставащи на работа в БАН учени. Те настояват той да посредничи сегашният директор на НИМХ проф. Нинов да оттегли жалбата си в съда, която е подал срещу образуването на новото звено в БАН. Освен това звеното е регистрирано на адреса на споменатата двуетажна сграда. По решение на ОС сградата е вписана в баланса на новото звено, посочи проф. Славчева. Част от останалото имущество пък са хидростанции, които досега принадлежаха на МОСВ и сега ще преминат към МОН. След втората среща Вълчев бе причакан от действалия досега протестен щаб на НИМХ, който го отведе в друга стая.", "date": "2019.01.04", "title": " Спорът за сградите на НИМХ пак не бе решен"}
{"url": "https://duma.bg/neftohimik-pribra-i-uchikov-n182204", "text": "Нефтохимик прибра Николай Учиков. Последните месеци 32-годишният национал остана без отбор, независимо че игра като титуляр за България на Волеймондиала през септември, на който бяхме съдомакини с Италия. Бургазлии са взели и словенския посрещач Ален Джорджевич. \"Те ще бъдат картотекирани и ще играят на тима ни още на финалите за Купата на България в Пазарджик (11-13 януари), а по-късно и за двубоите ни от Европа\", заяви пред Спортал играещият спортен директор Теодор Салпаров.", "date": "2019.01.04", "title": "Нефтохимик прибра и Учиков"}
{"url": "https://duma.bg/17-zheni-se-puskat-na-rali-dakar-n182201", "text": "Рекорден брой жени - 17, ще участват в най-трудното състезание за човек и машина - рали \"Дакар\". Маратонът започва в неделя и ще се проведе изцяло в Перу, а дамите, които ще мерят сили наравно с мъжете, са с 3 повече от миналата година. Най-много жени ще представи Испания. Следват Германия, Холандия, Чехия и Перу. Най-голямата звезда сред тях е мотоциклетистката Лая Санц (Исп), която финишира девета в категорията си през 2015 г. Санц е успявала да пресече финала във всяко от изданията, в които стартира.", "date": "2019.01.04", "title": "17 жени се пускат на рали \"Дакар\""}
{"url": "https://duma.bg/oshte-edna-obshtina-ostana-bez-apteka-n182263", "text": "Бобошево е втората община в Кюстендилско, която остана без аптека. Досега аптеката, която обслужва около 20 села, държал фармацевт, който пътувал всеки ден от София. Местната власт търси решение на проблема и води преговори с фармацевт, който да открие аптека възможно най-скоро. До сключването на договор обаче ще мине време, а жителите на селата в района ще са със затруднен достъп до лекарства. Без аптека е и община Невестино от доста време. В началото 2018 г. от Фармацевтичния съюз обявиха, че в  , която да работи с НЗОК. Денонощните аптеки в страната са около 30, но те са в големи областни градове и столицата. ", "date": "2019.01.04", "title": "Още една община остана без аптека"}
{"url": "https://duma.bg/balgariya-bez-kostova-i-karatancheva-za-fed-kap-n182202", "text": "Втората и третата ни ракета Елица Костова (№214 в света) и Сесил Каратанчева (№236) няма да участват за България в мачовете за \"Фед Къп\" от група I на зона Европа/Африка. Надпреварата ще се проведе в Жельона Гура, Полша (6-9 февруари). В отбора попаднаха Виктория Томова (№156), Изабелла Шиникова (№265), Гергана Топалова (№633) и Петя Аршинкова (№736). Съставът ни беше определен от капитана Дора Рангелова, но така и не стана ясно защо Костова и Каратанчева не са в отбора. В турнира ще участват и съставите на Русия, Украйна, Полша, Естония, Дания и Швеция, които ще бъдат разпределени в две групи - с 3 и 4 отбори. Победителите в групите ще играят финал за промоция в Световната дивизия.", "date": "2019.01.04", "title": " България без Костова и Каратанчева за \"Фед Къп\""}
{"url": "https://duma.bg/bagata-se-bie-prez-mart-s-amerikanets-hvashtan-s-doping-n182205", "text": "Благой Иванов-Багата ще се бие с хващан с допинг американец. Българинът влиза в октагона срещу Бен Ротуел на галавечер през март, организирана от UFC. Това ще бъде втори мач за родния боец в най-популярната ММА организация, след като при дебюта си той загуби от бразилеца Жуниор Дос Сантош през юли. Тогава българинът е играл с контузия, а после оперира за втори път своя менискус в рамките на няколко месеца. Бен Ротуел пък изтърпява 2-годишно наказание за употреба на допинг, което изтича в началото на февруари. 37-годишният американец има 46 мача и е спечелил 36 от тях. Последният му мач е от 2016-а, когато и той загуби от бразилеца Жуниор Дос Сантош. Преди това той беше в серия от 4 поредни победи.", "date": "2019.01.04", "title": "Багата се бие през март  с американец, хващан с допинг"}
{"url": "https://duma.bg/naprezhenie-mezhdu-mok-i-vada-zaradi-rusiya-n182206", "text": "Напрежението между Международния олимпийски комитет (МОК) и Световната антидопингова агенция (ВАДА) заради Русия расте. Москва вече изпусна срока за изпращане на документите, които да разкрият пълната картина на държавната политика за допингиране на спортисти, заради която страната остана в изолация за големи състезания, най-вече в атлетиката, а на Зимната олимпиада в Пьонгчанг спортистите се състезаваха под флага на МОК. Срокът беше до 31 декември, а руснаците бяха обещали, че ще изпълнят всичко. \"Това е пълен майтап, както и срам за спорта и системата. Хората, които създадоха най-големия допингов скандал в историята, трябва да си получат заслуженото\", обяви шефът на американската антидопингова централа Травис Тигарт. Публична тайна е, че ВАДА и американците са като скачени съдове.  \"С наказанието за Пьонгчанг Русия вече изтърпя своята заслужена санкция\", обяви обаче шефът на МОК Томас Бах. Според  думите му става ясно, че се задава пълна амнистия на руския спорт. Именно МОК вдигна забраната върху функционирането на РУСАДА (Антидопинговата агенция на Русия), което се счита за първа стъпка от амнистирането. Никой във ВАДА обаче не мисли така и до руския спортен министър Павел Колобков бе пратена нота, в която се обясняват евентуалните нови санкции след пропуснатия срок. На 14 и 15 януари в Монреал ще има заседание на върховния орган на ВАДА и е възможно лицензът на руската агенция отново да бъде отнет.", "date": "2019.01.04", "title": " Напрежение между МОК и ВАДА заради Русия"}
{"url": "https://duma.bg/snegat-spira-temperaturite-padat-n182295", "text": "Снеговалежите днес ще отслабват, а до вечерта ще спрат. Температурите обаче продължават да падат и максималните ще са между минус 3 и плюс 2 градуса. Оранжев код за сняг и лошо време е обявен за Сливенска и Бургаска област. Там щи има силен вятър, предупреждава се за виелици. В Източна България ще духа силен, в югоизточните райони и бурен вятър от север-североизток, който след обяд ще отслабва. Над планините ще е облачно с валежи от сняг. До сутринта в Рило-Родопския масив и западните и централните райони на Стара планина снеговалежите ще са значителни, все още ще е ветровито със силен, временно бурен вятър от север-североизток и ще има условия за навявания. По-късно през деня валежите ще отслабват и спират, най-късно в масивите в Югозападна България, вятърът ще отслабва. Температурите още ще се понижат и максималната на височина 1200 метра ще е около минус 7°, на 2000 метра - около минус 12°. Над Черноморието ще бъде предимно облачно и ще има валежи от сняг, по Южното Черноморие - преди обяд значителни. Ще е ветровито - през нощта и преди обяд със силен до бурен вятър от север-североизток. След обяд валежите ще спират, вятърът ще отслабва. Максималните температури ще са между 0° - 2°. Вълнението на морето ще бъде 4 - 5 бала. Температурата на морската вода е около 7°.", "date": "2019.01.04", "title": "Снегът спира, температурите падат"}
{"url": "https://duma.bg/solskyaer-izravni-72-godishen-rekord-na-mat-bazbi-n182207", "text": "Оле Гунар Солскяер стана вторият мениджър в историята на Манчестър Юнайтед, който печели първите си 4 мача начело на \"червените дяволи\", съобщи Sky Sports. Преди него единствен, превърналият се в легенда, Мат Бъзби е постигнал това преди 72 години - през 1946 г. Норвежецът пое тима от \"Олд Трафорд\" през декември след уволнението на португалеца Жозе Моуриньо. Оттогава тимът му победи Кардиф Сити с 5:1, Хъдърсфийлд с 3:1, Борнемут с 4:1 и през 2019 г. Нюкасъл с 2:0. На \"Сейнт Джеймсис Парк\" успеха донесоха резервата Ромелу Лукаку (64) и Маркъс Рашфорд (80). В 22-ри кръг Юнайтед посреща Тотнъм на 13 януари. Тимът е шести с 38 т., на 10 след втория Тотнъм.", "date": "2019.01.04", "title": "Солскяер изравни 72-годишен  рекорд на Мат Бъзби"}
{"url": "https://duma.bg/izlozhba-n182220", "text": "Изложба на икони върху стъкло, дело на румънската авторка Щефания Накю, е подредена в Художествената галерия в Русе. Творбите са направени по стара техника, с корени в Трансилвания, информира Дарик Русе", "date": "2019.01.04", "title": "Изложба"}
{"url": "https://duma.bg/sasht-vazstanovyavat-demokratsiyata-vav-venetsuela-n182236", "text": "Възстановяване на демократичното управление в засегнатата от тежка криза Венецуела и отхвърляне на диктатурата са обсъдили американският държавен секретар Майк Помпео и президентът на Колумбия Иван Дуке. Помпео беше в Бразилия за церемонията по встъпване в длъжност на новия държавен глава Жаир Болсонаро, а на връщане спря в Колумбия за разговори по темата за притока на мигранти от Венецуела и режима на Николас Мадуро. Помпео и Дуке са обсъдили сътрудничество с регионални и международни партньори, за да се помогне на венецуелците „да възстановят демократичното си наследство“. Помпео описа Колумбия като естествен лидер на усилията на региона към демокрация и върховенство на закона във Венецуела. Десният президент на Колумбия Иван Дуке пък подчерта, че всички държави, които ценят демокрацията, трябва да се обединят, да отхвърлят диктатурата във Венецуела и да направят всичко възможно за възстановяване на демокрацията и конституционния ред. Президентът на Венецуела Николас Мадуро ще започне втория си мандат на 10 януари.", "date": "2019.01.04", "title": "САЩ \"възстановяват демокрацията\" във Венецуела"}
{"url": "https://duma.bg/gledayte-n182208", "text": "Футбол по Диема спорт 2 21.45 Транмиър - Тотнъм по Макс спорт 3 20.00 Леванте - Жирона 22.00 Еспаньол - Леганес по Евроспорт 2 Тенис 11.30 Купа \"Хопман\" (Австралия - Германия) по Евроспорт 1 7.00 Турнир в Бризбейн (мъже) Ски-скокове 14.45 \"4-те шанци\" в Инсбрук по Макс спорт 2 Баскетбол 21.00 Олимпиакос - Панатинайкос Утре Футбол по Диема спорт 14.30 Уест Хем - Бирмингам 17.00 Дарби Каунти - Саутхемптън 19.30 Нюкасъл - Блекбърн по Диема спорт 2 14.30 Ман Юнайтед - Рединг 17.00 Челси - Нотингам Ф 19.30 Блекпул - Арсенал по Нова спорт 14.30 Борнемут - Брайтън 17.00 Евертън - Линкълн 19.30 Бристъл - Хъдърсфийлд по БНТ 3 Баскетбол 17.55 Левски ЛУКойл - Балкан по Евроспорт 1 Тенис 7.00 Турнир в Бризбейн (мъже) Ски 13.10 и 16.25 СК в Загреб (мъже) Ски-скокове 14.45 \"4-те шанци\" в Бишофсхофен (квалификация) Ски 17.00 СК в Загреб (жени) по Евроспорт 2 Спускане с шейни 11.00 и 13.45 СК в Кьонигзее В неделя Футбол по Диема спорт 16.00 Уокинг - Уотфорд по Диема спорт 2 16.00 Ман Сити - Родъръм 18.30 Нюпорт - Лестър по Нова спорт 16.00 Фулъм - Олдъм по Макс спорт 2 17.15 Севиля - Атлетико М 19.30 Реал М - Реал Сосиедад 21.45 Хетафе - Барселона по БНТ 3 Ски 13.10 и 16.25 СК в Загреб (мъже) по Евроспорт 1 Тенис 11.00 Турнир в Бризбейн (мъже) Ски-скокове 17.30  \"4-те шанци\" в Бишофсхофен  по Евроспорт 2 Спускане с шейни 10.00 и 14.30 СК в Кьонигзее", "date": "2019.01.04", "title": "Гледайте"}
{"url": "https://duma.bg/38-sa-veche-zhertvite-v-magnitogorsk-n182238", "text": "38 са загиналите при трагичния инцидент в руския град Магнитогорск, съобщава ТАСС. Спасителите са извадили жена изпод развалините на срутения блок, като тя стана 38-та жертва на трагедията.  Спасителите продължават да разбиват отломките в търсенето на трима души, чиято съдба не е установена.  До този момент е установена самоличността на 22-ма от загиналите. Продължава разследването за установяване на причината за инцидента. Не са открити следи от експлозиви. Според официалната информация инцидентът в един от входовете на 10-етажен жилищен блок в Магнитогорск е станал вследствие на експлозия на битов газ в сградата на 31 декември. Срутени са 48 апартамента. От пресслужбата на правителството в Челябинска област заявиха, че регионалното правителство ще осигури 1 милион рубли - за семействата на граждани, починали в резултат на извънредната ситуация, 400 000 рубли - за граждани, претърпели сериозна или средна телесна повреда, 200 000 рубли - за граждани, които са получили леки увреждания в резултат на извънредната ситуация. ", "date": "2019.01.04", "title": "38 са вече жертвите в Магнитогорск"}
{"url": "https://duma.bg/kratki-novini-n182237", "text": "Най-малко 774 души бяха ранени, а 691 сгради, в които са живели повече от 270 семейства, бяха повредени от земетресение с магнитуд 5,3, регистрирано тази сутрин в провинция Съчуан в Югозападен Китай. Администрацията на провинцията е изпратила към мястото на произшествието предмети от първа необходимост, топли дрехи, храна и лекарства. На обекта е разположена група спасители, които работят по преместването на местни жители в безопасни райони. Пол Уелан, американският гражданин, който наскоро беше арестуван в Москва по обвинения за шпионаж, е бил хванат на местопрестъплението. Източник в правоприлагащите органи на Русия посочва, че Уелан е прекарал години в използване на социални мрежи за вербуване на руснаци с достъп до класифицирана информация. Източникът посочва, че служители на Федералната служба за сигурност (ФСБ) са арестували Уелан в стаята му в хотел \"Метропол\", пет минути след като е приел флаш памет със списък на всички служители, работещи в секретна служба. Един от лидерите на антиправителствените демонстрации \"жълтите жилетки\" във Франция е задържан от полицията в Париж в сряда вечерта за организиране на неразрешен от властите протест, информира АФП. Според осведомителната агенция това е сигнал за по-твърд подход от страна на властите срещу движението. Ерик Друе, който е съден за носене на оръжие на предишен протест, е задържан, докато се е насочвал към булевард \"Шанз-Елизе\", който се превърна в сцена на насилие и сблъсъци през последния месец.", "date": "2019.01.04", "title": "Кратки новини"}
{"url": "https://duma.bg/georgi-evgeniev-chestva-85-godini-s-kniga-n182221", "text": "Книгата \"На залез слънцето пак свети\" - избрани стихове и проза, от Георги Евгениев ще бъде представена на 10 януари от 18 ч. в сградата на КНСБ в София, ет. 2, пл. \"Македония\" 1. Събитието отбелязва и 85-годишнината на автора, който е един от утвърдените специалисти и ръководители на системата по труда и социалната политика у нас. \"Както много хора, така и аз имам някои любими занимания (хоби), на които се отдавам през свободното си от основната работа време. Те ми доставят удоволствие и помагат за активния отдих. Едно от тези занимания, редом с театъра и футбола, е писането на стихове, епиграми и кратка проза (есета), въпреки че и повечето от специализираните публикации (книги, монографии, статии, учебници и др.), които надхвърлят шест хиляди печатни страници, съм написал в извънработно време. И сега, в навечерието на моята 85-годишнина (25 декември 1933 г. - б.р.), реших да подбера и подредя в този сборник някои от тези написани слова. На залеза на жизнените сили това е може би моята \"Утеха\", пише авторът във встъплението към книгата, което завършва с едноименното стихотворение.", "date": "2019.01.04", "title": "Георги Евгениев чества 85 години с книга"}
{"url": "https://duma.bg/sasht-predstaviha-v-turtsiya-raketite-%E2%80%9Epeytriat%E2%80%9C-n182239", "text": "Делегация на САЩ представи в Турция предложението на Вашингтон за продажбата на американски зенитни комплекси „Пейтриът“, предаде Анадолската агенция, позовавайки се на свои източници. По информация на агенцията предложението включва четири радиолокационни станции AN/MPQ-65, 10 антенно-мачтови устройства, 20 пускови установки М903 и друго оборудване. По рано от агенцията по сътрудничество в отбраната и сигурността на Пентагона беше съобщено, че държавният департамент на САЩ е одобрил възможната сделка по продажба на Турция на „Пейтриът“ на общата сума от 3,5 млрд. долара. Турция искаше закупуването на 20 пускови установки и 80 ракети. Във връзка с това говорителят на Кремъл Дмитрий Песков заяви, че възможната доставка на комплекси „Пейтриът“ на Турция и доставката на руски комплекси С-400 не са свързани един с друг процеси и осъществяването на договора Анкара-Москва ще продължи.", "date": "2019.01.04", "title": "САЩ представиха в Турция ракетите „Пейтриът“ "}
{"url": "https://duma.bg/sabitie-posveteno-na-lui-brayl-n182222", "text": "210-ата годишнина от рождението на Луи Брайл ще бъде тържествено отбелязана днес, 4 януари, от 14 ч. в Мраморното фоайе на Столичната библиотека. На фона на музика за орган (Луи Брайл е бил органист в църква), членове на Националното читалище на слепите \"Луи Брайл 1928\" ще демонстрират развитието на различните техники за слепи хора - от писане на брайлово писмо с шило до използването на най-съвременни технологии. Организатор на събитието е НЧ на слепите \"Луи Брайл 1928\", на което Столичната библиотека е  дългогодишен партньор.", "date": "2019.01.04", "title": "Събитие, посветено на Луи Брайл"}
{"url": "https://duma.bg/datata-n182226", "text": "1643 - РАЖДА СЕ ИСАК НЮТОН, АНГЛИЙСКИ ФИЗИК (УМИРА 1727 Г.). Математик, астроном, алхимик, философ и политик. Приносът му в развитието на математиката и различни области на физиката изиграва важна роля в научната революция. Открива Закона за всемирното привличане и поставя основите на класическата механика. Формулира принципа за запазване на импулса и пръв показва, че движението на небесните тела и на предметите на Земята се подчинява на общи закони. Работейки над проблемите на физиката, Нютон поставя началото на математическия анализ, който е в основата на развитието на науката до наши дни. 1809 - РАЖДА СЕ ЛУИ БРАЙЛ, ФРЕНСКИ ПРЕПОДАВАТЕЛ (УМИРА 1852 Г.). Ослепява 3-годишен след злополука в работилницата на баща си. Още като ученик създава система за изписване на текст и музика, предназначена за незрящи. За означаване на звуковете вместо букви използва различни комбинации от шест точки, чийто релеф се възприема чрез сетивността на пръстите на двете ръце. Преподава в интернат за слепи деца в Париж. На името на Брайл е наречена създадената от него азбука за слепи, известна още като Брайлово писмо или брайл. 1878 - СОФИЯ Е ОСВОБОДЕНА ОТ ТУРСКО РОБСТВО. Първите руски части влизат в града около 14 ч. В катедралния храм \"Св. Неделя\" е отслужен тържествен молебен в присъствието на ген. Гурко. Планът за настъпление към София е одобрен на 7 ноември 1877 г. Западният отряд има задачата да овладее Никопол и да развие по-нататъшно настъпление в западна посока. Неговата численост е 35 000 души. На 27 декември 1877 г. Сюлейман паша установява главната си квартира в София. На 3 януари 1878 г. Осман Нури паша започва да се изтегля от града. Опитът да се запали София е осуетен с помощта на чуждестранните консули. (На снимката - \"Посрещането на генерал Гурко в София\", 1953 г., художник Димитър Гюдженов.) 1881 - УМИРА НЕОФИТ РИЛСКИ, ПРОСВЕТЕН ДЕЕЦ (Р. 1793 Г.). Една от водещите фигури в българското просветно движение през първата половина на ХIХ в., той е определян от известния българист Константин Иречек като \"патриарх на българските учители и книжовници\". От 1852 г. до края на живота си се посвещава на книжовна дейност в Рилската обител. Автор на \"Аритметика\", \"Христоматия славянского язика\", \"Словар на българския език, изтълкуван от църковнославянски и гръцки език\" и др. 1979 - УМИРА КАЛИНА МАЛИНА, ПИСАТЕЛКА (Р. 1898 Г.). Рожденото й име е Райна Иванова Радева-Митова. Автор на около 50 книги за деца, на първия български детски роман \"Златно сърце\" (1929), както и на още два романа. На нейно име е създадена награда. Превеждала е художествена литература от френски и руски език. Сътрудничила е на сп. \"Звънче\", \"Росица\", \"Светулка\", \"Септемврийче\" и др.", "date": "2019.01.04", "title": "Датата"}
{"url": "https://duma.bg/kashtata-na-yavorov-otnovo-na-targ-n182252", "text": "Къщата в София, в която е живял поетът Пейо Яворов, отново е обявена за продажба на търг. Обявената начална цена е 1 465 882 лева - по-ниска, отколкото при първия търг. Това показва справка със сайта на Камарата на частните съдебни изпълнители.  С имота на ул.\"Г.С. Раковски\" 136 се занимава частният съдебен изпълнител Мирослав Колчев Колев. Търгът ще се проведе на 21 януари 2019 г.  Припомняме, че първият търг вече се провали през ноември миналата година. Частен съдебен изпълнител предложи имота на търг заради неуредени финансови отношения на сегашния й собственик. Той бе неуспешен поради липса на оферти, но стана ясно, че освен Столичната община, трима души са проявили интерес към къщата. Кметът на Столичната община Йорданка Фандъкова заяви тогава, че местната управа ще направи всичко възможно, така че да придобие къщата на поета. По-късно обаче от кметството се отказаха да участват в търга след правен анализ, според който придобиването на Яворовата къща е рисково. Според Фандъкова са налице много неясноти по казуса със собствеността на имота.", "date": "2019.01.04", "title": "Къщата на Яворов отново на търг"}
{"url": "https://duma.bg/otkradnaha-9-kartini-na-maystora-n182251", "text": "Девет картини на Владимир Димитров-Майстора са откраднати от апартамент в София. Не е ясно кога е станала кражбата. Тя е заявена в Столичната дирекция на вътрешните работи в сряда, тъй като тогава се е завърнал собственикът на жилището - племенник на Владимир Димитров-Майстора, който живее постоянно в Унгария. Сигналът до него пък е подала жена, която е поддържала апартамента и е видяла, че е разбит. За момента не се знае точната стойност на откраднатите платна. Те са били собственост на един от наследниците на известния художник.  Жилището, от което са откраднати деветте картини на Владимир Димитров-Майстора, се намира в къща на столичния булевард \"Сливница\".  Освен деветте картини на Владимир Димитров-Майстора, има и други предмети, които са откраднати, но към момента от Столичната дирекция на вътрешните работи не дават подробности за случая. ", "date": "2019.01.04", "title": "Откраднаха 9 картини на Майстора"}
