{"url": "https://duma.bg/hubchev-napadna-bfs-n192868", "text": "Новият старши треньор на Левски Петър Хубчев смята, че политиката на БФС пречи за развитието на националния отбор. Той само загатна за проблеми в дейността си като национален селекционер, но отказа да се детайлизира и помоли повече да не бъде питан по темата, като призова хората в БФС, щом се представят за честни, да говорят за проблемите. \"Официално от БФС казаха, че съм бил раздвоен в един момент и съм споделил това на президента Борислав Михайлов. Това не е истина. Не съм бил раздвоен. Напротив – бях убеден, че повече не можехме да бъдем полезни в националния отбор. Затова аз уведомих хората, които трябваше да знаят за решението ми. Това не се случи на Великден, а много преди това.  Темата приключва днес. Бих ви помолил да не я коментираме повече, защото нищо добро няма да излезе от нея. От сърце желая успех на Балъков, както и два пъти повече на момчетата, с които работех\", обяви Хубчев. Той не е имал особени колебания да приеме предложението от \"сините\".  \"Едва ли ще намерите треньор, който няма да дойде пеша на „Герена“ или на \"Армията\". А и в последните години в Лудогорец. Няма смисъл да говоря за емоционално привързване към тима в миналото. В разговорите с ръководството бяхме напълно открити, даже ги помолих да не вземат прибързани решения. Ако са съгласни с нашите изисквания, пеша ще дойдем. Сигурно сте го чували и от други преди мен. Ясно знам къде сме дошли и какво се очаква от нас. Знаем за напрежението, не е нужно всеки час някой да ме пита нещо. Знам и какво трябва да направим. Ще се опитаме според нашите разбирания да го направим. Ръководството е запознато с тях, приели са ги. Оттук нататък искам да кажа, че няма да нарушим тези принципи. Това са нещата, които са ни донесли макар и малки успехи. Убедили сме ръководството какви методи ще използваме. Най-важното е да убедим играчите в тях\", заяви Хубчев. Той похвали сините фенове, които са доброжелателни, но критични към облика на отбора. \"50% не ни приемат като дефанзивни треньори, а 50% ни оценяват добре. За мен е важно колкото е възможно повече от тези 50%, които не ни харесват, да започнат. Ще има и някои, които няма да ни заобичат, но трябва да се научим да живеем с тях и да си вършим работата\", завърши Хубчев. Изпълнителният директор на Левски и бивш заместник-директор на БФС Павел Колев също нападна централата. \"Ясно е на всички защо се налагаше да отричаме до последно за идването на новия треньор.\" Той добави, че е работил усилено, за да подкрепи предишния треньор Георги Дерменджиев. “Чувствам се удовлетворен, че този треньорски щаб вече може да бъде официално представен. Много добре знам какво е тяхното разбиране за футбола, тъй като съм работил 2,5 години с тях в националния отбор. Тези специалисти знаят как да извървят трудния път и да постигнат успехи. Надявам се с общи усилия да върнем Левски там, където му е мястото”, заяви Колев. Той обяви, че клубът се е разделил с 11 чужденци, а с вратаря Николай Михайлов се водят преговори за нов договор за още 2 години. \"Цветкович, Яблонски и Кабрал не са част от отбора. Техните договори приключиха. Вашчук също си тръгва, а на Утонджи няма да му бъде предложен нов контракт. Преди време по взаимно съгласие разтрогнаха Белмонт, Буш и Нганиони. Имаме уговорка с Нашименто и Ривалдиньо да не се връщат в Левски. На Виана също няма да му бъде продължен договорът. Тепърва предстоят разговори със Сайдахмет. Последното решение ще е на треньора”, заяви Колев. ", "date": "2019.05.31", "title": " Хубчев нападна БФС"}
{"url": "https://duma.bg/uchenite-v-ban-napolovina-do-6-godini-n192946", "text": "До 6 години половината от учените в БАН, които сега са 2728, ще се пенсионират и академията ще остане без учени. Правото на заслужен отдих за това време ще получат 1300 академични учени. Това каза председателят на водещата научна организация у нас акад. Юлиан Ревалски вчера в парламента. Депутатите одобриха поредния годишен доклад за дейността на академията - за 2018 г., със 131 гласа \"за\".   В момента в БАН се създават над 60% от научната продукция на страната, миналата година изследователите от академията са публикували в реномирани международни списания 3101 заглавия, става ясно от доклада. От тези публикации 36% се класират в най-високата научна категория Q1, а година по-рано в тази категория са попаднали 28% от научните публикации. Традиционно най-висок дял имат направленията \"Нанонауки, нови материали и технологии\" и \"Информационни и комуникационни науки и технологии\". Бюджетната субсидия през 2018 г. достига 99 448 лв., но 66% от нея се изразходват за заплати, осигуровки, обезщетения и стипендии. ДУМА неведнъж е писала, че в нарушение на закон БАН години наред не получава полагащите й се средства за обучението на докторанти. Собствените приходи на академията през 2018 г. са 62 млн. лв. - от научни проекти и договори по международни програми, от договори с министерства и ведомства, с български и чуждестранни фирми, от продажба на продукция, услуги, дарения и др. Към тях се прибавят трансфери от спечелените проекти във фонд \"Научни изследвания\" на МОН, както и от оперативни програми на Европейския съюз. БАН е единствената българска научна институция, която в международните класации в последните години се нарежда около 50-о място сред 300 водещи научни институции в Европа и на 131-во място сред 4000 сродни изследователски институции в света. Академията единствена у нас премина и през международен одит през 2009 г.    Акад. Ревалски призова за устойчива политика за насърчаване на младите учени, които трябва да поемат щафетата в научните школи в академията. Необходимо е държавата да ни помогне и с пари за капиталово строителство, защото в момента можем да си позволим само аварийни ремонти и поддръжка, добави председателят на БАН. Остава ниско заплащането на научните трудове в академията, което е по-ниско, отколкото във вузовете, понеже БАН не разполага със студентски такси, които да разпределя. В последните два парламента депутатите от БСП на няколко пъти предлагаха въвеждане на минимални прагове на заплащането на научния труд, но мнозинството отхвърля неизменно тези предложения. Иначе по традиция депутатите всяка година заявяват, че са в дълг към БАН и науката, без които модерно бъдеще страната не може да има.    ", "date": "2019.05.31", "title": "Учените в БАН - наполовина до 6 години"}
{"url": "https://duma.bg/yotova-pisa-slab-na-otivashtata-si-ek-n192947", "text": "Оценката на вицепрезидента Илияна Йотова за мандата на отиващия си състав на Европейската комисия е слаб, стана ясно при срещата й с президента на регионалния парламент на федерална провинция Хесен Борис Райн. Йотова отбеляза, че много от важните въпроси, като миграционната политика и политиката за сигурност, са оставени за следващата ЕК. Райн посочи като грешка факта, че страните от външните граници на ЕС са били оставени дълго време сами да се справят с миграционния натиск. Общо беше мнението, че не са се сбъднали най-големите страхове за победа на гласовете против Европа. \"Най-лесно е да се заиграваш със страховете на хората. Тези партии започват да губят доверие, когато влязат в управлението и трябва да вземат реални решения, които зорко се следят от избирателите\", подчерта българският вицепрезидент. Йотова изтъкна, че за ръководители на Европа са необходими смели и решителни хора, които знаят какво искат европейските граждани. Президентът на парламента на Хесен се обяви за повече прозрачност в разговорите за европейските постове, защото според него е необходим обществен диалог, а не задкулисни договорки. По-важни от постовете са политиките, заяви Йотова и подчерта, че трябва да се търсят балансите между Западна и Източна Европа и да се сложи край на политиката на двойните стандарти. Вицепрезидентът постави въпросите за двойните стандарти при храните и приемането на България в Шенген.", "date": "2019.05.31", "title": "Йотова писа \"слаб\" на отиващата си ЕК"}
{"url": "https://duma.bg/i-dps-poiska-po-nisak-dds-za-hlyaba-i-lekarstvata-n192951", "text": "Идеите за намаляване на ДДС на хляба и лекарствата са леви и ние сме ги предлагали, припомни зам.-председателят на ПГ \"БСП за България\" Драгомир Стойнев. Възмущението му беше предизвикано от новината, обявена от Делян Пеевски, че ДПС обмисля да внесе законопроект за сваляне на ДДС на хляба на 5%. Движението обсъждало и свиване на данъка за лекарствата и за книгите, както и безплатни детски градини. \"Когато ние го внесохме, не бяхме чути нито от ДПС, нито от ГЕРБ. Това е една добра мярка. Пожелаваме им успех, но ще е странно, ако ГЕРБ я подкрепят. Ако това се случи, трябва да обяснят защо когато БСП я е предлагала, те са я отхвърлили\", подчерта Стойнев. Той припомни, че много пъти идеи на опозицията са преминавали в ръцете на управляващите.  Стойнев обясни, че работата на БСП в парламента ще продължи както досега. \"Три месеца сме отсъствали, но се интересувахме от работата на НС, което работеше 2-3 часа. Връщаме се в променен парламент. Липсва Цветан Цветанов, липсва Данаил Кирилов. Виждаме, че Делян Пеевски всеки ден идва на работа. Очакваме конструктивна работа през следващите месеци\", ироничен бе Стойнев. Връщането на депутатите от БСП в НС след неколкомесечното им отсъствие бе посрещнато с одобрение от останалите парламентарни групи. В началото на пленарното заседание шефът на НС Цвета Караянчева поздрави социалистите с добре дошли, но не пропусна да ги \"захапе\". \"Чакайте, че то сега имаме много хора и ще претоварите системата, колеги. Те са ви забравили вече отпечатъка, г-н Стойнев, затова малко по-настоятелно\", пошегува се тя. Тома Биков от ГЕРБ неочаквано призна, че е по-добре, когато опозицията е в пленарната зала. Преди три месеца, след като БСП обяви, че ще бойкотира работата на парламента, той твърдеше, че така управляващите щели да работят по-спокойно. Зам.-шефът на ПГ на ДПС Йордан Цонев също приветства решението на депутатите от БСП да се върнат в парламента. Единствено лидерът на НФСБ Валери Симеонов изрази недоволство, че социалистите отново са в НС. \"Работата ще се забатачи сега, защото ще почнат неоснователни възражения, оспорвания. Може би ще им трябва известно време да си възвърнат самочувствието. Мисля, че и без тях парламентът работеше ефективно\", коментира Симеонов. По думите му НС вече имало коректив в лицето на НФСБ, но не можа да отговори кога и за какво депутатите му са се противопоставили на ГЕРБ.", "date": "2019.05.31", "title": "И ДПС поиска по-нисък ДДС за хляба и лекарствата"}
{"url": "https://duma.bg/otkazat-na-peevski-ot-ep-pak-mozhe-da-vkara-tsik-v-narushenie-n192950", "text": "Отказите на Мустафа Карадайъ и Делян Пеевски да станат евродепутати за пореден път доведоха до спорно от юридическа и морална точка решение на Централната избирателна комисия. Практиката е избраните представители да подадат заявление за напускане пред органа, в който ги е изпратила народната воля. През май 2014 г. Пеевски се отказа от ЕП за първи път. Тогава той поиска ЦИК да не го обявява за евродепутат, а на негово място да влезе следващият в листата. Първоначално членовете на комисията твърдяха, че избраният няма право на отказ след изборния ден, а само преди изборите. Десет часа по-късно обаче гласуваха за заличаването на Пеевски от листата. Решението на ЦИК повдигна въпроса дали е допустимо ЦИК да пренарежда изборните листи, след като избирателят се е произнесъл, и не е ли това подмяна на вота. Експерти коментираха, че Пеевски се отказва пред ЦИК, защото, ако бъде обявен за избран в ЕП, ще изпадне в несъвместимост със сегашната си позиция като депутат в Народното събрание. Казусът от 2014 г. се повтори при оставката на Делян Добрев тази година. Едва четвъртият след него в хасковската листа на ГЕРБ прие да заеме мястото му, ЦИК така и не обяви предшествениците му за избрани, те не подадоха оставки пред парламента, а минаха само с просто заявление до комисията да ги прескочи.  ЦИК трябва да обяви днес избраните евродепутати и предстои отново да реши дали да пренареди листата, без да обявява Карадайъ и Пеевски за избрани. Бившият говорител на комисията Цветозар Томов не се съмнява, че и сега Пеевски ще бъде освободен. Интересно ми е колко са слугите му в сегашната комисия и колко ще имат морала и достойнството да се опълчат на такова решение, коментира той.", "date": "2019.05.31", "title": "Отказът на Пеевски от ЕП пак може да вкара ЦИК в нарушение"}
{"url": "https://duma.bg/bsp-v-sofiya-iska-istinata-za-remonta-na-grafa-n192952", "text": "Общинските съветници от БСП в София призоваха Столичната община да излезе пред жителите на града и да каже истината за ремонта на ул. \"Граф Игнатиев\". Искането на социалистите е по повод окончателното предаване на обновената улица и думите на кмета Йорданка Фандъкова, че дефектите няма да бъдат отстранени, а изпълнителят ще бъде глобен. Всички наложени санкции досега са за по-малко от 300 000 лева. Това предизвика възмущението на общинските съветници от БСП и те попитаха кметицата дали така се управлява ремонт за милиони. \"Призовавам преди общината да пристъпи към замазване на ремонта тихомълком, да си посипе главата с пепел и да излезе пред столичани, да каже истината, да наложи санкции и корекции\", призова лидерът на столичните социалисти и председател на групата съветници в СОС Калоян Паргов. От ГЕРБ се оправдаха, че Фандъкова е удържала половината от гаранцията за ремонта и в рамките на следващите 8 години изпълнителят има ангажимент да отстранява всички дефекти. Междувременно стана ясно, че столичната община ще отговори на промените в климата с редица мерки през следващите 7 години и ще изгради фонтани, чешми, ще оросява улици и спирки на градския транспорт. Oбщинските съветници решиха това с приетия план за адаптация към климатичните промени през 2019-2025 г. Изпълнението на целия план ще струва няколко милиона лева, като най-големи суми са предвидени за залесяване - 15 млн. лв., и за нови водни площи - 3 млн. лв. Озеленяването на покривите също е сред планираните мерки - там, където не е възможно да се появи растителност, ще се поставят настилки, които да отблъскват слънчевите лъчи. За тази дейност ще са нужни 200 000 лева. Общината смята да преодолее негативите на климата и с нови градски чешми, за които е предвидила други 100 000 лева. Срещу екстремните температури през лятото ще бъдат направени и фонтани за 80 000 лева, 100 000 лева пък ще струва проучването и пилотното изграждане на мъглообразуватели по спирките, а оросяването на улиците ще излезе 200 000 лева.  Разпределянето на големи суми не спира дотук. Още 80 000 лева са предвидени срещу кърлежи и комари. Няколко хиляди лева ще бъдат дадени и за обучението на ромски деца да се научат да пестят вода. Немалки суми се предвиждат за проучвания, картиране, информационни кампании и семинари.", "date": "2019.05.31", "title": " БСП в София иска истината  за ремонта на \"Графа\""}
{"url": "https://duma.bg/politolozi-ochakvana-razvrazka-borisov-si-vrashta-tsyalata-vlast-v-gerb-n192948", "text": "Анализатори определиха оставката на Цветан Цветанов като очаквана развръзка. След \"Апартаментгейт\" Бойко Борисов даде втори шанс на Цветанов да направи някакъв бляскав резултат и да получи прошка, коментира по радиото Евгений Дайнов. Според него \"прошката\" първо трябва да мине първо през прокурор. \"Очевидно, че Цветанов не се справи. Очевидно е, че Борисов, злоупотребявайки с ресурсите си и с властта на премиер, изнесе победата на ГЕРБ на собствения си гръб, обикаляйки страната. Очевидно е дошъл моментът, в който вторият човек в такава авторитарна конструкция трябва да бъде премахнат. Това беше неминуемо, то щеше да стане рано или късно. Поводът просто бяха \"Апартаментгейт\" и недобрата работа на Цветанов за изборите. Това е системен проблем в авторитарните системи, каквито Бойко Борисов изгради. Очевидно беше, че цялата власт трябва да се върне в ръцете на Борисов\", обясни Дайнов. Политологът Даниел Смилов също смята за логично решението на Цветанов да подаде оставка. \"Борисов като че ли влезе в капан, който сам си постави. Той каза, че 26 май ще бъде ден за прошка, което създаде такова впечатление, че едва ли не ако ГЕРБ спечели, греховете на неговите съпартийци, които преди това бяха отстранени, и най-вече на г-н Цветанов, ще бъдат опростени. Това беше грешен ход. Борисов го осъзна и беше логично да се премине към по-сериозна раздяла с Цветанов\", коментира Смилов.", "date": "2019.05.31", "title": "Политолози:   Очаквана развръзка, Борисов си връща цялата власт в ГЕРБ "}
{"url": "https://duma.bg/tsvetanov-izgonen-zaradi-evrovota-n192949", "text": "Цветан Цветанов подаде оставка от всички постове в ГЕРБ. В социалните мрежи той призна, че я е подал след разговор с Борисов. Във вторник премиерът предупреди, че в ГЕРБ ще има промени и че \"ще реже до корен\" заради лоши резултати. Оповестени от ЦИК числа показват, че гласувалите за управляващите са със 70 хиляди по-малко от предишните евроизбори, а левицата увеличава подкрепата си с 50 хиляди. Освен четирите области, в които БСП е първа - Видин, Добрич, Плевен и Ямбол, силите са съвсем изравнени в Търговище и в знаковата за Цветанов област Велико Търново - разликата там е само 86 гласа. Борисов осъзнава, че партията му тръгва надолу, и спешно започва да се готви за избори, коментират експерти. \"В ГЕРБ оставките по принцип са принудителни, Цветанов си отива заради връзка между Борисов и ДПС\", заподозря Валери Симеонов. Левицата има силни резултати в Карнобат, Свищов, Созопол, Павликени, Трявна, Монтана, Етрополе, Копривщица, Първомай, Малко Търново и много други общини. Социалистите печелят столичните райони \"Изгрев\", \"Красна поляна\" и \"Младост\", а като цяло подобряват резултата си в София с над 18 хиляди гласа. Борисов осъзнава, че партията му тръгва надолу, и спешно започва да се готви за следващи избори, коментираха за ДУМА експерти. Те не изключват и възможността отново да е актуален вариантът за предсрочен парламентарен вот. Като \"очаквана развръзка\" и \"замитане на следи\" коментираха депутати оттеглянето на Цветанов. Очевидно има процес на замитане на следите в ГЕРБ, заяви Александър Симов. Според него победата на ГЕРБ не значи, че хората са забравили делата им. С оттеглянето на Цветанов няма как да направиш големите като футболни игрища тераси по-малко актуални, категоричен е той. Според зам.-председателя на ПГ на \"Обединени патриоти\" Искрен Веселинов оставката е очаквана, защото се е вървяло натам от началото на цялата сага с \"Апартаментгейт\". \"В ГЕРБ оставките по принцип са принудителни. Няма доброволно подаване на оставки. В случая става въпрос за оставка, която е поискана от Борисов. Въпросът е защо е поискана. За мен е показателно, че след като Цветанов постигна сериозни пробиви в смесените общини и откъсна доста сериозен електорат от ДПС, той беше освободен от работа. Това говори за една предполагаема връзка между Бойко Борисов и ДПС\", заподозря лидерът на НФСБ Валери Симеонов. Цветанов не се е появявал публично от 19 май.", "date": "2019.05.31", "title": " Цветанов изгонен заради евровота"}
{"url": "https://duma.bg/balgariya-ne-prilaga-evropeyskite-sanktsii-sreshtu-pusheneto-na-otkrito-n192942", "text": "България изостава в сравнение с останалите страни от ЕС по отношение на рестрикциите, които ограничават тютюнопушенето. За разлика от Европа в България все още масово има реклами на цигари, които пропагандират търговията с тютюневи изделия. В това отношение Министерството на здравеопазването все още има пасивна политика и има още какво да се желае в тази посока. Това стана ясно от думите на председателя на сдружението \"България без дим\" д-р Маша Гавраилова по повод вчерашния Световен ден без тютюнопушене. От Министерството на здравеопазването обещаха тази година да обърнат повече внимание на бездимните цигари в кампанията си, защото все още няма точни данни дали те са вредни. Според ръководителя на Световната здравна организация за България д-р Скендер Сила новите тютюневи изделия са толкова опасни, колкото и традиционните. Всяка година те убиват над 17 хил. души в България, а повече от два милиона българи продължават да пушат, допълни Сила.", "date": "2019.05.31", "title": "България не прилага европейските   санкции срещу пушенето на открито "}
{"url": "https://duma.bg/sliven-dava-po-edna-zaplata-za-novorodeno-ot-obrazovani-roditeli-n192943", "text": "Една минимална заплата за раждането на всяко дете ще получават родителите в Сливен, реши вчера общинският съвет на областния град. Финансовата помощ  важи само за пълнолетни жители на общината с минимум средно образование, които нямат задължения към общината. Припомняме, че предложението идва от БСП и зам.-председателят на партията и на Общинския съвет на Сливен Деян Дечев. Двадесет общински съветници подкрепиха идеята вчера, 9 бяха \"против\" и 9 се въздържаха. Кметът на Сливен Стефан Радев заяви, че за въвеждането на подобна финансова мярка ще трябват по около 1 млн. лева годишно. Сметките на социалистите обаче са за сума, близо три пъти по-малка. За ДУМА Дечев уточни, че миналата година в Сливен са родени 1403 деца, майките на близо 400 от тях са непълнолетни, което поставя града на челните места в негативната класация \"деца раждат деца\". \"Кметът само търси повод да не въведе мярката. Никой не знае колко от останалите 1000 майки са необразовани. Общината няма никаква представа какъв е демографският й профил. Как може да се прави каквато и да било дългосрочна политика за подпомагане на младите хора и за привличане на инвестиции в района, когато местната власт не знае какви хора живеят тук\", възмущава се той. Дебатът по точката, предложена от БСП, продължи близо час и половина. Дечев коментира, че се надява по този начин градът да стане предпочитан за раждане и отглеждане на деца от млади семейства. Той е категоричен, че работещите, образовани и квалифицирани родители трябва да бъдат стимулирани. Социалистът не смята, че идеята е дискриминационна, а подобни мерки са въведени и в други български общини.", "date": "2019.05.31", "title": "Сливен дава по една заплата за новородено oт образовани родители"}
{"url": "https://duma.bg/mvr-dvoyniyat-ubiets-ot-kostenets-se-samoubi-n192944", "text": "След триседмично издирване сагата с двойния убиец от Костенец Стоян Зайков приключи със смъртта му. Късно в сряда вечер от МВР съобщиха, че той се е самоубил при престрелка с полицията. Бившият затворник се е гръмнал в сърцето с пушка самоделка, 12 калибър, когато е бил обкръжен от баретите, обяви на брифинг вчера шефът на областната дирекция на МВР в София Николай Спасов. По думите му срещу бившия затворник не е използвана сила. Полицейският началник твърди, че беглецът се е почувствал в безизходица и това го е подтикнало да се застреля. Служителите на МВР не използват оръжие с калибъра, с което се е самоубил, твърди Спасов.  До разкриването на двойния убиец се е стигнало, след като полицията най-сетне разбрала в какъв район се придвижва. Цяла нощ продължиха огледите около оловния завод в Долна баня. Сигналът за Зайков не е от гражданин, а от граничен полицай. Действията на полицията са продължили между 20 и 30 минути, твърди Спасов. В последните 20 дни беглецът се е движил в района на Горна Василица, Долна баня и Свети Спас, село Костенец и вили Костенец. Официалната версия потвърди и вътрешният министър Младен Маринов.  Стоян Зайков бе в неизвестност от 9 май, когато бе открито тялото на бившата му приятелка, от която има дете. На 16 май бе открит мъртъв и братовчед на Зайков, който живеел в съседство с него.", "date": "2019.05.31", "title": "МВР: Двойният убиец от Костенец се самоуби"}
{"url": "https://duma.bg/rim-sofiya-otkriva-obrazovatelen-tsentar-n192901", "text": "Регионалният исторически музей на София открива нов информационно-образователен център в един от своите филиали. Той се намира на територията на Античния културно-комуникационен комплекс \"Сердика\" и ще бъде официално открит на 1 юни от 10.30 ч. Празничната програма включва серия от презентации, демонстрации и ателиета за деца. Темите са римски настолни игри, мозайки, монети и монетосечене, римско облекло и въоръжение.", "date": "2019.05.31", "title": "РИМ София открива образователен център"}
{"url": "https://duma.bg/akustichen-kontsert-s-pesni-na-15-ezika-n192900", "text": "Известната българска кънтри певица Лили Друмева (\"Лили ъв дъ уест\") и изпълнителят и китарист Краси Първанов (\"Toчка БГ\") ще направят акустичен концерт с песни на 15 езика. Почитатели и ценители са поканени на 1 юни от 20.30 ч. в клуб \"The Art Foundation\" (ул. \"Дякон Игнатий\" 19, до пл. \"Славейков\").", "date": "2019.05.31", "title": "Акустичен концерт с песни на 15 езика"}
{"url": "https://duma.bg/xix-rok-i-blus-fest-tsvete-za-gosho-n192899", "text": "Рок и блус фестивалът \"Цвете за Гошо\" ще се проведе на 1 и 2 юни на традиционното място - Южен парк, III част, на голямата поляна откъм бул. \"Гоце Делчев\". Фестивалът ще се проведе за 19-и път в памет на именития музикант Георги Минчев. Организатори са Столичната община и фондация \"София блус\".", "date": "2019.05.31", "title": "XIX рок и блус фест \"Цвете за Гошо\""}
{"url": "https://duma.bg/bolnite-ot-morbili-nad-800-vlastite-se-pritesniha-n192945", "text": "Директорът на Националния център по заразни и паразитни болести проф. Тодор Кантарджиев е притеснен, че регистрираните болни от морбили у нас са надхвърлили психологическата бариера от 800 случая. 156 от заболелите са в област Благоевград, а в София и крайните й квартали са 272, което е и най-голямото огнище в момента. 260 са заболелите в Самоков и Ихтиман, а в района на Дупница броят им бързо расте и е достигнал 77.  Изследваните серуми в Националната референтна лаборатория на над 30 болни деца са показали, че нямат антитела срещу тези заболявания, въпреки че на документи се водят ваксинирани. \"Най-лошото за ваксините е, ако пишеш, че си сложил ваксина, а не си ваксинирал. Тогава нещата стават много трудни\", предупреди Кантарджиев. Само някои от регионалните здравни инспекции са взели адекватни мерки, преди да настъпи епидемията, останалите провеждат кризисен пиар, твърди д-р Кантарджиев. Той препоръчва децата до 8-годишна възраст задължително да бъдат ваксинирани, да се извеждат повече навън, а помещенията да се проветряват, защото чистият въздух намалява риска от заразяване. Епидемичното разпространение на морбили е най-опасно за хората, които са в имунен дефицит, и децата, които по медицински показания не са ваксинирани, категоричен е той. Седмица след завръщане от чужбина да не се контактува с малки деца, особено с бебета до 15-месечна възраст, съветва Кантарджиев.", "date": "2019.05.31", "title": "Болните от морбили над 800,   властите се притесниха"}
{"url": "https://duma.bg/osadiha-uchitelka-zaradi-bito-dete-v-panagyurishte-n192941", "text": "Учителка от детска градина \"Пролет\" в Панагюрище е осъдена да плати обезщетение от 5000 лева за насинено момченце от групата, за която отговаряла. След инцидента родителите на малчугана са завели и спечелили гражданско дело пред Пазарджишкия окръжен съд. Искът за 26 000 лева срещу педагожката и детската градина е частично уважен.  Инцидентът е станал през 2017 г., когато малкият бил предаден на родителите си със синини от двете страни на лицето, по шията, по ухото. Учителката Павлина Ерова обяснила, че нараняванията били нанесени от друго дете, което целувало и хапало момченцето като израз на обич. По-късно пострадалото дете и баща му се връщат в градината да търсят обяснение, защото не вярват на тази версия, стига се до разгорещени разпри.  Пред магистратите учителката отново твърди, че травмите са нанесени от по-голямо момче, оставено в групата на най-малките. Съдебно-психологическа експертиза обаче показала, че част от нанесените травми не може да са от ухапване или падане, а от тъпи предмети, възможно е да са от човешка ръка. Сега учителката ще трябва да им плати и 1365 лева разноски по процеса, а родителите - 1054 на нея и малко над 900 лева на детското заведение за отхвърления иск срещу него за 26 000 лева.", "date": "2019.05.31", "title": " Осъдиха учителка заради бито дете в Панагюрище"}
{"url": "https://duma.bg/dilyana-nikiforova-napisa-kniga-za-balgarskiya-natsionalen-balet-n192902", "text": "Излезе книгата \"Българският национален балет в края на XX и началото на XXI век\". Авторка е примабалерината на Софийската опера и балет Диляна Никифорова, която описва историята на националния ни балет за последните 30 години от позицията на непосредствен участник в голяма част от постановките. Премиерата ще се състои днес, 31 май, след спектакъла \"Зорба Гъркът\" в Софийската опера и балет, където главната роля ще изпълни Диляна Никифорова. Проф. Владимир Игнатовски, д-р по изкуствознание, телевизионен и театрален критик, ще представи изданието, а всеки желаещ ще има възможност да купи екземпляр с автограф от примата Диляна Никифорова във фоайето на Операта.", "date": "2019.05.31", "title": "Диляна Никифорова написа книга за българския национален балет"}
{"url": "https://duma.bg/pepelyashka-na-rosini-s-nova-istoriya-n192898", "text": "Завладяващата приказна история за малкото бедно момиче, което се превръща в принцеса, тук е леко видоизменена - героинята живее с доведения си баща и неговите дъщери. Няма я и добрата фея.  Вместо нея действието ръководи наставникът на принц Рамиро, Алидоро. Няма тиква, няма магии. Елегантната режисура на Вера Петрова предизвиква усмивки дори там, където според либретото би трябвало да се чувстваме леко тъжни. \"Много ми допада тази трактовка, при която героинята ми е активна и жизнерадостна. Играла съм и версии, в които Пепеляшка е олицетворение на страданието, но предпочитам прочита на Петрова\", споделя изпълнителката на главната роля Оана Андра. Това, за което публиката на софийската \"Пепеляшка\" може да се досеща е, че за някакви си 40 секунди главната героиня се преоблича преди финалната си красива ария. Освен Андра, софийската публика ще се срещне на 2 юни с Хрисимир Дамянов, Атанас Младенов, Николай Петров, Ина Петрова, Благовеста Мекки-Цветкова, Евгений Станимиров.  Сценографията на младата, но набираща скорост с всеки следващ спектакъл Боряна Ангелова, е необичайна и в пълно съзвучие с режисьорския прочит. Диригент е Жорж Димитров. Принц Шарл-Филип Орлеански ще бъде гост заедно с 30 французи на представлението на \"Пепеляшка\" в неделя.", "date": "2019.05.31", "title": "\"Пепеляшка\" на Росини с нова история "}
{"url": "https://duma.bg/bezplaten-tsirkov-festival-za-malki-i-golemi-na-1-i-2-yuni-v-sofiya-n192897", "text": "Деветото издание на единствения международен фестивал за съвременен и социален цирк в  България - \"Мини арт фест\", ще бъде открито на 1 юни в 10 ч. на голямата сцена в Южен парк 2. В два поредни дни, под мотото \"Подарък за децата на София\", малки и големи почитатели на цирка ще могат безплатно да се забавляват с международни циркови спектакли, представления на някои от най-добрите български артисти и разнообразни циркови работилници. На 1 юни фестивалът ще бъде открит от Сорен Якобсен, посланик на Дания, и със спектакъл на традиционния партньор на събитието - културния проект \"Цирк Твас\" от Дания. Програмата на \"Мини арт фест 9\" ще продължи на 2 юни в кв. \"Факултета\" (75 ОУ \"Тодор Каблешков\") с разнообразни тренировки по жонглиране, акробатика и юнисайкъл, в които могат да се включат всички желаещи. Чуждестранният акцент в програмата са двата последователни пърформанса на 1 юни. От 19 ч. всички желаещи ще могат да видят френското цирково-театралното представление \"Фрийкове\" на Пол Кийтън, основано на движение, манипулация на обекти и магия. От 20 ч. същата вечер, отново на открито в парка зад хотел \"Хилтън\", ще се играе спектакълът \"Lonely Circus\" \"Падам, Паднах, Паднал\" - колаборация между съвременния цирков артист Себастиан Льо Гуен и електро-акустичния музикант Жером Хофман.  Сред задължителните акценти в програмата ще бъде и юнисайкъл шоуто на един от основателите на социалния цирк у нас - Галина Риом-Ройбек. Галина е родена в България, но израства в Дания, преди да се завърне и да участва активно в каузите на фондация \"Мини арт\". Социалният цирк е кауза, която спомага за личностното развитие на лица от рискови групи и тяхната пълноценна интеграция в обществото. Фондация \"Мини арт\" работи с деца от домове за настаняване от семеен тип в кв. \"Надежда\" - \"Алеко Константинов\" и \"Иван Вазов\" -  и ученици от СОУ 101 \"Бачо Киро\" в София. За втора поредна година, в рамките на фестивала, фондация \"Мини арт\" организира и международна конференция с цел развитие на съвременния и социален цирк в България. Темата на тазгодишното издание ще бъде \"Създаване на Център за социален цирк в София - 2020 г.\". Конференцията ще се проведе на 3 юни от 17 ч. във Френския институт в София. \"Мини арт фест 9\" ще има своеобразно продължение и в Пловдив на 4 и 5 юни, като част от проекта \"OdysseKaravana\" в рамките на Европейската столица на културата 2019.", "date": "2019.05.31", "title": "Безплатен цирков фестивал за малки и големи на 1 и 2 юни в София"}
{"url": "https://duma.bg/doyde-red-i-na-trinaysetata-cherna-kutiya-n192903", "text": "По традиция Международният фестивал за театър и съвременен танц \"Черната кутия\" ще се състои от 31 май до 6 юни в Пловдив. Девет международни събития от седем държави - Австрия, България/Япония, Израел, Италия, Румъния и Чехия, включват театър, пърформънс, съвременен танц, творчески срещи и филмови прожекции.  Официален гост ще бъде актьорът и режисьор Деян Донков. Присъствието му е знаково - фестивалът започва с творческа среща с него. Ще я води писателят и изпълнителен директор Недялко Славов, а на следващия ден ще бъде прожектиран документален филм за танцовия спектакъл \"Дневникът на Дракула\" на хореографката Мила Искренова, в който актьорът изпълнява главната роля. Официалното откриване в камерната зала на Драматичния театър е със спектакъла \"Маршрути\" на Експерименталната танцова академия в Залцбург, Австрия. Италианската артистична фактория/фабрика ще представи спектакъла \"Джон\", създаден в почит към авангардния американски композитор Джон Кейдж - пионер в областта на експеримента със звук и тишина. \"Хенри\" пък е спектакъл с участието на три танцьорки от Белгия, две от тях са авторки на концепцията и реализацията. Погребална фантазия в едно действие, без думи, но пълна с гласове. Чешкото представление е \"Горшек\" - историята за двама братя от митологичното плато на Горшек. Пиеса за двама актьори и две маски, която се разгръща в пространството на една стая. Трагикомедия, пълна с любов и омраза, жестокост, приятелство и клаустрофобия. На 5 юни в културния център \"Тракарт\" можем да видим \"Майсторите\", спектакъл от Израел. Композитор и кукловод, всеки  майстор в занаята си, се срещат около голямо пиано. От пръстите на композитора се появяват мелодии - носталгични и хумористични, а пред очите ни кукловодът създава живи същества от неживи материи. Режисура Маша Немировска, композитор Ана Сигъл, кукли Мария Гуревич. Същия ден в галерия \"Упарк\" е и премиерата на книгата на Теа Денолюбова \"Христо Мутафчиев: Черно на бяло\" съвместно с издателство \"Колибри\". Официалното закриване на 6 юни в Драматичния театър е със спектакъл на \"Студио М\" от Румъния със заглавие \"Елеватор\". Участват трима изпълнители. Да не пропуснем и пловдивското участие - то е на Държавния куклен театър, ще бъде представена най-новата му премиера \"Принцът на морето и принцът на земята\" - Япония/България. Постановка и сценарий Елена Панайотова, композитор Асен Аврамов, хореограф Росен Михайлов, сценография Юлияна Войкова-Найман. Партньори на фестивала са Министерството на културата, Община Пловдив, Италианският културен институт, посолствата на Австрия, Белгия, КЦМ 2000 АД, ДТ Пловдив, ДКТ Пловдив, Театър \"А парт\", Културен център \"Тракарт\", НГ \"Сценични и екранни изкуства\" и фондация \"Пловдив 2019\".", "date": "2019.05.31", "title": " Дойде ред и на тринайсетата \"Черна кутия\""}
{"url": "https://duma.bg/zashto-ne-vyarvame-a-n192938", "text": "Нещо в МВР е дълбоко сбъркано. Или поне много подозрително. На двайсетия ден от издирването му заподозреният за двойно убийство Стоян Зайков се намери. Мъртъв. В началото на издирването му прогнозите бяха, че ще стане така. Как \"специалистите\" от МВР не можаха да хванат един издирван жив. От времето на Тодор Димов-Чакъра, самоубил се през 2003-та под обстрел с гранатомети, командван от генерал главен секретар на МВР, до момента всички преследвани стигат до същия край. Такава беше съдбата на серийния убиец от Нови Искър Росен Ангелов. Да се самоубие поиска и Викторио, ликвидирал жестоко жена си и детето си в столичния кв. \"Надежда\". С времето стана ясно, че Чакъра не се е самоубил, а Викторио не е искал да се самоубива. Това обаче са детайли, за които на \"специалистите\" от МВР не им пука. Те сега трескаво, леко притеснено и твърде притеснително се оправдават, че не са пипнали Зайков. А ние трябва да им вярваме. За това, че Зайков се е самоубил след продължителна престрелка, а местните казват, че чули няколко изстрела. Трябва да им вярваме, че Зайков е влизал в чужди вили, къпал се, дори гледал телевизия. Новини. Как го установиха? Кой канал? Може ли да кажат - на базата на пийпълметрията... Крайно несериозно се отнасят към нас \"криминалистите\". Мислите ли, че човек, убил двама души, играл си на криеница с полицията 20 дни, ще вземе да се изкъпе, да гледа новини и да се гръмне със самоделка? Да, бе! Липсва му само бялата риза и самодивата. Залавянето на издирвани не е пиар акция, нито охрана на футболен мач. Едва ли някога ще стане ясно Зайков ли е убиецът от Костенец и какво точно е станало. Според полицията местните хора вече могат да спят спокойно. Спокоен сън в подобна \"система\"? Няма как да е масово явление. А може от МВР да са прави, че Зайков се е самоубил. Лошото е, че не им вярваме. Защо ли?", "date": "2019.05.31", "title": "Защо не вярваме, а?"}
{"url": "https://duma.bg/tochka-na-topene-n192939", "text": "Направо е отчайващо 30 години да се говори и пише едно и също нещо, щом стане дума за БАН, и нищо да не се променя. По-бързо или по-бавно, но неизменно погубване - това се случва с водещата научна организация на България, първата държавна институция в новата ни история, създадена преди точно 150 години. Страхотен юбилей честваме на академията тази година! Борисов раздава парите ни за какво ли не и къде ли не, но науката явно дотолкова не го интересува, че дори пиар с академията забрави да си направи. А на тържеството в БАН за 24 май не се яви ни един от ръководителите на МОН - в юбилейната година! Няма европейско лице на висок пост в ЕС, което да не хвали академията и учените ни, колчем дойде в България. Екип от водещи учени от Европа направи през 2009 г. одит на всичките й институти, изрече куп суперлативи и си отиде, а тук никой от властващите не даде вид да е чул нещо. Сред бюджетните институции БАН е тази, чиито субсидии от 1991 г. досега са нараснали най-малко. С голям зор добутаха бюджета й до 49,5 млн. евро - дори на Румънската академия се дава два пъти повече, а на СНРС във Франция и \"Макс Планк\" в Германия държавата дава над 1 млрд. евро! А иначе дейността на нашите учени, задачите им и проектите им са същите като на колегите им там. Какви ти лаборатории и какви условия за наука имат нашите тук. За заплатите не говорим, дори таксиметровите шофьори возят безплатно учените ни, като чуят, че работят в БАН. Отгоре на всичко у нас ги бройкат за \"феодални старци\", обаче ако \"изтекат\" в чужбина и там постигнат нещо, веднага ги изкарват велики. Е, че как няма да се втурнат младите учени масово да си уреждат живота и кариерата \"навън\". До 6 години съставът на БАН щял да се стопи наполовина, понеже 1300 ще се пенсионират. Не, хора, не затова ще се гътне академията. А защото няма желаещи сред младите да творят технологии на котлон и да ги одумват срещу жълтите стотинки, които получават.               ", "date": "2019.05.31", "title": " Точка на топене"}
{"url": "https://duma.bg/misteriyata-tragna-na-turne-v-evropa-n192904", "text": "Прочутият български женски хор \"Мистерията на българските гласове\" тръгна на поредното си турне зад граница. То започна вчера, 30 май, от Кутанс, Франция, на 38-то издание на джаз фестивала Jazz Sous Les Pommiers, чиито организатори в аванс определят участието на българките като едно от безспорните събития на проявата и където хорът ще сподели сцената с имена като Джошуа Редман и Рон Картър. Оттам съставът отлита за Барселона - на 1 юни с Лиса Джерард ще пее на един от най-влиятелните испански музикални фестивали \"Primavera Sound\", в който участват и тазгодишната носителка на \"Грами\" Карди Би, Ерика Баду, Тейм Импала.  Следват концерти в Порто, Лисабон, Брага (4, 5, 6 юни) и в Куийн Елизабет хол в Лондон (7 юни). Лондонското участие е второто за състава в столицата на Великобритания за тази година. Турнето завършва с три концерта в Полша - Варшава, Вроцлав и Шчечин (10, 11, 12 юни). Съставът представя най-новия си албум, \"БууЧииМиш\" съвместно с Лиса Джерард, издаден през май 2018-а. Миксът между традиционен български фолклор и музикалните вдъхновения на звездата от \"Dead Can Dance\", инструменталисти и бийтбокс се оказва изключително успешен. Публиката в различни държави ентусиазирано възприема смелия експеримент на продуцента на проекта Бояна Бункова от \"Шуберт мюзик пъблишинг\", осъществен музикално от композитора Петър Дундаков с добавени кавал, гъдулка, китара, контрабас и с участието на бийтбоксъра Скилър. \"След като преживяхме изцяло позитивната реакция на зрители в Германия, Швейцария, Полша, Франция, Италия и Холандия, гледаме смело напред. Готови сме за нови предизвикателства. В това отношение много ни помагат самият хор и неговият диригент Дора Христова\", споделя Бункова.  Седем концерта в три държави от началото на 2019 г. предхождаха началото на турнето във Франция, Испания, Португалия, Великобритания и Полша. Годината започна за \"Мистерията на българските гласове\" в Лондон, продължи с участие в Пловдив със симфоничен оркестър и с две оперни изпълнителки и с гостувания в \"Концертгебау\" - Амстердам, и в Айндховен (Холандия). Последваха нови три участия на хора в България - в зала 1 на НДК в София, в Търговище и Лом.", "date": "2019.05.31", "title": "\"Мистерията...\" тръгна   на турне в Европа"}
{"url": "https://duma.bg/limit-za-zhivot-n192940", "text": "Животът ни вече не е в божиите ръцe, а в ръцете на счетоводители лихвари. Които ще определят лимит за всеки наш ден. Не че досега не го правеха, но поредният опит е чист геноцид - болници спират химиотерапия заради лимити в здравеопазването. Какво друго е това нечовешко отношение към болни, които имат нещастието да живеят в страна, в която и смъртността, и заболеваемостта от рак са високи и в която все още няма данни за преживяемостта. Но идват лимитите, с които здравните корифеи казват: Мрете спокойно! И го казват самите те спокойни, вероятно с чувство на изпълнен дълг, с уговорката, че няма друг начин. В същото време управляващите вадят от общите ни пари във фиска за каквото си искат и когато си искат, опрощават милиони, заравят стотици хиляди в ненужни и нескопосани ремонти и строежи по \"преференциални\" цени. Но цепят стотинката на две за тези нещастници, които просто умират без време или се молят отчаяно за още някоя година живот. Управляващите правят кризисен пиар, когато злото отдавна е дошло заради това, че не са взели мерки. Като с епидемията от морбили, болест, която България беше оставила в миналото. И за която имаше податки още когато дойде при съседите. Лимити за съвестта няма.        ", "date": "2019.05.31", "title": " Лимит за живот"}
{"url": "https://duma.bg/bsp-dade-losha-otsenka-za-rabotata-na-kevr-n192896", "text": "Оценката за доклада на КЕВР, която даваме, е лоша. Това не ни дава основание да го подкрепим. Независимостта на един орган не означава, че от него нищо не зависи. Това заяви вчера депутатът от \"БСП за България\" Таско Ерменков в Народното събрание, което разгледа годишния доклад на Комисията по енергийно и водно регулиране (КЕВР) за 2018 г. По думите му има няколко основни аргумента за лошата оценка на доклада. На първо място той отбеляза, че не се посочват съществуващи проблеми в системата и има опит да се премълчи липсата на сътрудничество между КЕВР и изпълнителната власт, особено в областта на т. нар. водна реформа. Според депутата от левицата Манол Генов повече от година Законът за ВиК операторите някъде събира прах. Да не би икономически интереси да го държат на рафтчето, попита той. Според него КЕВР е съучастник в неслучващата се ВиК реформа. Той обърна внимание на казаното от Валентин Николов от ГЕРБ, че имало съпротива за неслучващата се ВиК реформа. \"Г-н Николов, имам само един-единствен въпрос - кой е принципалът на тези, които оказват съпротива? Кой назначава ръководните кадри в този сектор? Може би има различни икономически интереси по места тази ВиК реформа да не се случи\", заяви той. Все още продължава да липсват критериите, по които КЕВР ще вземе решение дали да разрешава продажбата на енергийни дружества от стратегическо значение, каза Ерменков. Според него, не на последно място, левицата няма да подкрепи доклада, защото в него не са отразени мерките, които комисията е предприела по отношение на съмненията за манипулация на продажбите на независимата енергийна борса. \"В резултат на това в доклада липсват не само изводи, но и предложения как да бъде подобрена работата в следващите години\", заяви Ерменков. Въпреки това мнозинството в парламента прие годишния доклад на КЕВР. \"За\" гласуваха 94 депутати, 29 - \"против\", и петима \"въздържал се\". По време на дебатите шефът на енергийния регулатор Иван Иванов се похвали, че през миналата година КЕВР не била допуснала резки скокове в цените на тока и парното. По думите му комисията се съобразила с нивото на доходите в България. Според него обаче все по-често цените за крайните потребители щели да се определят от външни фактори, сред които цената на въглеродните емисии, конфликтите в страните производителки на суров петрол, цените на природния газ и др.", "date": "2019.05.31", "title": "БСП даде лоша оценка за работата на КЕВР"}
{"url": "https://duma.bg/pusnaha-arestuvanite-sarbi-v-kosovo-n192888", "text": "Шестимата сърби, арестувани от спецчастите в Зубин Поток в сръбската част на Косово, бяха освободени. Съдия от Окръжния съд в Косовска Митровица отхвърли искането на прокуратурата на Косово за задържане на шестимата сърби. Според радио \"Контакт плюс\" съдията преценил, че няма достатъчно доказателства от прокуратурата за задържане на сърбите. Кметът на общината Срджан Вулович каза пред РТС, че е създадена комисия, чиято задача е да проучи всички престъпления на специалните сили на Косово и да изчисли всички щети. Той каза, че ще се обърне към всички юридически лица - от местните до Страсбург, и че ще бъдат наети най-добрите адвокати. Той отбеляза, че пребитите цивилни лица не са имали криминално досие и че някой трябва да отговаря за това. Инцидентът предизвика сериозно напрежение между Косово и Сърбия по-рано през седмицата, като президентът Александър Вучич дори нареди армията да бъде приведена в пълна бойна готовност. ", "date": "2019.05.31", "title": "Пуснаха арестуваните сърби в Косово"}
{"url": "https://duma.bg/moskva-nastoyava-za-garantsii-ot-es-n192889", "text": "Проектът за газопровод \"Турски поток\" отваря възможности за увеличаване на кооперирането между Русия и България, необходими са твърди гаранции от страна на Еврокомисията въпросните планове да не бъдат провалени от Брюксел. Това заяви руският външен министър Сергей Лавров за българското издание \"Международни отношения\" и руското \"Международен живот\", предаде РИА \"Новости\". Интервюто е дадено по повод 140-годишнината от установяването на дипломатически отношения между Русия и България. \"Разчитаме, че положителната динамика на политическите контакти ще послужи за засилване на практическото коопериране, на първо място в енергийната и в търговско-икономическата сфера. Още повече че потенциалът тук е доста солиден. Широки възможности за съвместно приложение на усилията открива проектът за газопровод \"Турски поток\". Неговото продължение по територията на България ще укрепи енергийната сигурност на страната. С оглед на печалния опит от \"Южен поток\" са необходими твърди гаранции от страна на ЕК, че настоящите планове няма да бъдат провалени от произволно решение на Брюксел\", заяви руският външен министър. \"Има добри перспективи за задълбочаване на взаимодействието, свързани с решението на София да възобнови строителството на АЕЦ \"Белене\". Русия има всички необходими технологии и многогодишен опит за работа за успешен рестарт на проекта. \"Росатом\" в момента разглежда възможни форми за участие в съоръжаването на атомната електроцентрала\", посочи Лавров. В отговор на въпрос за отношенията между Русия и ЕС Лавров отбеляза, че се надява здравият разум в крайна сметка да вземе връх и тези отношения да се върнат към нормалното си състояние на уважение и отчитане на интересите на двете страни. Според него днес отношенията между Русия и НАТО са навлезли във фаза на продължителна криза. Той отбеляза, че за да бъде възстановено доверието в световните дела, е необходим отказ от порочните методи на натиск и шантаж. Той изтъкна, че Черноморският регион днес особено се нуждае от разреждане на напрежението, и изрази увереност, че България като председател на Организацията за черноморско икономическо сътрудничество ще внесе своята лепта за тази цел. \"С удовлетворение констатирам, че въпреки усложнената ситуация в Европа, руско-българските отношения се развиват достатъчно динамично\", отбеляза Сергей Лавров. \"През тази година в повече от 30 града на България протече акцията \"Безсмъртният полк\". Използвам случая, за да изразя искрена признателност към българските приятели за тяхното съдействие в опазването на историческата памет\", изрази благодарност Сергей Лавров. ", "date": "2019.05.31", "title": "Москва настоява  за гаранции от ЕС"}
{"url": "https://duma.bg/lobisti-v-bryuksel-broykat-kato-glarusi-na-plazha-n192885", "text": "Едва ли сме забравили гларусите от соцепохата. С доказателства от практиката си, че всяка, която пожелаят, е тяхна, стъпваха като истински господари на плажа. Погледите им опипваха най-вече чужденките с неповлияна все още от слънцето кожа, което беше знак, че току-що са пристигнали и не са нечий запазен периметър. Обикновено, особено спасителите, си разпределяха териториите и се задоволяваха с каквото им се е паднало. Случваше се и да спорят, но намираха начин да решат кой да бройка и кой да се оттегли. Обиден беше не само подходът им при съблазняването, но и лекотата, с която част от девойките се съгласяваха. Забравяха приятели, семейство, род и родина. Някои дори пристигаха следващата година на същия плаж с надеждата да срещнат същия ухажор. Но ако него го нямаше, не униваха - старите сценки се повтаряха с нови гларуси. Европа се превърна в царство на цифрите. Пресмятат се гласове, проценти, преференции, мандати. Обсъждат се варианти за формиране на ново мнозинство, доколкото ЕНП и ПЕС не успяха да го излъчат нито поотделно, нито заедно. Коментират се възможностите за избор на нов председател на ЕП, както и на ЕК. И някак между капките минава Годишният доклад на ЕС за лобизма. А числата в него в много отношения са по-важни от изборните резултати. В Брюксел са се скупчили 25 000 лобисти. Няма грешка: двадесет и пет хиляди. При 751 евродепутати това прави по 33 лобисти на човек. Плюс общ годишен бюджет от милиард и половина евро, плюс луксозни офиси, плюс изпитани методи за разработка на политиците. Почти 70 на сто от лобистите работят за корпорациите, 20% са представители на региони и градове и едва 10 на сто са от гражданския сектор. Над хиляда големи световни концерна са представени в Брюксел. Чудно ли е тогава, че тъкмо те дърпат иззад кулисите конците за почти всички европейски решения? 90 на сто от парите, похарчени за влияние върху институциите на ЕС, идват от държавите от Старата Европа. Трябва ли в такъв случай да гадаем защо толкова рядко се действа в интерес на новите страни членки? Ето как става възможно да се вземат решения в полза на корпорациите, а не на гражданите. Разбира се, някаква регулация на лобирането има, но какво от това? И с нея, и без нея Брюксел позволява на концерните да държат активите си в сенчести финансови центрове и така да избягват данъчните си задължения. По силно занижени сметки това намалява данъчните приходи на страните от ЕС с 50 до 70 милиарда евро всяка година. Обичайното политическо представителство няма как да свърши тази услуга на едрия бизнес. По-лесно и по-икономично е да се въвлекат във финансови зависимости достатъчен брой депутати, отколкото да се купят милиони избиратели. Така се заличава границата между допустимия лобизъм и корупцията. Неслучайно според \"Трансперънси интернешънъл\" всеки трети депутат след мандата си в ЕП постъпва на работа в някоя голяма компания от Регистъра на лобистите. Достатъчно е да споменем само бившия председател на ЕК Барозу, станал съветник на инвестиционната банка \"Голдман Сакс\". Да си представим сега как брюкселските лобисти като бургаски гларуси бройкат новите евродепутати и по милкокалайджиевски ги примамват: \"Я, елате, пиленца, при батко!\" И как мнозина от ухажваните забравят партия, избиратели, род и родина. Несъмнено някои ще устоят на изкушенията, но въпросът не е в техния брой. А в премахването на системата, която корумпира. Дано току-що избраният ЕП го стори. Толкова хубаво звучи, та чак не е за вярване.", "date": "2019.05.31", "title": " Лобисти в Брюксел бройкат като гларуси на плажа"}
{"url": "https://duma.bg/kratki-novini-n192886", "text": "\"САЩ си играят с огъня с поредицата си от ходове, които сериозно застрашават развитието на отношенията между двете страни и двете армии, както и сериозно застрашават мира и стабилността в Тайванския проток\", заяви говорителят на китайското министерство на отбраната Ву Цзян на брифинг. Два американски военни кораба преминаха през Тайванския проток миналата седмица. Други действия, които разгневиха Китай този месец включват американските законодатели, одобряващи законодателството в подкрепа на Тайван, и среща между шефа по националната сигурност на Тайван Дейвид Лий и съветника по националната сигурност на Белия дом Джон Болтън.   Управляващата партия ФИДЕС на унгарския премиер Виктор Орбан не вижда много шансове да работи с крайнодясната група на италианския вицепремиер Матео Салвини в Европейския парламент. Това заяви началникът на щаба на Орбан, Гергели Гуляс, цитиран от Юронюз. \"Уважаваме италианския вицепремиер и италианското правителство, както и резултата, който отбеляза най-силната партия на Италия, Лига, в изборите за Европейски парламент\", заяви Гуляс на пресконференция. \"Въпреки това не виждам много шансове за сътрудничество на партийно ниво или в съвместна парламентарна група\", каза Гуляс. От Министерството на енергетиката на САЩ ребрандираха природния газ, произвеждан в страната, като \"газ на свободата\". Това стана в изявление, в което се съобщава за увеличение на износа. От ведомството уточниха, че разширяването на съоръжение в щата Тексас означавало, че повече \"молекули на американската свобода\" могат да бъдат произведени и изнесени по целия свят. Терминът \"газ на свободата\" е реминисценция за \"пържолите на свободата\", въведен в САЩ през 2003 г. като алтернатива на пържени картофи след противопоставянето на Франция срещу американската инвазия в Ирак.", "date": "2019.05.31", "title": "Кратки новини"}
{"url": "https://duma.bg/korab-potana-nasred-dunav-v-budapeshta-n192887", "text": "Унгарската полиция започва разследване относно една от най-тежките катастрофи с плавателен съд в унгарската история, при която загинаха 7 корейски туристи, а 21 други още са в неизвестност. Круизното корабче за разходки „Русалка” потъна в сряда вечерта в река Дунав в сърцето на Будапеща, след като се сблъска с друг плавателен съд в проливния дъжд. Лодката е превозвала 35 души, включително 30 туристи, трима екскурзоводи и двама души екипаж, като туристите са предимно южнокорейци. „Започна криминално разследване. Полицията разследва на място”, заяви полицаят Адриян Пал. Силите на реда показаха кадри от моста, на които се вижда как двата плавателни съда се сблъскват. „Потънал е за 7 секунди”, каза Пал, говорейки за „Русалка”. Полицията е заповядала всички кораби да спрат по река Дунав в центъра на Будапеща, се казва в изявление.", "date": "2019.05.31", "title": "Кораб потъна насред Дунав в Будапеща"}
{"url": "https://duma.bg/evrohold-planira-finansirane-ot-zapadni-banki-za-chez-n192891", "text": "\"Еврохолд\" ще използва финансиране от три западни банки за придобиването на българските активи на ЧЕЗ, съобщава ръководителят на холдинга Асен Христов в интервю за \"Лидове новини\". Журналистът на чешкото издание Ондрей Кутник е бил в България заедно с колеги от други чешки медии на посещение, организирано заради сделката. В интервюто Христов обяснява, че са водени разговори със седем банки, пет от които са изразили готовност да финансират покупката на българските активи на ЧЕЗ. Избрани са три от тези банки, които са западни и са в топ 10. От публикацията става ясно, че \"Еврохолд\" възнамерява да използва одиторските услуги на \"Грант Торнтон\", както и експертизата на руската \"Ренесанс Кепитъл\". Христов обаче подчертава, че тя няма да участва с финансиране в сделката. Интервюто е озаглавено с цитат от Асен Христов: \"Политиците стрелят по ЧЕЗ\", а материалът репортажно -  как от високия етаж от офиса си Христов вижда София на дланта си, а в активите му липсва единствено ЧЕЗ. Христов е представен като един от най-влиятелните бизнесмени, който има близки познанства в политическите кръгове. Попитан дали познава Цветан Цветанов, Христов подчертава, че го е срещал преди години, но познава много хора, което не означава, че се вижда с тях. Журналистът Кутник отбелязва, че целият борд на директорите на \"Еврохолд\" не е пропускал възможност да подчертае, че при тази сделка \"няма руски пари и руско влияние\".", "date": "2019.05.31", "title": "\"Еврохолд\" планира финансиране от западни банки за ЧЕЗ"}
{"url": "https://duma.bg/italianets-se-okaza-sobstvenik-na-vitosha-ski-n192890", "text": "Собственик на \"Витоша ски\" е Ерик Гумерер, съосновател и изпълнителен директор на италианската \"ТехноАлпин\", която е водещ производител на оръдия за изкуствен сняг в света. Това се разбира от декларация по Закона за мерките срещу изпирането на пари, подадена по партидата на \"Витоша ски\" в Търговския регистър, съобщава \"Капитал\". Изданието посочва, че контролът над \"ТехноАлпин\" и \"Юлен\" (концесионер на ски зоната в Банско) от години неформално се свързва с председателя на Българската федерация по ски Цеко Минев, който е единият от двамата големи акционери в Първа инвестиционна банка. През годините банката е основен кредитор както на \"ТехноАлпин\", така и на \"Юлен\", на което неотдавна известният скиор Марк Жирардели обяви, че е мажоритарен собственик. Според отчета на \"Витоша ски\" към края на 2017 г. задълженията му към банката са 16 млн. лева. Кметът на Банско може да бъде видян на снимка с неизвестния в България Гумерер при гостуването в Южен Тирол, където се срещнал с водещи компании, работещи в сферата на туризма и зимните спортове в района на Доломитите, сред които и TechnoAlpin. Компанията е доставчик на ски оръдия не само за \"Юлен\", но и за други зимни курорти в страната. През годините TechnoAlpin е била и сред спонсорите на ски купата в Банско. ", "date": "2019.05.31", "title": " Италианец се оказа собственик на \"Витоша ски\""}
{"url": "https://duma.bg/s-43-se-povishiha-zavodskite-tseni-n192892", "text": "За трети пореден месец през април заводските цени в България поскъпват. Общият индекс на цените на производител в България се покачва през април с 0,4% спрямо март, когато нарасна с 0,7 на сто, показват данни на Националния статистически институт (НСИ). В сравнение със същия месец на предходната година ръстът е 4,3%. По-сериозно повишение на цените на месечна база има в добивната промишленост - с 4%, и в преработващата промишленост - с 0,5%. При производството и разпределението на електрическа енергия има спад с 0,3%, показват още данните.  На годишна база увеличение на цените е регистрирано при производството и разпределението на електрическа и топлоенергия и газ - с 6,9%, в преработващата промишленост - с 3,5%, и в добивната промишленост - с 3,4%. В преработващата промишленост най-съществен ръст на цените има при производството на основни метали - с 5%, обработката на кожи и производството на изделия от обработени кожи без косъм - с 4,9%, и ремонта и инсталирането на машини и оборудване - с 4,3%. Индексът на цените на производител само на вътрешния пазар в България през четвъртия месец на 2019 г. също нараства с 0,4% на месечна база, както и с 4% спрямо април 2018 г. Индексът на цените на производител на международния пазар се покачва с 0,4% на месечна и с 4,7% на годишна база.", "date": "2019.05.31", "title": "С 4,3% се повишиха заводските цени "}
{"url": "https://duma.bg/zhelyazkov-naznachi-odit-v-grazhdanskata-aviatsiya-n192893", "text": "Министърът на транспорта Росен Желязков назначи одит в Главна дирекция \"Гражданска въздухоплавателна администрация\" (ГД ГВА), съобщиха от транспортното ведомство. Одиторите ще проверят изпълнението на контролните и регулаторните функции на главната дирекция за осигуряване на безопасността на гражданското въздухоплаване. Проверката включва и изследване на капацитета за изпълнение на контролната и административнонаказателната дейност, функциите по сертифициране и надзор, както и управлението на работните процеси в администрацията. До одита се стигана след зачестилите инциденти с малки самолети през последните месеци.  Желязков е разпоредил на ГД ГВА пълен анализ на нормативната уредба за безопасността на гражданската авиация, включително и за регулацията на т.нар. лека авиация. Също така е възложена проверка на всички летателни площадки на територията на страната. След приключване на проверките министърът ще представи резултатите пред Министерския съвет и ще предложи конкретни мерки в сектора.", "date": "2019.05.31", "title": "Желязков назначи одит в гражданската авиация"}
{"url": "https://duma.bg/globiha-tets-a-na-dogan-za-neaktiviran-studen-rezerv-n192894", "text": "Електроенергийният системен оператор (ЕСО) е глобил ТЕЦ \"Варна\", чийто официален собственик е почетният председател на ДПС Ахмед Доган, с 2 млн. лв. заради невъзможност да осигури студен резерв. Причината според \"Капитал\" е, че централата не може да осигури зададените от ЕСО мощности, тъй като не е ремонтирана отдавна и е било нужно да се направи спешен ремонт на котела. Обществените поръчки обаче са спрени с мотив, че \"Булгартрансгаз\" не може да осигури в рамките на 2019 г. необходимото количество природен газ за работата на три енергоблока. \"ЕСО извършва контрол на работата на съоръженията на ТЕЦ \"Варна\", както и на останалите производители чрез средствата за търговско измерване и за телеуправление и телекомуникация в реално време\", са съобщили от системния оператор пред \"Капитал\". Именно посредством тези средства през зимния период са установени проблеми в часовете, в които централата е работила общо около 300 часа, за което съгласно договора за предоставяне на студен резерв са наложени санкции от над 2 млн. лв. За една година - до края на юли 2019 г., ТЕЦ \"Варна\" получи над 27 млн. лв. от държавата, за да поддържа в готовност своите мощности в случай на недостиг на електроенергия в страната. През юни предстоят новите търгове за студен резерв, от които най-вероятно централата отново ще спечели.", "date": "2019.05.31", "title": "Глобиха ТЕЦ-а на Доган за неактивиран студен резерв"}
{"url": "https://duma.bg/tseliyat-v-byalo-n192884", "text": "Едно момче с честни очи и усмивка крачи из кулоарите на парламента. Радушно поздравява репортерите, ще кове социални закони и ще работи в името на България. Целият окъпан в бяло, Делян Пеевски се преобрази в редови депутат, а от ДПС полагат сериозни усилия да го представят като най-обичания и най-нужния в партията след иконата Доган. Хората много го ценят и го искат дори в Европарламента, но той ще е по-ефективен тук, на ползу роду.  Тази набиваща се на очи кампания за легитимация на медийния олигарх, когото знаем, че Брюксел недолюбва, отваря много въпроси. Пеевски ли се нуждае от ДПС, или ДПС се нуждае от Пеевски? Истина ли са прокрадващите се от месеци твърдения, че \"доброто момче\" е овладяло до такава степен партията, че Доган вече няма последната дума? Последователната атака срещу Порожанов, който в крайна сметка бе отстрелян, тръгна от свързани с Пеевски медии. Но пък топлата връзка между бившия вече земеделски министър и почетния председател на ДПС е публична тайна. Следва въпросът кого обслужи омаскаряването на Порожанов и защо сега се случват рокадите в земеделието, което от години си е порцион на ДПС. Изчистването на образа на Пеевски идва няколко месеца преди края на мандата на главния прокурор. Вече започват залаганията Кой ще посочи следващия. Триъгълникът Борисов - Цацаров - Пеевски ще бъде разсечен. А битката за запазване на статуквото със сигурност ще е жестока. Защото залогът е имиджът на единия, плюс бизнесът на втория.  Вижда се - работа за вършене има. И то много. Ще я маскират зад депутатстване и законотворчество. Зад кулисите ще вървят преговори за поредното овладяване и разпределяне на държавни ресурси и власт. Затова \"златното момче\" на ДПС ще се усмихва и ще любезничи с репортерите. Борисов ще кара джипа и ще се снима с народонаселението. Цацаров ще разпорежда фиктивни проверки, КПКОНПИ ще им пази гърба. Избирателите ще ваканцуват, ще търкат лотарийни билетчета и ще висят в километрични задръствания по магистралите Му. За нас - розово бъдеще. А те - целите в бяло.", "date": "2019.05.31", "title": "Целият в бяло"}
{"url": "https://duma.bg/stokite-poskapvat-zaradi-nova-ekotaksa-n192895", "text": "Догодина или най-късно през 2021-ва ще бъде въведена нова, модулирана екотакса, която ще се събира за разделното събиране на боклука. Това предвиждат стратегиите на Евросъюза за кръговата икономика и за пластмасите, обяви вчера изпълнителният директор на \"Екопак България\" Тодор Бургуджиев при представянето на годишния отчет на дружеството. Какъв ще бъде техният размер и как те ще повлияят върху цените на стоките, все още е рано да се каже, но със сигурност ще има поскъпване, допълни той.  Според Бургуджиев най-справедливо е такса смет да се определя на принципа \"замърсителят плаща\", а не както е в момента, според данъчната оценка на имота. Затова в обозримо бъдеще ще бъдат въведени \"умни контейнери\" за разделно събиране на боклука. Те ще го теглят и ще издават касови бележки. В бъдеще, освен че ще бъдат олекотени, пластмасовите бутилки до 3 литра ще се произвеждат с неотделяеми капачки. Етикетите върху тях ще бъдат от същата материя, от която са направени и основното тяло и капачката, с цел да се оптимизира рециклирането им.  Проблем според Бургуджиев създава рециклирането на капсулите за кафе. Те са малки, но в тях има едновременно пластмаса, алуминиево фолио и кафе. На никого не му се занимава с тях, въпреки че у нас има добре развита рециклираща индустрия.  Предстои и откриването на завод за преработка на пластмасови торбички в Елин Пелин. Осем вида пластмаси има на пазара за рециклиране у нас. 500 лв. струва тон пластмаса от бутилки. Полиетиленът пък е с отрицателна цена, защото в Западна Европа не го преработват, а плащат по 100 евро на тон някоя държава от Изтока да го купи. В България също се внасят отпадъци. Циментовият завод в Девня работи с РДФ гориво, което се внася от Италия, поясни Бургуджиев. Според него и през 2018 г.  компанията \"Екопак България\" е запазила лидерството си с над 40% пазарен дял. Общо дружеството е оползотворило 101 000 т отпадъци. Неговата дейност покрива 2,5 млн. души от населението.", "date": "2019.05.31", "title": "Стоките поскъпват заради нова екотакса"}
{"url": "https://duma.bg/prikazni-geroi-praznuvat-na-obnoveniya-slaveykov-n192874", "text": "По случай Деня на детето - 1 юни, Столичната библиотека ще празнува на обновения площад \"Славейков\" заедно с актьори, художници и детски автори. В Мраморното фоайе в 10 ч. ще се открие фотоизложбата \"Очи между клоните\" на 17-годишния Алпер Османов. Младият фотограф ще запознае децата с приказните диви животни и природа, за бъдещето на които всички трябва да положим усилия. В Американския център от 10 до 11 ч. и от 12 до13 ч. ще има демонстрация на 3D писалки, работа с триизмерен принтер и роботите Finch за по-големите. От 11 до 12 ч. приказни герои ще забавляват децата с много изненади и награди. Ще се проведе и конкурс за най-атрактивна маска и костюм. От 11 до 13 ч. - арт ателие с художника Христо Кърджилов. Малчуганите ще творят, а най-добрите произведения ще бъдат изложени в Детския център. От 13 до 14 ч. - представяне на специално разработеното помагало за нуждите на деца с дислексия: книгата игра \"Тити рисува букви\". Театърът на маса на английски език ще започне с Барбароните и ще продължи с множество забавни игри и задачи за децата от 14 до 15 ч. Фондация \"Четири лапи\" гостува с интересни презентации и ролеви игри за участниците от 15 до 16 ч. На площада ще бъде и мобилната библиотека \"Библиобус\", от който децата ще могат да си вземат книги. Специален гост ще бъде преводачката Мария Енчева и двамата й сина. През целия ден ще има много музика и игри. Всички желаещи малчугани ще получат едногодишни безплатни читателски карти за библиотеката на София. Детският център ще работи на 1 юни с удължено работно време - от 9 до 17 ч. При лоши атмосферни условия всички събития ще се проведат в Детския център на Столичната библиотека.", "date": "2019.05.31", "title": " Приказни герои празнуват на обновения \"Славейков\""}
{"url": "https://duma.bg/za-grafa-posledno-n192880", "text": "Има ли още какво да се каже за станалия исторически ремонт на столичната улица \"Граф Игнатиев\", или всичко вече е ясно, обяснено и простено? Остана ли още интерес към дефектите, ефектите, пропуските, обвиненията, оправданията, или от шумоизолираните релси и кривите плочки се вълнуват само малцината търговци по улицата и живеещите в района? Не ни ли дойде до гуша на всички от перките, ограничителите, скъпите пейки, лошите наклони и къртенето на току-що поставените настилки? На пръв поглед темата се изчерпа. Страницата с поредния неугледен и скандален ремонт би трябвало да е затворена с окончателното предаване на обекта преди дни. Въпросите обаче остават - и за направеното досега, и за бъдещия живот на \"Графа\". Поглеждайки назад към последните месеци, едва ли някой си прави илюзиите, че изненадите по реконструираната зона 2 няма да продължат. Миналото е много показателно за очакваното бъдеще. А то бе изпълнено с толкова много абсурди, че е цяло чудо как изобщо се стигна до завършването на обекта. Той започна с гръмки обещания и фанфари точно преди една година с премахването на трамвайните релси и обещанието, че всичко ще приключи през октомври. Да, ама не. През този месец не само краят на ремонта не се виждаше, не само общественото внимание се фокусираше върху криви плочки и некачествено изпълнение, но избухна и скандалът с нарушаването на Закона за обществените поръчки и влагането на неподходящи материали със съмнителен ефект в проекта. Една виброизолационна подложка, коствала 160 000 лева повече на общината, доведе до оставката на столичния зам.-кмет Евгени Крусев. Гюрултията около неговите действия, бездействия и бъдеще обаче бе засенчена от едни прости ограничители, положени по протежението на улицата. Оприличените на акулски перки каменни блокчета разбиха не само много носове, но и илюзиите, че позорните истории са вече в миналото. Драмите продължиха със забавеното над два месеца възстановяване на движението на трамваите по улицата, което създаде допълнителни неудобства на столичани. Последваха нови несгоди с плочки, разкопавания на наскоро поставени, липса на наклон за изтичането на дъждовните води, за да се стигне до надгробната плоча на общината. Умопомрачителната уж водна стена, поставена на пл. \"Гарибалди\" довърши столичани през март, а спешното й отстраняване доведе до поредната финансова загуба - този път от 24 000 лева.  На фона на всички неблагополучия, неглижирано отношение на общината, прехвърляне на отговорностите някак нелепо и не на място изглеждаше цялото общинско внимание, с което бяха отрупани новите ограничители, сменящи опасните акулски перки. Комисии, посещения на място, заседания на множество експерти съпътстваха новия избор на колчета в името на гражданската безопасност. И така в шеги и закачки се стигна до 28-29 май, когато злополучният обект бе проверен, предаден, отчетен. Това обаче съвсем не ознаменува чакана победа и отлични резултати. Оказа се, че ремонтираната зона е пълна с дефекти, които няма да бъдат отстранени. Столичани ще трябва да се примиряват с неравностите, фугите, вдлъбнатините, защото в крайна сметка може да не са естетични, но и не пречат. С това признание от общинските власти на най-високо ниво лъсна безсилието и неумението да се справят с мащабен ремонт и на кметското ръководство, и на изпълнителя в лицето на \"Джи Пи Груп\", и на проектанта, и на надзорника, и не на последно място на простия работник. С признанието си за незадоволителното качество на определени участъци, които няма да бъдат поправени, Фандъкова окончателно си сложи неизтриваемата черна точка. А тя в никакъв случай няма да изсветлее само защото са наложени глоби на изпълнителя. Заплахата за санкции досега бе добро извинение пред столичани, даваща надежда, че нещата ще се променят към добро. На финала обаче се оказа, че те са били безполезни - не са действали предупредително, нито възпиращо, не са довели до никакъв положителен ефект за изгледа на емблематичната улица.  В процеса на обобщаване на работата и на резултатите от нея Фандъкова нямаше как да избяга и от конкретното цифрово изражение на нейните закани, тоест - колко пари е струвал проектът и с колко е бил наказан изпълнителят му. Сметката трябваше да покаже, че като работата не е качествена, поне да е евтина. Оказа се, че цената не си заслужава неприятностите. Близо 24 млн. лева струва цялостното обновление на участъците от зона 2. По план толкова пари трябва да получи \"Джи Пи Груп\" за знаковата улица, за площадите \"Славейков\" и \"Гарибалди\", както и за пространството пред храма \"Свети Седмочисленици\". Въпреки огромната сума, основно идваща от европейско финансиране, некачествените дейности и неуредици по изпълнението на проекта са заплатени съвсем на дребно. Едва 290 000 лева глоби са наложени от общината, стана ясно през последните дни. От тях 109 000 лева е санкцията за строителя за лоша работа, 57 000 лева - за повредени дървета при ремонта на ул. \"Солунска\", 3000 лева за непочистени площи при предаването на обекта... Така и не бяха изпълнени обещанията за санкциониране при забавяне с 200 000 лева на ден, защото всъщност забавяне нямало?!  Доста по-високи суми трябва да загуби изпълнителят на мащабната поръчка, за да се стресне и да заслужи милионите, независимо дали те идват от европейския или българския джоб. Реконструкцията на 40 дка площ в крайна сметка се оказа нагледен пример за безотговорно пилеене на обществени пари. Ремонтът по \"Графа\" не е прецедент, но е ярък образец по какъв модел на поведение ще се върви оттук нататък - и от страна на общинските власти, и от страна на изпълнителите. А в София предстои осъществяването на поредица от важни проекти. Един от най-важните е за обновление на пространството пред църквата \"Света Неделя\". Какъв ли резил ни очаква там?", "date": "2019.05.31", "title": "За \"Графа\"... последно?"}
{"url": "https://duma.bg/datata-n192879", "text": "МЕЖДУНАРОДЕН ДЕН ЗА БОРБА ПРОТИВ ТЮТЮНОПУШЕНЕТО. Обявен е по инициатива на Световната здравна организация. За първи път се отбелязва през 1988 г. По данни на СЗО тютюневият дим убива годишно около 6 млн. души, от които 600 000 са т.нар. пасивни пушачи.  1809 - УМИРА ЙОЗЕФ ХАЙДН, АВСТРИЙСКИ КОМПОЗИТОР (Р. 1732 Г.). Изключително продуктивен творец, наричан Бащата на класическата симфония и на струнния квартет. Творчеството му включва 104 симфонии (една от най-известните е 101-ва), над 70 струнни квартета, инструментални концерти, 52 сонати за пиано, 24 опери, ораториитe \"Сътворението\" и \"Годишните времена\", обработки на народни песни. 1859 - В ЛОНДОН Е ПУСНАТ ДА РАБОТИ ЧАСОВНИКЪТ БИГ БЕН. Разположен на 96-метровата кула на парламента на Обединеното кралство, той се чува в целия свят, защото микрофоните на радиослужбата на Би Би Си предават неговия звън всеки час. Циферблатите на Биг Бен гледат към четирите посоки на света и са направени от бирмингамски опал. Часовите стрелки са излети от чугун, а минутните са направени от меден лист. Минутните стрелки за една година изминават общо 190 км. 2001 - \"ВЕЛИК Е НАШИЯТ ВОЙНИК\" Е ОБЯВЕН ЗА ХИМН НА БЪЛГАРСКАТА АРМИЯ. Маршът е създаден край Охридското езеро през 1916 г. по време на Първата световна война. Между две сражения Михаил Шекерджиев, редник в 23-ти Шипченски полк, композира за една нощ мелодията по текст на журналиста подпоручик Константин Георгиев. На следващия ден тя е изпълнена от импровизиран войнишки хор от 23-ти пехотен Шипченски полк. Днес е Ден на военните духови оркестри. Първият военен духов оркестър в България е създаден през април 1879 г. 2002 - ЗА ПЪРВИ ПЪТ СВЕТОВНОТО ПЪРВЕНСТВО ПО ФУТБОЛ СЕ ПРОВЕЖДА ИЗВЪН ЕВРОПА И АМЕРИКА. Домакини на ХVІІ международен турнир са Южна Корея и Япония. На финала Бразилия побеждава Германия с 2:0. Така бразилците си осигуряват първото място на световни финали за пети път. Бронзовите медали са за Турция, четвърти е отборът на Южна Корея. Голмайстор е Роналдо (Бразилия) с 8 гола, а Оливър Кан (Германия) е обявен за най-добър играч. 2006 - УМИРА ПРОФ. МИНЧО СЕМОВ, СОЦИОЛОГ И ПОЛИТОЛОГ (Р. 1935 Г.). Инициатор за създаването на специалността \"Политология\" в СУ (1985-1986) - първата академична институционализация на тази наука в България. Ректор на Софийския университет (18 ноември 1985 - 15 ноември 1989). 2014 - УМИРА ТАНЯ МАСАЛИТИНОВА, АКТРИСА (Р. 1922 Г.). Татяна Николаевна Масалитинова-Есауленко е играла в Народния театър \"Иван Вазов\", театър \"Сълза и смях\", Театър 199 \"Валентин Стойчев\", в Габровския театър. Участвала е във филмите \"Точка първа\", \"Рицар без броня\". Народен артист, носителка на ордени и награди.", "date": "2019.05.31", "title": "Датата"}
{"url": "https://duma.bg/veshtitsi-i-magosnitsi-na-1-yuni-v-zala-balgariya-n192875", "text": "Вълнуваща приказка - балет за \"Вещици и магьосници\", за феи и елфи очаква своята публика от малки и пораснали деца на 1 юни от 19 ч. в зала \"България\". Постановката е по музика на композитора Камий Сен-Санс, с аранжиментите на цигуларя Иван Пенчев от Кварто квартет, който ще бъде едновременно солист и диригент. А 80 нежни балерини на \"Вая денс студио\" ще разказват приказка за завладяващи герои. Ефирните танцьорки в образи на приятелки и врагове, на черни котки, на елфи и на феи под хореографията на Ваня Рошкова ще излязат на сцената сред вълшебен дъжд, отровна гъба и облаци детективи, вдъхновени от красиви музикални творби, някои от тях изпълнявани за първи път в България. Най-главната вещица на всички ще бъде актрисата Яна Грозданова, която ще влезе в ролята на разказвач. След отличения преди дни музикален спектакъл \"Кармен - история с рози\", с награда на БНР \"Музикант на годината\" в категорията \"Проект на годината\", Кварто квартет заедно с \"Вая денс студио\" пак ще изпълни зала \"България\" с лирична музика и съвършена красота. Отново заедно са подготвили провокативна и красива изненада за ценителите на музикалното и балетното изкуство. Инструменталистите от Кварто, които са част от състава на Софийската филхармония, са не само прекрасни ансамблови изпълнители, а и забележителни солисти. Заедно с тях ще свирят пианистът Стефан Врачев, виолончелистът Димитър Тенчев (Кварто квартет), флейтистът Мартин Павлов, обоистът Вълчан Вълчанов, арфистката Деница Димитрова, кларинетистът Атанас Илиев, научи ДУМА от Борислава Лазарова, комуникации и пиар Кварто квартет. \"Това е най-смелото ни приключение с музиката на Сен-Санс - разкриват от Кварто за този концерт. - Едва ли някой е виждал Introduction and Rondo capriccioso, Havanaise, Africa, Dance Macabre и други подобни виртуозни творби заедно с балет. Е, в ХХI век в зала \"България\" се случват и такива чудеса. Предполагам, ще се влюбите в тази музика, създадена с много талант и типично френско чувство за изящна брилянтност.\"", "date": "2019.05.31", "title": " \"Вещици и магьосници\" на 1 юни в зала \"България\""}
{"url": "https://duma.bg/tsska-vzima-i-spas-delev-n192870", "text": "ЦСКА се опитва да вземе и Спас Делев. Националът е свободен агент, след като договорът му с Погон Шчечин изтече. От ръководството на полския клуб намекнаха, че следващата дестинация пред него е именно българският шампионат, съобщи полският сайт pogonsportnet.pl. Според него двете страни вече са на финалната фаза от преговорите и се очаква още до края на тази седмица да има утвърдителен отговор от бързака от село Ключ и той да подпише договор за 2 години. На \"Армията\" вече пристигнаха нападателят Тони Уот (Шот), халфът Денис Давидов (Рус), плеймейкърът Диего Фабрини (Ит), както и друг национал - левият бранител Петър Занев. От \"Армията\" си тръгнаха хърватският вратар Данте Стипица и холандският защитник Стивън Перейра. Техните договори с клуба изтекоха и те ще продължат кариерите си в други шампионати, съобщиха \"червените\". На \"Армията\" може да се завърне и стражът Георги Китанов, който през сезона игра под наем в Черно море, но бе изгонен от \"Тича\" заедно с още петима \"моряци\" по подозрения за договорка именно с ЦСКА.", "date": "2019.05.31", "title": "ЦСКА взима и Спас Делев"}
{"url": "https://duma.bg/dara-ekimova-pee-sas-sleng-n192871", "text": "Шестнайсетгодишната наследница на Дими от \"Сленг\" сериозно се е захванала с възраждането на красивата и смислена българска музика, написана от баща й и музикантите от групата. Броени дни след като пусна новото си видео \"Пробвай се\", посветено на проблемите на днешните тийнейджъри, пристрастени към социалните мрежи, Дара Екимова се е посветила на усилена подготовка по втория концерт Slang By Dara Ekimova.  Премиерата на трибюта предизвика истински фурор и малко повече от месец по-късно заедно със Станислав Петров -  Стенли - клавир, Иван Попов - китара, Николай Николаев - барабани, и Илия Ранков - бас китара, гласовитата певица очаква ценителите на музиката в столичния Sofia Live Club днес, 31 май, от 22 часа. На сцената ще се качат Георги Симеонов - JJ, който през миналата година прослави името на България в рамките на \"Евровизия 2018\", когато заедно с групата \"Екуинокс\" стигна до престижните челни позиции с изпълнението на песента Bones. Певицата Кали е изненадващият гост. Звездата ще се завърне в автентичната фолклорна магия и заедно с Дара Екимова ще изпълни една от най-нежните и лирични български народни песни.", "date": "2019.05.31", "title": " Дара Екимова пее със \"Сленг\""}
{"url": "https://duma.bg/v-sasht-narichat-detsa-na-koli-n192872", "text": "През миналата година 109 родители в САЩ са нарекли новородените си деца Тесла. Дали на прочутия изобретател, или на електромобилите на Илон Мъск, всъщност името дори бележи спад в популярността си, защото през 2017 г. то е било дадено на 143 бебета. Любопитно е, че над три четвърти от малките Тесла са момиченца, но има и момченца. Популярността на това име всъщност е намаляла доста през 2018 г. спрямо 2017 г. за сметка на всевъзможни имена от сериала \"Игра на тронове\". Да кръстиш детето си на любимия автомобил, явно не е рядко явление в Америка, защото в регистъра има 40 Лексъс, 419 Форд, 19 Ауди и 3393 Бентли. Популярни са също Чеви (от Chevrolet, 176 бебета) и Мерседес (236, но трябва да се отбележи, че в испаноезичния свят това си е популярно име още преди появата на едноименната автомобилна марка).", "date": "2019.05.31", "title": "В САЩ наричат деца на коли"}
{"url": "https://duma.bg/zabavleniya-i-podaratsi-ochakvat-malki-i-golemi-n192873", "text": "Незабравим уикенд с много забавления и подаръци очаква малки и големи в столицата. На 1 и 2 юни Paradise Center ще се превърне в място, изпълнено с много детски усмивки и още повече смях. Празникът започва в събота от 11 ч., когато специалното внимание ще е насочено към най-малките. Вълнуваща бебешка надпревара по лазене ще се проведе на предварително обособена и обезопасена площадка. Забавлението за малчуганите ще продължи от 16 ч. с куклено Мъпет шоу, организирано от социалния проект \"Маргаритка\" и националната инициатива \"Приказки без край\". Любимите герои ще разкажат и покажат на живо и чрез видео важните навици, които децата трябва да си изградят. На следващия ден, 2 юни, забавата ще продължи с уникален Dance battle. Точно в 17 ч. на Водната сцена в търговския център ще излязат 50 деца, разпределени в две възрастови групи, които ще демонстрират пред публиката танцовите си умения. Специално жури ще оценява малчуганите и ще им раздаде много награди. Веднага след спиращите дъха танци точно в 19 ч. ще започне концерт с Ева Пармaкова и Йоана Димитрова. Те ще изпълнят хитовете си и ще заредят публиката с положителни емоции. А от 19,30 ч. в Playground ще се състои семейна надпревара по боулинг, която ще изпита колко точно и прецизно могат да се прицелват посетителите. Всички, които желаят да се включат в активностите, имат възможност да се запишат на бюро \"Информация\" до 31 май. Местата са ограничени.", "date": "2019.05.31", "title": " Забавления и подаръци очакват малки и големи"}
{"url": "https://duma.bg/boyko-borisov-sanuva-san-n192881", "text": "Българският премиер сънува лош сън. Станала е война между НАТО и Русия и България трябва да участва, нали така самият той е казал, че при война между НАТО и Русия ние ще се бием на страната на НАТО. При него са министърът на отбраната Каракачанов и Цецо Цветанов. Каракачанов докладва, че Българската армия не ще да се бие срещу Русия, Корнелия Нинова и русофилът и коалиционен предател Волен Сидеров обикаляли гарнизоните и ги подкокоросвали. - Трябва аз и ти да дадем пример - казва Цецо. - Ти като премиер, а аз да поизчистя имиджа си.- Аз, докато шарех из Америка през годината, изкарах там и един курс за пилот на F-16. Ти ще пускаш ракетите и ще стреляш с картечницата. Самолетът е готов, време е да излитаме.  Борисов се сеща, че някак си някога, не помни обаче кога и къде, е изкарал курсове за боравене със стрелковото въоръжение на този самолет.  - Абе този F-16 наистина ли е най-добрият американски изтребител, няма такъв по света, както уверявахме народа? Нали поисках да се купи най-добрият изтребител, летците ни да надделяват и да не стават пушечно месо? - Е - смутолява Каракачанов - американцитe имат там още F-22 и F-35, последни поколения, но нали знаеш, не са ни по джоба. Но и F-16 ще ни свършат работа. - А руснаците какво имат? Чувах за някакъв Су-57, а и може китайците да са им дали техния J-20 - и двата били пето поколение. - Този изтребител, с който руснаците се хвалят, че ще го пуснат на въоръжение тази година, май още не са го пуснали, а и не сме чували китайците да са им продали техния самолет - казва Каракачанов. Поуспокоен, Борисов облича униформата и с Цецо се качват в самолета. Летят високо в небето и не виждат вражески изтребители. И изведнъж - тряс, удря ги ракета, дявол знае откъде е излетяла, може и да е от Камчатка. Самолетът се разпада на парчета, а Борисов и Цецо се възнасят към небето. Посрещат ги двама ангели и ги оставят да чакат на някаква дълга опашка пред свети Петър, който пуска когото трябва при Господ. - Аз не мога да чакам - възмущава се Борисов. - Аз съм Доктор на науките, генерал, премиер, знаят ме из цяла Европа, да не споменавам Западните Балкани, където ме боготворят, мен папата лично ме е галил по главата! Леко смутен, един от ангелите вади айфон и звъни лично на свети Петър. После оставят Цецо да виси на опашката и го отвеждат директно при Господ. Господ Бог седи на висок трон и Бойко Борисов е шокиран да види, че това Господ е Тодор Живков. Но е успокоен, щом Тодор Живков е Господ, сигурно ще го прати в рая. Господ обаче го поглежда намръщен, нещо е сърдит. - Я кажи бе, Бойко - пита той, - когато те приемахме в БКП преди демокрацията, ти кле ли се в светлото комунистическо бъдеще и че ще си верен на партията? Кле ли се в братската дружба със Съветския съюз? Как така сега си станал върл антикомунист и говориш, че комунистите били кръвопийци? И че те убили дядо ти на 9 септември, защото бил николапетковист? Че на 9-и нямаше николапетковистка партия, а самият Никола Петков беше в правителството на ОФ, аз съм жив свидетел, бе? А сега си и тръгнал да воюваш с Русия, дето ни освободи от турско робство? Борисов гузно мълчи, а Господ се разгорещява още повече, очите му хвърлят мълнии. - И защо спря \"Южен поток\", дето щеше да осигури стотици милиони на държавата транзитни такси и евтин газ, а сега ще взимаш газ от Турция, дето, ако не им уйдисваш, винаги може да ти спрат кранчето? - Стойнев го спря \"Южния поток\" - оправдава се плахо Борисов, но Господ му размахва един вестник и чете на глас заявлението на тогавашния му вицепремиер Румяна Бъчварова как българският премиер спрял \"Южния поток\". Че и АЕЦ \"Белене\". - И кой ти е дал право да ме копираш? - продължава разгневен Господ. - Всички знаят, че аз съм син на народа. Единствен. Откъде накъде сега и ти се извъди дете на народа, втори син? И как си се докарал и тебе да те мислят за Тато, когато аз съм Тато, единственият? Я го пратете този в ада и го набутайте там в казана с катрана - разфучава се Господ и изведнъж се появяват отнякъде Елена Йончева в камуфлажна униформа и Десислава Иванчева, двете го гледат страховито, те са временно командировани на небето, за да съпроводят Борисов до пъкъла. Йончева държи вила, да го бута с нея по-надълбоко в катрана, а Иванчева държи белезници и пранги, тя няма нетърпение да го му ги сложи. - Ама моля те, другарю Живков, извинявай, де, дядо Господ. Аз и много добри неща съм свършил, що магистрали съм построил, що лентички съм прерязал, на бедните коледни и великденски надбавки. Помниш ли и как те охранявах, когато те бяха сложили под домашен арест и всички те отбягваха? Лицето на дядо Господ се смекчава. - Е, няма да си кривя душата, така беше. Добре, ще си помисля още. Вие се връщайте на земята - казва той на Йончева и Иванчева и нарежда на ангелите - откарайте го в чистилището, докато реша какво да го правя, и му дайте колкото е там в България минималната пенсия, 200 лева ли е, там някъде, да види как се живее с такава пенсия. Бойко Борисов се събужда изпотен, но и щастлив, че се е прекъснал този отвратителен сън. Пие чаша студена вода, ляга и пак се унася. Но наново му се присънват Цветанов и Каракачанов. - Шефе - казва му Цецо, - армията не ще да се бие с руснаците, трябва да дадем пример, самолетът е готов, да се качваме. Цецо току-що се е върнал от празника на чевермето в Родопите, свалил е потурите и калпака и е надянал пилотска униформа. - Без мен - казва Борисов, - мен не може да ме убият, защото държавата ще остане без премиер. Каракачанов, качи се ти, нали си министър на отбраната. И се разпоредете там, ако има нощни бомбардировки над столицата, да има навсякъде затъмнение и хората, нали знаеш, те са ни първа грижа, да се крият в бомбоубежищата, но да се запалят насочващи факли по някои тераси, знаеш Цецо по кои точно, че и по твоята, сам си си виновен, дето сипа лъжица с катран в кацата с меда. Идваше ми да взема един чук и да ги изпочупя тези тераси, но голям зор щях да видя, а така бомбите ще ги оправят. Няма тераси - няма проблеми, ако може така да перифразираме Сталин. След което премиерът нарежда да приготвят правителствения самолет за посещение при Меркел. Германците били отказали да воюват срещу руснаците, сърбали им веднъж попарата, та там в Германия, слава Богу, бомби няма да падат.  ", "date": "2019.05.31", "title": "Бойко Борисов сънува сън"}
{"url": "https://duma.bg/spomen-za-nikolay-gyaurov-n192882", "text": "Референта Съдбата ме е срещала с него. През петдесетте години на миналия век, като стажанти от горския техникум в гр. Велинград, срещахме из горите Николай Гяуров. Той беше запален рибар и редовно бродеше из велинградските гори и реки. Срещахме се, поздравявахме се, но не се познавахме отблизо. Близкото ни познанство стана по-късно, през осемдесетте години, когато бях директор на Ловно стопанство \"Кормисош\" - гр. Лъки. Там, няколко години поред през лятото, той идваше на почивка. Тогава живееше в Италия, гр. Модена, откъдето беше и втората му съпруга, Мирела Френи. Обикновено го придружаваше тогавашният член на Политбюро Пенчо Кубадински и съпругата му Мария. Първата година беше сам, а в следващите години беше със съпругата си, голямата италианска певица Мирела Френи. Пристигаше от Италия изморен и отслабнал, но след няколко дни се съвземаше и огласяше коридорите с мощния си глас. Ежедневно ходеше на риболов. Голям майстор на риболова беше. С блесната майсторски обираше рибата и от най-малките гьолчета. През ловния сезон ходехме и на лов. Ловувал е и по-рано с Пенчо Кубадински. При един лов стрелял по глиган и го ранил. В предсмъртна агония глиганът се отправил към него. В последния момент успял да направи крачка встрани, хвърлил пелерината (носеше такава), глиганът се оплел в пелерината и по-надолу паднал. Така великият певец отървал кожата.  През свободното време правехме разходки, а вечер дълго разговаряше с Мирела по телефона. Изразяваше задоволство от нея, най-вече за това, че е приела дъщеря му като родна и полагала грижи за нея. Дъщеря му тогава учеше във Франция. Един ден с Кубадински си правеха снимки. Поканиха и жена ми Дафина. По едно време го чух да казва шеговито на Кубадински: \"Бай Пенчо, стига с тези снимки, да не ни покажат червен картон\". Обадих се: \"Маестро, не се опасявай, ама не носи снимките в Италия, защото ще ти спрат макароните!\". Имаше чувство за хумор и дните преминаваха весело. Една сутрин закусвахме баница, направена от жена ми. Баницата му хареса и той запита кой я е правил. Кубадински му каза - Дафина. Маестрото скочи от стола и хвърли парчето баница в тавата: \"Няма да ям баница, снаха ми се казва Дафина и не иска да кръсти внука ми на мен\" - ожали се той. Наследниците му бяха погазили българската традиция и това му тежеше.  През следващата година дойде и Мирела Френи. И тя се оказа широкоскроена жена, общителна и приемаше българското. Шегуваше се и от време на време се провикваше след него \"Чичо Никольаа!\". Първата ми внучка беше пеленаче. Мирела с удоволствие се занимаваше с нея и понякога беше понамокрена. Обещаваше, че ще ни гостуват в Правец, но времената се измениха и това не стана.  Гяуров имаше вила в София - Бояна. Помоли да му осигуря дърва за камината. Закарах дървата и така посетих вилата му, за която се говореше, че е недостъпна. Покани ме да я разгледам. Италианско обзавеждане - за онова време изглеждаше добре, но не беше някакъв лукс. Седнахме на втория етаж и той ми довери: \"Всичко това един ден ще остане на държавата, децата ми няма да имат възможност да платят само нафтата за отоплението\". Придвижваше се с джип - Роувър, който беше единствен в страната. Вилата му поддържаше едно семейство, мъж и жена. Предстоеше представлението на операта \"Борис Годунов\" с негово участие в главната роля. Подари ми билет и така се озовах за първи път в операта. Там попаднах в друг свят, който трудно се описва. Оттогава, при възможност, посещавах такива представления. Бях дори в Болшой театър. Разделихме се с обещания за нови срещи, които така и не се състояха.  След 10 ноември 1989 г. той дойде в България само един път. Отиде си на 2 юни 2004 г. обиден от новата власт. Обвиняваха го, че е пял на партийните конгреси на БКП. Може би това ускори неговото напускане на този свят. Отиде си, но името му остана в Пантеона на българската култура.  А на мен ми останаха спомените от него и неговото величие. ", "date": "2019.05.31", "title": "СПОМЕН ЗА НИКОЛАЙ ГЯУРОВ"}
{"url": "https://duma.bg/balgariyo-za-tebe-te-umryaha-n192883", "text": "(Хр. Ботев, 12 април 1875 г.) Брате Драсов! Така Христо Ботев се обръща към приятеля си в няколко писма. А в това от 26 юни 1875 г. от Букурещ до Драсов в Прага заедно с описание на неприятностите, които има, обиколката на Стамболов във влашките градове, купуването на печатницата от \"старите\" за 5000 франка, изразяване необходимостта П. Хитов да се установи в Букурещ и даване сведенията за Т. Хитров, Ив. Колев, Д. Хранов и Л. Каравелов Ботев му изпраща портрета си с думите: \"Приеми портретът ми за спомен на късият ни живот заедно, а на дългото ни братство и приятелство - разделени един от друг.\" Впечатляващ изказ, говорещ за доверие и увереност в революционното приятелство, за което ни подсказва другата, по-късно направена обща снимка през септември с.г. в Букурещ на Хр. Ботев, Н. Славков и Ив. Драсов. Тримата съратници в цял ръст около кръгла маса. На пода пред масата небрежно са разпръснати няколко книги и два прегънати вестника. Чрез кръстосаните револвер и сабя, поставени пред череп, прикрепен върху две също кръстосани кости, чрез мастилницата и перото в нея - всички подредени върху масата, символично е изразена клетвата за вярност до смърт в подетата борба за освобождението на родината... Фотографията - историческа даденост, която провокира за сетен път интереса към личността на Иван Драсов. ... Роден е на 15 март 1848 г. в заможно ловешко семейство. Рождената година и на войводата Христо Ботев. Бащата на Драсов търгува в страната и чужбина, в това число във Виена, Брашов и Будапеща. Починал е твърде рано и синът Иван израства основно под грижите на своята майка - будна и родолюбива българка. След като завършил основното си образование в местното училище, младият Иван Драсов наследява професията на баща си и започва да управлява търговия с манифактурни стоки. Общителен и любознателен, едновременно с търговията взема участие в обществено-културния живот в родния си град. Секретар е на Ловешкия революционен комитет (1869-1872) и е сред най-близките съратници на Васил Левски при изграждането на Вътрешната революционна организация (ВРО) начело с БРЦК в България с център в Ловеч. Иван Драсов е сред малцината революционери, който през 1875-1876 г. полага много усилия за сплотяване и активизиране на разединените, обезнадеждени и обезкуражени дейци на освободителното движение след смъртта на Левски за съживяване дейността на революционната организация. Особено силно подчертана е революционната дейност на Драсов след 1875 г., когато се установява в Букурещ и засилва сътрудничеството си с Христо Ботев, който в много случаи споделя тревогите си и се вслушва в мнението и съветите на Драсов. Освен участието в Общото събрание на БРЦК в Букурещ през 1874 г. през следващата 1875-а е избран в екипа на БРЦК заедно с Христо Ботев, Димитър Ценович, Христо Чобанов и Драгой Шопов, където е определен за секретар-деловодител на комитета. Натоварването му с този пост и съсредоточаването в него на организационната подготовка на проектираното въстание свидетелстват за авторитета и доверието, които той си е извоювал в средите на българската революционна емиграция. Иван Драсов активно се включва в подготовката на Старозагорското (1875) и Априлското въстание (1876). След двегодишната емигрантска дейност в Букурещ, Браила, Галац и др. Драсов се завръща през 1877 г. в родния Ловеч, но няма щастието да прегърне обичната си майка, която при превземането на Ловеч от Осман паша е убита пред дома й от черкезите. Същата година Драсов е избран за кмет на Ловеч. Участва като депутат в Учредителното народно събрание 1879 година.", "date": "2019.05.31", "title": "Българийо, за тебе те умряха..."}
{"url": "https://duma.bg/lavitsite-padnaha-i-ot-holandiya-n192869", "text": "Волейболистите от националния отбор на България продължават да са без победа в Лигата на нациите. Момичетата на Иван Петков се бореха, но взеха само гейм на домакините от Холандия - 1:3 (22, -22, -20, -19), във втория си мач от турнира в група 8. Пред 3803 души в зала \"Омниспорт\" в Апелдорн Гергана Димитрова заби 16 т., Мира Тодорова вкара 10, а Мария Данчева 7. Топреализатор в мача стана Марит Яспер с 22 т.  Българките остават последни - 16-и, с 1 т. след 5 поражения. Снощи те играха с Бразилия в последния си мач от II кръг. \"Като настроение и мотивация в този мач нещата бяха различни от срещата с Полша (1:3). Проблемът бе, че нямаме добър контрол при леките топки и също така, че след два гейма започва да тежи умора. Но вървим по дълъг път и трябва да го анализираме и да работим. Нека гледаме с малко по-различни очи. А за мача с Бразилия ще гледам с розови очила, защото досега играем наистина добре срещу всеки отбор, но само загатваме за това как трябва да играем\", смята селекционерът Иван Петков. \"Има някакъв проблем, който аз отвътре не можах да преценя. Трябва да се анализира, но не е реално да се играе първият гейм добре и след това да падаме. Това се случва за втори път подред и общо за пети. Не мога да си обясня каква е причината - просто спираме. Надявам се нататък да се постараем повече и да започнем да побеждаваме. Тук сме да бием, а не да наваксваме изоставане в точките. Да, отборът има потенциал, но трябва да се работи супер много\", призна капитанката Лора Китипова.", "date": "2019.05.31", "title": "\"Лъвиците\" паднаха и от Холандия"}
{"url": "https://duma.bg/semeyna-programa-v-kvadrat-500-n192934", "text": "Деца ще създават тебеширени рисунки на открито на 1 юни от 13 ч. пред \"Квадрат 500\". Разходка и творческо ателие по част от маршрута на семейния пътеводител \"Вълшебен квадрат\" започват в 14 ч. В него са включени 15 произведения от постоянната колекция на НГ в \"Квадрат 500\", която включва най-значимите образци на българското изобразително изкуство и ценни творби на европейски майстори, изкуство от Азия, Африка и Латинска Америка. С това креативно издание всеки член от семейството ще се превърне в екскурзовод и музеен педагог, като намери нов подход и ключ към експозицията. На 1 юни семейният пътеводител ще може да се купи за 9 лв. Вход свободен.", "date": "2019.05.31", "title": "  Семейна програма в \"Квадрат 500\""}
{"url": "https://duma.bg/bezdomniyat-kostas-n192930", "text": "Когато родителите на Фокс го попитаха какъв подарък иска за рождения си ден утре, той, без да се замисля, отговори: - Едно човече.  - А какво ще правим с него през лятото, когато всички заминем на почивка? Кой ще се грижи за него? - попитаха го и двамата. - Ще го вземем с нас.  - Изключено! - Ще го оставим при леля Жизел, която никога не ходи на почивка. - Леля Жизел никак не обича човеци - няма начин да се съгласи. - Нека да го вземем, моля ви се... - Само ако се съгласиш, че догодина, преди да заминем на лятна почивка, ще го зарежем. - Добре - съгласи се Фокс.               В магазина за хора имаше десетки човечета: малки, големи, бели, черни, жълти, червени, руси, мургави, високи, ниски, слаби, дебели. Фокс не можеше да се насити да ги гледа. Изведнъж погледът му попадна върху едно слабо, средно на ръст момче с черни коси и кестеняви очи. Той го погали нежно и момчето му се усмихна. - Ето това искам! - заяви въодушевено Фокс. - Защо не вземеш някое бебе, човече? Това е голямо, може да има някакъв проблем и може би затова никой не го е купил толкова време досега. Фокс обаче настояваше и татко му не искаше да пренебрегне молбата му. Купиха и дрехи, храна, чинийки, чашки и всичко останало, от което има нужда един човек. Взеха и една книга, платиха и си тръгнаха. Когато го видя у дома им, мама каза: - Прекрасно е! - и го взе в обятията си.  - Как ще го наречем? - Да го наречем Костас? - попита Фокс.  - Хубаво име - отвърна бащата. - И ми се струва, че много му подхожда - допълни и мама. - Хайде да видим какво трябва да направим за нашето приятелче - предложи татко и разтвори книгата, която бяха купили от магазина за човеци. Зачете на висок глас, като започна от корицата, на която бе написано \"Човекът\", а отдолу с по-малки букви: \"Най-пълният наръчник за грижи за вашия човек: всичко, което трябва да знаете за дресирането, здравето, храненето и обгрижването му.\" Фокс слушаше внимателно.                   На обяд мама подреди масата. Беше сготвила телешко с моркови и грах. За Костас бе приготвила и салата от зеле. На Костас яденето много му се услади - нищо не остана в чинията му. Новата му майка беше изключителна готвачка. Следобед започна дресирането му. Трябваше да се научи: 1) Да бъде любезен. 2) Да бъде общителен. 3) Да бъде внимателен. 4) Да ходи сам до тоалетната.  5) Да не се катери където му видят очите. 6) Да бъде забавен. Костас никак не се затрудни, усвои всичко много бързо. Всички го наблюдаваха ентусиазирани. После се спогледаха, а след това преместиха поглед отново към Костас и накрая възкликнаха:  - Колко е умен само. Като същинско куче!          Сутринта на следващия ден всички се събудиха рано. Закусиха, приготвиха се, а след това излязоха на улицата, за да отидат до лекаря. Татко държеше за ръката мама, мама държеше за ръката Фокс, а Фокс - за ръката Костас, който въодушевено разглеждаше големия град. Тъй като той се бе родил на място, където нямаше нито магазини, нито огромни къщи, а само една къщурка, която се намираше на края на едно също такова малко стопанство, което на свой ред се намираше в покрайнините на едно малко планинско село. Костас стана много симпатичен на лекаря. Той му се усмихваше непрекъснато. Претегли го, прегледа го и го определи за напълно здрав. Накрая му издаде и здравна книжка. Когато отидоха на детската площадка, Костас се озова лице в лице с куп дечица! Седнаха тримата на една пейка и те насърчително го подканиха:  - Отиди да си играеш.  А той се затича към люлките, където бяха децата, и веднага се сприятели с тях. И си игра, игра, игра... Един ден дойдоха на гости баба Жужу, чичо Азор и леля Жизел. Бяха засмени, но щом видяха Костакис, се ужасиха. - Взели сте си човек! - извикаха те в един глас. - Това е подаръкът за рождения ден на Фокс... - За какво са ви притрябвали човеци, бре, чедо, истинска беля са те - изкоментира бабата.  - А са и пълни с болести - допълни чичо Азор. - Моля те, не му позволявай да се приближава към мен, мисля, че имам алергия към хора! - отдръпна се леля Жизел. Костас си отиде право в стаята. Много му стана мъчно, тъй като разбра, че за нещастие има кучета, които никак, ама никак не обичат хората... След малко дойде Фокс.                    - Не си струва да се натъжаваш заради тях - каза му той. - Те са много странни кучета, всички знаят това - добави той и го поглади гальовно по косите. Костас се почувства много по-добре.  - Знаеш ли къде ще ходим утре? - попита го Фокс.  - Къде?  - Ще отидем за събота и неделя на вилата! Това наистина му оправи настроението. Беше чувал много пъти за тази хубава къща, която се намираше точно до един стадион, където можеше да си играеш с часове. И наистина си играха с часове, когато пристигнаха там. Фокс го научи на най-хубавите игри. Като: 1) тичане, 2) волейбол, 3) криеница, 4) гоненица. И времето минаваше, а Костас имаше най-хубавото семейство на света, където растеше отглеждан с любов, грижи, вкусна храна и изобилие от игри. Той бе истински щастлив. Превод: ", "date": "2019.05.31", "title": "Бездомният Костас "}
{"url": "https://duma.bg/den-na-otvorenite-vrati-v-sghg-n192933", "text": "Софийската градска художествена галерия ще бъде отворена безплатно на 2 юни за всички посетители. Желаещите ще имат възможност да видят  изложбите на Вивиан Майер и \"Портрет на приятел\" - петата по ред в рамките на проекта на СГХГ \"Другото око\".  Творбите на легендарния Йозеф Куделка ще бъдат изложени до 9 юни. Темите, проследени в изложбата му, са изгнаничество, номадство, политически и социални конфликти, природата,  променена от човешката дейност. Творчеството на Куделка представлява връзка между художествената фотография и фотожурналистиката. За последен ден в СГХГ, и то безплатно, ще може да се видят и произведенията на Вивиан Майер, смятана за един от най-емблематичните автори на уличната фотография. Работното време на СГХГ за неделя е от 11 до 18 ч.  ", "date": "2019.05.31", "title": "Ден на отворените врати в СГХГ"}
{"url": "https://duma.bg/frantsuzin-specheli-parvata-nagrada-dimitar-dimov-n192935", "text": "Първата Европейска литературна награда \"Димитър Димов\" бе връчена на елегантна церемония в Градската художествена галерия \"Борис Георгиев\" във Варна. Носителят й е французинът Жером Ферари с романа си \"Проповед за падането на Рим\", за който писателят е отличен и с \"Гонкур\" през 2012 г. Конкуренция на Ферари бяха писателите Дмитрий Глуховски, Добромир Байчев, Саулюс Шалтянис и Тайе Селаси. Журито сподели, че се е спряло на Ферари заради умелото художествено пресъздаване на изпитанията пред европейската идентичност и убедителното изобразяване на обременената от своята история Европа. Варненци и гости имаха възможността да се срещнат с четирима от петимата финалисти в конкурса за Европейската литературна награда за роман \"Димитър Димов\" в ГХГ \"Борис Георгиев\". На церемонията по връчването й присъстваха лично Дмитрий Глуховски, Добромир Байчев, Жером Ферари и Саулюс Шалтянис, които споделиха впечатления за романите.", "date": "2019.05.31", "title": "Французин спечели първата награда \"Димитър Димов\""}
{"url": "https://duma.bg/sledvam-neotklonno-tvorcheskiya-si-pat-n192931", "text": "Неотдавна издателство \"Захарий Стоянов\" пусна от печат литературна анкета на Тодор Коруев с известния поет, публицист и есеист Петър Андасаров. Тя е озаглавена \"Защото съм такъв\". Наистина, какъв си ти, Петре, приятелю? Чистосърдечно ще призная, че отдавна не бе ми попадало такъв тип произведение: съградено с много вещина и едновременно - наситено с искрящо поетично многоцветие. Прилично на ярка дъга след пролетна стихия или на нощен звездопад през юли. Факт е, че жанрът \"литературна анкета\" има своите конкретни изисквания. Сред тях е биографичното познаване на събеседника, прецизираните въпроси с ясна цел защо се задават, хронологията на животописа, водещ към обобщаване на казаното с вплетени в него послания към читателите. А още: постепенното разкриване на творческата лаборатория на дадения автор като сцена, върху която изгряват неговите книги, адресирани до съвременността и до бъдещото време. Всички тези изисквания Тодор Коруев е изпълнил блестящо, за да добие изданието монолитност, четивност и дълбочина. \"Технологията на моите интервюта с писателите е проста - отбелязва той в \"Книжовното семейство на \"литературните анкети\". - Попрочитам нещо от някого и прочетеното, ако ми е интересно, пробужда любопитство. То пък ражда питания и с тях обстрелвам автора, за да влезна в неговата втора кожа, сиреч светая светих... Така увлечен в тази игра издадох две книги с интервюта с писатели, думите нарекох \"горещи\". Ала интервюто се оказа тясно за моята душа и без да го зарязвам напълно (част от занаята е!), преминах в горния, по-висш, а може би последен стадий на интервюто. А това е анкетата, литературната, защото има и други, чието значение е разследване, проучване на общественото мнение и пр. Още в началото проумях, че няма друг жанр, в който анкетьорът така пълно и цялостно да се потопява в творческия свят на \"своя автор\", както в литературната анкета.\" А в \"Моите задължителни думи\" Петър Андасаров споделя: \"И аз не усетих, залутан в грижи и омаян от радости, кога слънцето така огря дървото на живота ми, че то хвърли сянка върху младостта ми. После прежуряше над същия този мой живот по време на жътви и вършитби, изпроводи ме по пътя на хляба ми към воденици, нощви и пещи, за да осъмна в един миг на прага на есента. Оказах се в преддверието на старостта, казано с други думи. Не, не че се уплаших, не ме е страх и сега от нея... А истината си е истина - животът на всеки от нас се измерва с години, с датите и дните... И един ден и аз си рекох - я да пребродя полека-лека през изминалото, че да взема да го опиша, па да остане живо макар в памет за тия след мене\". Идея, която в тази анкета е реализирана по неподражаем начин и която може да служи за образец на всички, пробващи перото си в този нелек, ала благодатен художествен купел в името на определен творец, но несъмнено във времето и на ползу роду... Къде се развива действието в сборника, ако мога така да се изразя за увлекателно редуващите се въпроси и отговори? На много места в нашата родина: в Разлог, Станке Димитров, Момчилград, Кюстендил, София. И, разбира се - в родната Елешница, скътано в диплите на Родопите селце, а родопчанин е и Тодор Коруев. Елешница, това е най-светлият, най-милият храм на Земята, чийто олтар пази детството на Петър Андасаров. Неговите мечти и копнежи и пътищата, прокарвани мислено от него за бъдещите му, вече зрели години. Както и спомените, без които не може да съществува нито едно мислещо същество. Тук поетът ще се връща винаги. За да се види с хората, но и да напише следващата си творба. Тук е изповедното начало на един живот върху планинската земя, от която Андасаров, като митичния Антей, ще черпи сили за следващите си стъпки в забързания делник на обществото. Не мога да не спомена въвеждащите фрагменти в анкетата: \"Баща ми в мен\", \"Мама детството ми кърпи\", \"Елешница - завардено овче стадо\", \"Мед ми капе на душата, кога слушам елешнишки песни\", \"Време с вкус на детство\". А то е от бедно по-бедно и на съвременните поколения навярно ще се стори невъзможно и нереално. Но е съществувало: на нивата - по оране и копане, по сеитби и жътви и с животните на паша. Ала има и друга страна: в спомените за страшното време на жандармерийски засади и подпалени яташки къщи, на убити партизани. И на връстници на малкия тогава Петър, затрити от униформени човеци с нечовешки лица, защото са носили хляб на \"шумкарите\". След време те ще бъдат възродени в поезия, в сборника \"Безсмъртничета\", а засега впечатленията само се трупат. После ще дойде ученичеството с първите си писмовни опити, създаващи здрава основа за бъдещата поетична зрелост. Със студентството в Станке Димитров и София, професионалния път през радиоцентъра към кореспондентската дейност и литературния Кюстендил с прогонването на председателя Петър Андасаров. Но го чака столицата, вестник \"Кооперативно село\" и издателствата \"Партиздат\" и \"Народна младеж\". Контактите с Георги Джагаров и докосването до висшата тогава власт в България. Двойното гостуване в размирен Афганистан, книгите, наградите, срещите с добри приятели и недотам коректни, случайни житейски спътници. Не по-малко важни са книгите, наброяващи повече от 30 - стихове, есеистика, публицистика, художествена документалистика, произведения за деца. Всички те - задълбочени по замисъл и мъдро реализирани под перото на Петър Андасаров. Що се отнася до заглавията от лириката, те илюстрират едно могъщо поетично дарование, украсено със знаменитата Андасарова метафора. Вплетено в образен венец от любов към природата и хората, от стремеж към хармония между людете и отрицание на мимолетните, дребни човешки щения в името на самоусъвършенстването пред пробуждащото се утре. Творецът е задълбочен народопсихолог и ваятел на личността във филигранни стихове. Показващи не само каква е тя в дебрите на забързания, залутан и задъхан делник, а каква би трябвало да бъде. И подсказва, че истинското изкуство се ражда чрез страданието от хаоса на времето. От лутането на мислещите твари, устремени най-вече към парчето хляб, увълчените отношения, отчуждението, студенината. Толкова по-голяма, прочее, е цената на искреното приятелство, на дружески подадената ръка, а най-вече: на непреходното значение на обществените идеи, които изповядваш по етажите на гражданската пирамида. За всичко това, разбира се, е потребно вдъхновение и на въпроса на Тодор Коруев кога го навестява то, поетът отговаря: \"Когато затрепка нещо в мен, в очите или в лявата ми гръд, срещне ли се погледът ми с погледите на небе и връх, на жена и нацъфтяло дърво; когато падащият есенен лист спира в душата ми, когато дума стане ключ за вратата към обич и възторг, когато... Когато ме спохождат чувства и мисли, които други отминават, а и бързо забравят. Тогава се постигат осмислени и реализирани стихове\". Още много и все така значими са темите, вплетени в тази литературна анкета съкровищница: за нощните безсъници над белия лист, за семейството и децата, за езика и културата, за потребността сам да извоюваш духовната си свобода и пр. Всички те - обособени в отделни глави на анкетата. Прилични на мраморни късове, от които Тодор Коруев и Петър Андасаров в диалог издигат палата на творческото вдъхновение, заразяващо околните с дълбочината на прозренията и значението на формулираните послания. Релефно са откроени твърдостта и постоянството, с което надарената личност търси най-вярното си място в отредения й свят и отрязък от време. Защото все някога, по силата на биологичните закони, тленното напуска реалните измерения на живота. Остава писаното слово за дни, години, имена и дела. Книгата \"Защото съм такъв\" несъмнено е осъдена на дълговечност с професионално зададената анкета от смислени, задълбочени въпроси. И от изповедни отговори, разкриващи есенцията на литературното, на поетичното творчество в канавата на една сложна, многопосочна битност. На ореола, който носи, и на обичта, с която ни дарява. А това е истинска ласка за всеки читател, нали?..  ", "date": "2019.05.31", "title": "Следвам неотклонно творческия си път"}
{"url": "https://duma.bg/shveytsarska-sazdarma-n192932", "text": "Свъсило се е ноемврийското небе, ръси дребни ледени капки, кани се да обръща на сняг. По разбития асфалт на пустата селска улица трополи количка. Мине не мине минута - спира. Мъжът, който е хванал двете дръжки, се напъва да избута хлътналото в дупка колело и сам себе си ругае: \"Сглупих. Двайсетина цигли ми стигат, натоварих петдесет. А уж не съм от лакомите...\" Избутал количката, понечва да я подкара, обаче обвито около кръста му въже се изопва и го възпира. Другият край на въжето е вързан за крава, а тя лежи неподвижно на земята. Втурва се към нея, кравата помръдва глава, сякаш иска да каже: \"Жива съм!\" Мъжът, името му е Димо, проронва кисело: \"Жива умряла си ти. Добре бях решил да те откажа, но тази пуста лакомия ме надви. Хайде, дигай се, длъжна си да доживееш до утре.\" Дърпа Димо въжето, подканя я, кравата лежи. Ядосан, понечва да я ритне, но съобразява: \"Не от инат, от немощ не може да се вдигне, горката. На кожа и кости е станала.\" Ядът му преминава в съжаление. Опитва се да помогне на лежащата крава, и тя се опитва да се изправи - не може. Улисан около нея, дочува зад себе си: - Джиросаха ти я значи. А уж си отказвал да я вземеш. Ама не си сбъркал, като си кандисал. Данка е крава от сой, има още хляб в нея. Говори Сандо Колача. Приближил се, той внимателно обглежда падналата крава, погалва я по сплъстената козина, вглежда се в очите й и отсича: - Ще я бъде. Само че ще трябва да й послугуваш. - Защо да й слугувам, бе, наборе? Разгеле, че се срещнахме, бях намислил да те търся довечера. Хайде, помогни да я вдигнем и идвай утре да й теглиш ножа. От нея вече крава не става, само за саздърма е годна, горе-долу. Сандо, мъж превишил отдавна средната възраст, с мек глас и благо изражение, което никак не се връзва със специалността му, възразява: - Каква ти саздърма от този чувал с кокали, бе, Димо. Нали съм потомствен в професията, от дядо си знам: грехота е да се коли пуздраво животно. Трябва да му се послугува, да се подсили и тогава то ще ти се отблагодари, ще ти даде сладко месце. Аз на Данка, докато не се оправи, нож няма да забия. Щом искаш, коли си я сам, но ще сбъркаш. Чуй какво ти препоръчвам, няма да те подведа. И със самочувствието на специалист Сандо занарежда: - Като я закараш у вас, първо да я напоиш. Гледай как ближе мокрия асфалт, кой знае откога не са я поили. И зобчица някаква й дай, все ще се намери нещо у тебе, стара къща си. А утре, да не те мързи, грабвай количката и лизгара и право на Лесков дол. Знаеш, там пролетес засадиха нива с кръмно цвекло, но като започна ликвидационната олелия, като изколихме кравите и телетата, повечето цвекло си остана неприбрано. Сега е безстопанствено. Иди още утре, докарай си две-три колички, свие ли студът, ще стане на нищо, а за Данка цвекловите резанки са мехлем. И сяно накоси, и с шума се запаси, докато не са окапали листата. Абе, тебе ли да уча, не си вчерашен. Захрани си кравата, тя вече не може да се отели, стара е, но до март-април ще натрупа лойчица и ще видиш каква чудесна саздърма ще стане от нея. От швейцарска крава - швейцарска саздърма! Аз ще ти дам изпитана рецепта, тревички разни ще ти дам за аромат и трайност, мене дядо ми ме е научил как се прави истинска саздърма. А саздърмата, щом е варена с дядовите билки и е в троянска делва, цяло лято изтрайва, без да мръдне. Така сладко-сладко нарежда Сандо, докато двамата с Димо се опитват да вдигнат на крака кравата. Усетила, че й помагат, и тя напряга сили. Най-после се изправя. - Браво, ще те бъде! - хвали я Колача и заръчва на Димо: - Да направиш каквото ти казах! Хич не се колебай. Димо промърморва нещо, подкарва количката, въжето се опъва и съвзелата се крава тръгва подире му. Тази крайно незначителна историйка се случи през есента на 1993 година в едно обикновено наше село. Нищо важно не става и в продължението, но започнал съм - ще я доразкажа. В кооперативното стопанство Димо влезе с първите. Беше тогава кантонер в железопътния кантон край селото. Ниви нямаше, имаше лозенце, крава и къща с двор. Без да напуща службицата си, включи се в текезесето с лозенцето, кравата и работливата си жена. Но тя се поболя и рано си отиде. Двете им пораснали дъщери поеха своя път, създадоха си семейства в далечни градове. След 1989 година започна голямата промяна и не го отмина. Кравата, с която влезе в стопанството, отдавна не беше сред живите. Когато новото правителство реши да разтуря кооперативните стопанства, назначеният за селото ликвидационен съвет му натрапи Данка - кравата, която никой не искаше, защото беше престаряла. \"Приемай, казваха му, тя единствена остана в обора. Стара е, но е чистокръвна швейцарска порода, натурална сименталка. За мляко вече не става, но швейцарските крави са като рибите, млади ли са, стари ли са, месото им остава крехко. Полагат ти се и цигли, можеш да си вземеш до петдесет. Побързай, сградите на стопанския двор подлежат на събаряне, а циганите вече отнасят каквото докопат.\" Мек човек беше Димо, неслучайно го бяха накичили с прякор Доброто. Съгласи се. Циглите - добре дошли, отдавна се канеше да подменя счупените керемиди на къщичката си. А това, че Данка не е каква да е крава, беше всеизвестно. Като млада телица е внесена от Дания, затова е наречена Данка. В онова отминало време държавата ни се беше амбицирала да става европейски първенец не само по доматите. Чак от Индия се внасяха млади биволици, а от Европа - първокласни юници. На дошлата от Дания Данка България й хареса, показа възможностите на породата си и само след три години стана околийски първенец. По две кофи мляко дояха от нея. Печатаха снимките й по вестници, на челото й изрисуваха червена петолъчка, по изложби я водеха с окачена на шията й копринена лента, на която светеха като златни два медала - \"Крава първенец\" и \"Крава героиня\". От медали Данка не разбираше, но се радваше на специалните грижи на кравегледачите. Само че както човешката, така и кравешката слава отминава, а заедно с нея отминават и специалните грижи. Остаря медалистката Данка, превърна се в тежест за стопанството. Ветеринарят и управата решиха, че заедно с няколко нейни връстнички и Данка трябва да отиде в скотобойната. Но нали беше заслужила крава, за нея все отлагаха и отлагаха. И тихомълком замениха смъртната й присъда с доживотна. Оставиха я на доизживяване, сама да свърши. Оказа се, че преди нея свърши стопанството. Като докара благополучно до двора си и циглите, и кравата, Димо се изправи пред трудна задача: какво да прави с Данка, щом единственият колач в селото отказва да дойде утре? Самият той, Димо Доброто, и кокошка не коли, камо ли крава. Мисли, мисли и друго решение не намери: \"Ще трябва на стари години да ставам кравегледач.\" Отново се укори, че така дурашки прие тази мърша, на която трябва да слугува няколко месеца. Започна, ще не ще. Напои я. Надроби й сух хляб. Намери старо чесало и четка, с погнуса се залови да отлепва от козината й засъхнали парчета тор и слама. След това се зае с някогашното оборче, отдавна превърнато в склад за ненужни вещи. Поразчисти го, въведе Данка, върза я за празната ясла и изрече: \"Мършо, мършо, късмет извади ти. Хем ти удължавам живота, хем от сутрин до вечер ще ти слугувам и ще те храня по царски. Ама нейсе, надявам се да ми се отблагодариш с екстра швейцарска саздърма.\" В следващите дни Димо изпълни всички заръки на Колача, даже се престара. Докара си от маслобойната две колички слънчогледово кюспе, знаеше, че от този деликатес кравите най-бързо наддават. Да заглади Данка косъма, да натрупа лой - това стана високата му цел. Мине не мине седмица - внимателно опипваше гърба й. Колача му беше казал, че вземат ли да се запълват хлътналите рибици покрай гръбнака на кравата, значи тя се оправя. А че Данка се оправя, започна да личи и от пръв поглед. Радваше се Димо и си представяше как, седнали с Колача край казана със сварената саздърма, я опитват и взаимно се хвалят: Добра работа свършихме. Минаха три месеца, Сандо Колача дойде \"на инспекция\". Оценката му беше повече от одобрителна. \"Браво на Данка, браво и на тебе, Димо! Отличници сте. Идвай утре да вземеш делвите. Но за саздърмата няма да бързаме. Зимата си отива, по припеците тревата напира. Започвай да извеждаш госпожата на теферич. Нека поеме витамини. Наближи ли Гергьовден - не ме търси, сам ще дойда, ще си изпълня задачата. То вече в селото ни добичета за колене не останаха. Голямото клане свърши, защото и кравите свършиха. Безработен съм. И за саздърмата ще ти помогна, тя не е работа за един човек. Ти ще приготвиш само дървата и ракийката, мезето ще ни е под ръка.\" Димо кимаше одобрително, ставаше му драго. Кой не се радва, като го хвалят? Пък се отвори едно топло мартенско време, нямаше ден, в който да не изведе Данка на полето. А то, отхвърлило бялото рухо, ставаше все по-зелено. Гледаше Димо как лакомо се гощава Данка с избуялата млада трева и предусещаше с какво удоволствие ще похапват с Колача витаминозната саздърма. Вечер, прибрал кравата в обора, не пропущаше да погледне оценъчно ту нея, ту изправените край стената две големи глинени делви, които Сандо му подари. И докато отначало се питаше \"Ще ги напълни ли Данка?\", постепенно започна да си мисли, че май ще трябва да иска и трета. И още по-драго му ставаше. Престана Димо да нарича Данка с презрителното \"Мърша\" - тя вече не беше онази кльощава несретница, която му джироса ликвидационният съвет. И постепенно, неусетно някак, взе да се привърза към нея. Стана му навик да влезе рано сутрин в оборчето и да каже: \"Добро утро, Данче!\" След това ще я поглади с чесалото, ще я напои и ще я поведе към полето. А и тя сякаш се привърза към него, своя повелител и благодетел. Наближаваше Гергьовден. В една топла утрин, преизпълнен със задоволство от пастирските си успехи, Димо крачеше бодро след Данка по мекия черен път към ливадите. Изведнъж Данка рязко спря. Закова се на място. Изненадан, Димо бързо разбра причината: пред краката на кравата подскачаше жабче. От онези безобидни сиво-зелени дребосъчета, които се въдят по влажните тревисти места. Миг след като жабчето отскочи от пътя, Данка продължи спокойния си ход. - Гледай ти! Спря, за да не го стъпче. Крава, добиче тъпо, а жали жабчето. Да ми го кажеха, нямаше да повярвам - диви се Димо. Тази нищо и никаква случка през целия ден не излизаше от главата му. Вклини се в съзнанието му и започна да дълбае. Легна си вечерта, случката го човърка, не може да заспи. Обикаля стаята и сам на себе си говори: - Излиза, че тя, безсловесното тревопасно, щади живота на другите, милозлива е. А аз, Димо Доброто, какво се каня да направя? Да отнема нейния живот. И защо? На езика му е истината, не смее да я назове. Най-после, събрал кураж, изрича на глас: - Готвя се да отнема живота на Данка, за да я изям. Друга цел нямам. Стресна се, уплаши се, ужаси се Димо от собствените си думи. Но те са самата истина! Да, Данка ще бъде заклана, за да бъде изядена. Толкова обикновена, естествена, ежедневна за хората истина. Не мигна Димо до сутринта. В главата му се завъртяха едни стари, стари детски спомени. Ето, вижда баба си, сякаш е жива. Седнала на трикрако столче, дои тя с болните си пръсти тяхната кротка, дребна бяла кравичка и нарежда: \"Дай, дай, миличка, млекце за Димчо. Голям да порасне, юнак да стане!\" - Е, пораснах, остарях даже. И какъв юнак станах? Без да мисля, се повлякох по модата: всички колеха, ще коля и аз. Пустата людска ненаситност... Разстроен, на разсъмване Димо влезе в обора. До входа стояха двете тъмнозелени гледжосани делви. Друг път не пропущаше да ги погали с приятната мисъл, че скоро ще бъдат пълни. Сега тази мисъл го отвращаваше. Изнесе делвите на двора. Намери чука, с който навремето като кантонер проверяваше железопътните релси. Изправи се до делвите, хвана с две ръце яката дрянова дръжка и със сила стовари желязото върху едната. После върху другата. И двете се разцепиха със звън. Майсторска троянска направа бяха тези тънкостенни, отлично изпечени стари съдове. Погледна Димо строшените делви, даде си сметка, че е извършил нещо нередно, и продума: - Прощавайте, у вас вина няма. Но като ви строших, някаква лошотия в себе си строших. Олекна ми. Влезе в обора, отиде до кравата и я помилва по челото: - Данче, Данче, знаеш ли, че бях решил да те коля? Тя не разбираше езика на хората, само го гледаше с големите си черни очи, които излъчваха доброта и дружелюбие. На нея, тревопасното, не беше дадено да знае, че двукракото същество, което така грижливо я хранеше и поеше, е правело това не заради нея, а заради себе си. И че беше на косъм да отнеме живота й, за да я изяде. Не, не знаеше тя, че така е нареден светът: по-силните имат узаконено право да изяждат по-слабите. Скоро в селото плъзна слух: Димо Доброто откачил. Решил да не коли кравата си, мило му било за нея, щял да си я гледа, докато е жива. Не го одумваха. Съжаляваха го.", "date": "2019.05.31", "title": "Швейцарска саздърма"}
{"url": "https://duma.bg/grizha-za-bezgrizhnoto-n192937", "text": "Светъл трябва да е утрешният 1 юни. Защото е празник на цялото човечество: понеже всеки от нас някога е бил дете, а късметлии се радват и на собствени отрочета. Зад дребните и големите подаръци, които ще получат някои малчугани, в повечето случаи се губи нещо изключително важно. Забравя се сакралната идея на инициативата, възникнала преди 94 години, която със сигурност не предвижда нито балони и бонбони за децата, нито забавления с клоуни и още по-малко - пазаруване на килограми играчки и дрехи в мола. Малцина се сещат, че всичко започва от фокуса на вниманието на Световната конференция по въпросите на детското здраве(!) в Женева през 1925 г. За да прерасне няколко десетилетия по-късно в Международен ден за защита на децата. И са абсолютно нелепи опитите да се привнесе политическа окраска на това наименование. С годините обаче празникът по-скоро се превърна в угаждане на желанията на най-малките членове на семействата и стана нарицателно за излишни глезотии. А също така се смята за удобен повод различни институции, културни ведомства, артистични средища и кой ли още не да организират мероприятия и веселби уж в името на децата. Първи юни обаче е сериозен празник. Той е повод да се замислим истински за подрастващите, за бъдещето им, за това как наистина да ги опазим. Със сигурност доста хора ще се учудят - от какво да се защитават децата в съвременното общество?! Уви, има от какво: от насилието в семействата, от агресията в училищата, от надмощието на забавленията над желанието да се образоват, от непознаването на изконните човешки права и задължения, от липсата на перспектива в родината, от заплахата да живеят в самота в чужбина, от факта, че стават родители, преди самите те да са пораснали... Въпреки всичко безгрижното детство не е мит, мечта или утопия. Без да изключва възпитанието, то е възможно. Ако ние, възрастните, имаме куража да го сътворим. Всички заедно. Не само на 1 юни.", "date": "2019.05.31", "title": "Грижа за безгрижното"}
{"url": "https://duma.bg/detsa-n192936", "text": "Всяка година около 1 юни - Деня на детето, е пълно с всевъзможни мероприятия: по сцени и паркове, навсякъде... Всеки гледа да покаже отношение към детето. Е, често това отношение има чисто комерсиална насоченост, но това е друг въпрос. На този ден обикновено може да видиш родители, извели децата си да ги черпят със сладолед и да се стремят да им осигурят всякакви удоволствия.  И хем ми е радостно, хем ми е тъжно... Защото знам, че това е ден, в който детето е възторжено щастливо. Защото родителите му са намерили начин да отложат служебните си ангажименти и да му отделят поне малко време.  Но денят ще свърши. Борбата за насъщния отново ще спука цветните балони на празника.   И родителите ще се прибират късно вечер, смазани от умора, без да имат нито сила, нито възможност да отделят време на децата си. А те, невинните жертви на грубата реалност, ще страдат от липсата на внимание. Самотните ни деца.   Идете в провинцията. Вижте колко училища се закриват. Вижте обезлюдените села. Някога, където е ехтял детски глъч, днес се разхожда само вятърът.  И какво правим ние, за да ги има децата ни. Все по-малко българчета се раждат. Семействата се страхуват да имат деца. Мога ли да осигуря нормален начин на живот, се кахъреше мой приятел, който след дълги колебания се реши на едно дете.  Цената на нормалния начин на живот е много повече от осемчасов работен ден. Работа на повече от едно място. Или работа в чужбина, далеч от семейството. И отношенията се изразяват в изпратения навреме банков превод. На това ли му викате нормален живот? Така е, навсякъде е така, ме убеждават живели в Западна Европа, в САЩ. И какво ме топли това \"навсякъде\"?  Малкото млади хора, вече пораснали деца, желаят да напуснат страната и да търсят спасение другаде. Прогонени от мафиотската ни държава, в която властват корупция, алчност, егоизъм и лицемерие. Ще го намерят ли? Гадно е там, но по ми харесва, каза тъжно една моя бивша ученичка, която учи там. И няма намерение да се връща. Щом там е гадно, но е по-добре, колко още по-гадно трябва да е у нас, а?  Там нашите деца ще създадат своите семейства.  Ако успеят, защото джендър идеологията, твърде агресивно насаждана под формата на мнима толерантност, отрича традиционното семейство.  А в някои страни деца биват отнемани за най-малкото нещо. И къде е тогава тук 1 юни?  А може би именно това е денят, в който ще се решим да променим живота на децата ни. Осъзнавайки, че най-голямата ценност не са парите и вещите, които трупаме, а именно те, нашите деца.", "date": "2019.05.31", "title": "Деца..."}
{"url": "https://duma.bg/serena-dade-pet-geyma-na-yaponka-osaka-obarna-azarenka-n192865", "text": "Носителката на рекордните 23 титли от Големия шлем Серена Уилямс се класира за III кръг на Откритото първенство на Франция. 37-годишната американка, която е трикратна шампионка в Париж, надделя над японката Куруми Нара с 6:3, 6:2. Уилямс затвори мача за 67 минути, като записа 10 аса, 36 печеливши удара и 21 непредизвикани грешки. В III кръг тя ще играе със сънародничката си София Кенин. Световната №1 Наоми Осака (Яп) пък обърна бившата водачка в ранглистата Виктория Азаренка (Блрс) с 4:6, 7:5, 6:3. Тъмнокожата японка беше пред отпадане, след като губеше във втория сет с 2:4., но незнайно как се вдигна, обърна тази втора част, а с това и мача.", "date": "2019.05.31", "title": "Серена даде пет гейма на японка, Осака обърна Азаренка"}
{"url": "https://duma.bg/dimitrova-na-pobeda-ot-osnovnata-shema-v-parizh-n192866", "text": "Даниела Димитрова е на победа от класиране за основната схема за Откритото първенство на Франция по тенис за девойки. На старта на квалификациите 17-годишната българка надделя над поставената под №8 Ана Луиза Круз (Браз) със 7:5, 6:2. За влизане в същинската част на турнира тя ще се изправи срещу 15-ата в пресявките Мелания Делай (Ит). В надпреварата при юношите Адриан Андреев стартира директно от основната схема, в която е поставен под №2. Надпреварата за титлата при юношите и девойките на \"Ролан Гарос\" стартира в неделя.", "date": "2019.05.31", "title": "Димитрова на победа от основната схема в Париж"}
{"url": "https://duma.bg/kayzer-napusna-botev-pd-n192867", "text": "Даниел Кайзер напусна Ботев Пд и се връща да играе в родината си Полша. Вратарят е пред договор с Шльонск Вроцлав, който е извадил добра оферта. Името му се спрягаше за трансфер в Левски, след като не поднови контракта си с \"канарите\", но явно плановете му са други. \"Имам разговори с Шльонск. Изкушен съм от възможността да дойда тук, офертата, която получих, е много добра. Говорих с мениджъра си, той ме уведоми и за други предложения към мен от полския елит, както и от чужбина. Но съм най-близо до Шльонск. Клубът съвсем професионално се свърза с мен. Още от самото начало беше ясно, че този отбор ме иска най-много, и изглежда нещата ще ни се получат\", обяви Кайзер пред slasknet.com. Досега в Полша той е пазил само за РОВ Рибник, за който има 103 мача между 2012 и 2017 г. За Ботев Кайзер игра последните 2 сезона, в които беше неизменен титуляр, но не успя да се разбере с шефовете за нов договор.", "date": "2019.05.31", "title": " Кайзер напусна Ботев Пд"}
{"url": "https://duma.bg/lavitsa-n192918", "text": "\"НА ИЗТОК ОТ СЛЪНЦЕТО, НА ЗАПАД ОТ ЛУНАТА. Приказки от цял свят\" - съставителство и превод Огняна Иванова, издава \"Изток-Запад\". Близо двеста лирични, смешни, мъдри и страшни приказки от цял свят: пътешествие до щастливата страна, където доброто винаги побеждава злото. Освен непознати истории от познати места ще прочетем за първи път и приказки от Австралия, Нова Зеландия и Океания, Албания, Черна гора, Тибет, Афганистан, Лаос, Виетнам, Монголия и др. Така ще разберем кой как си е представял сътворението на света, ще научим магически заклинания, ще срещнем летящи жени и вълшебни дървета, хитри селяни, храбри рицари, говорещи животни и птици. \"МИШ И МАШ\" от Анита Тарасевич издава \"Хермес\". Страх ли те е от мишки, мило дете? Мога да ти кажа вълшебната дума, която ще ги прогони надалеч. Но преди това ще ти разкажа една весела история в рими, за която художничката Надежда Кацарова е нарисувала чудесни илюстрации - история за два съвсем нестрашни мишока Миш и Маш, които някога живееха на моя етаж, пише авторката. Затова знам отлично какви пакости вършеха и как с белите си дразнеха всички... Бяха толкова самонадеяни, че дори и един котарак не успя да ги стресне. Е, вярно, че котаракът беше доста стар и уморен. Но нека не издавам всичко... А да разгърнем заедно книжката за Миш и Маш и да почетем. \"ДА ОТКРИЕМ ГОБИ\" от Дион Ленард издава \"Вакон\" в превод на Александър Маринов. Удивителна е срещата на Дион Ленард, опитен ултрамаратонец, с бездомно кученце по време на 250-километровото състезание през пустинята Гоби в Китай. Макар и дребничко, симпатичното животинче Гоби тича редом до Дион през огромни пясъчни дюни, планините Тиен Шан, по черните пясъци на пустинята близо 130 км. Голямата му решителност и сърцатост трогват Дион. Той я пуска да спи в палатката му, дава й храна и вода от ограничените си запаси и дори я носи на ръце. Докато преди е участвал в състезания, воден от стремежа за победа и признание, сега целта му става да съхрани приятелството си с Гоби и след пресичането на финиша. \"180 СЕКУНДИ\" от Джесика Парк издава \"ICU\" в превод на Елка Виденова. За своите 16 години Алисън е изгубила броя на приемните семейства, в които е получавала измамното обещание за дом. Всеки опит да се довери и да повярва в правото си на щастие е завършвал с поредното разочарование. За да спаси нараненото си сърце и да оцелее в свят, в който никой не се нуждае от нея, тя се научава да се придържа към правилото \"Не се привързвай към нищо и никого\". Алисън е въвлечена в социален експеримент: задачата е да гледа в очите напълно непознат човек в продължение на 180 секунди. Тази среща поставя началото на емоционално и пречистващо пътуване към себе си. Пред Алисън се открива вселена от възможности.", "date": "2019.05.31", "title": "Лавица"}
{"url": "https://duma.bg/mechtaeh-da-piya-voda-i-da-yam-dinya-n192924", "text": "Когато човек, ненавършил 20 г., чуе за себе си диагнозата \"Бъбречна недостатъчност\", пред очите му пада плътна завеса, която разделя света на \"мен\" и \"всички останали\".  \"Вече мога да пия вода и да ям диня.\" Това си помислила след бъбречната трансплантация в началото на декември 1994 г. Ани Карадимова. Била е на 17 г., когато се появили първите признаци - отоци под очите и по крайниците, кръвно над 150/110. Отшумели, но след година оплакванията се връщат с още по-голяма сила. Докато съучениците й зрелостници навлизат в живота, кандидатстват в университети, започват работа, животът на Ани зависи от апаратите за хемодиализа. \"Това не е лечение, а поддържане на живота. Докато човек е на диализа, не трябва да допуска никакви възпалителни процеси, защото трябва да е в добро здравословно състояние, ако го извикат за трансплантация\", казва днес Ани. Тя подчертава, че в ранен стадий заболяването няма отчетливи признаци, и затова мнозина се \"държат\", докато от здравата бъбречна тъкан останат 40%, а при 10% присаждането на орган е единственото спасение. Семейството открило възможност за трансплантация във Франция и Ани отпътувала с майка си, но се оказало, че не са съвместими. По-късно научават за клиника в Гърция. Донор става баща й! Ани заживява втори живот, ражда дете, сблъсква се и с множество неудачи. Днес синът й е голям, до младата жена освен родителите й е и скъп на сърцето й мъж, на когото може да разчита. А да помага на хора с бъбречни проблеми - все едно дали са на диализа, или са трансплантирани, за Ани е кауза.    Ани е една от над 670 бъбречно трансплантирани българи над 18 г., които в момента са наблюдавани в Клиниката по нефрология и трансплантация на УМБАЛ \"Александровска\" - регламентирано е преди повече от 40 години с министерска заповед. 61% от бъбречно трансплантираните са мъже. Общо 21 деца са родени от младите жени с присаден бъбрек, а някои са раждали и два пъти. Има пациенти, претърпели 3 трансплантации. Близо 70% от трансплантираните работят и внасят данъци в хазната, коментира началникът на клиниката проф. Емил Паскалев. Той е категоричен, че   на държавата от диализата. Въпреки това бъбреците на около 4 хил. българи три пъти седмично тежат над 100 кг (колкото е диализният апарат). Всеки осми българин е с хронична бъбречна недостатъчност, в листата на чакащите нов бъбрек трябва да имат не 1030, а 16 хил. души, пресмята проф. Паскалев. Обяснява, че пациентите трябва да се подготвят за трансплантация, когато имат 20-30% бъбречна функция. За да бъде бъбречната трансплантация успешен процес в дадена страна, трябва да се правят поне 25 операции на 1 млн. население за 1 година, казва проф. Паскалев. Специалистът не е оптимист, че това може да се случи у нас. От началото на 2019 г. до май у нас са направени общо 6 бъбречни трансплантации, като 4 от тях са от жив донор! Пикът беше през 2015 г. с 51 операции, от които само 13 от жив донор. България, която прави първата успешна бъбречна трансплантация на възрастен през 1969 г. (само 15 години след първата в света), днес е на последно място в Европа по този вид операции. Това, разбира се, е суха статистика и хронология, но зад нея са съдбите на хиляди болни, които биха имали шанса да живеят нормално, защото медицината е открила начин за това. Когато човек е на хемодиализа, той е в сериозен риск да развие остеопороза.  Диализни и трансплантирани пациенти трябва да внимават на етикетите на храните, които консумират, да няма \"PHOS\" (фосфор) и да избягват сирене, бира, боб, мляко, ядки, препоръчва ортопед-травматологът доц. д-р Атанас Кацаров. Той казва, че нерядко заболяване на костите е свързано с хронично заболяване на бъбреците. Когато бъбреците не функционират правилно, освобождава се допълнителен хормон, който пренася калция от костите в кръвта. Тъй като бъбреците не балансират правилно минералните нива, спират активирането на калций, а ниските нива на калций създават дисбаланс. Когато бъбреците са увредени, паращитовидните жлези отделят паратхормон. Той изтегля калция от костите и го отвежда в кръвта, за да се повиши нивото му в нея. Повишеният фосфор изважда калция от костите и това ги кара да отслабват.    В повечето европейски държави за пациентите и на диализа, и за трансплантираните са тъй като при тях е доста по-висок рискът от рак на кожата, казва дерматологът д-р Иван Богданов. Немалък проблем при пациентите на диализа са кожните заболявания. Сероза (сухота) се среща при 90% от диализните пациенти, пруритусът (сърбежът) - при около 80%, атрофия на кожата - при близо 60%, пигментации - при 31%, калциеви отлагания - при 12%. Специалистът посочва, че кожните проблеми при диализните пациенти са доста чести - между 25 и 100% според различни международни проучвания. Например за появата на пруритус се смята, че причината са недобре филтрирани съставки на кръвната плазма, които се натрупват в епидермиса и могат да предизвикват сърбеж. \"Редуването на топли и студени душове може да влоши сърбежа при пациентите, които са на перитонеална диализа, сочат нашите наблюдения\", казва д-р Богданов. Той казва, че се разработва моноклонално антитяло срещу сърбеж, което го потиска. В момента обаче дерматолозите се борят с кожните проблеми на диализните пациенти с наличните препарати. Поне у нас.", "date": "2019.05.31", "title": "\"Мечтаех да пия вода и да ям диня\""}
{"url": "https://duma.bg/zhivotnite-reshavat-kak-da-opravyat-sveta-n192920", "text": "Когато в един прекрасен ден лъвът Алоис, слонът Оскар и жирафът Леополд се срещат на чаша чай край езерото Чад в Северна Африка, те дълго мислят и заключават: светът на хората е несправедлив; възрастните не могат да правят нищо друго освен революции, нови болести, глад и войни. Колко жалко за децата! Животните са длъжни да им помогнат. Ще организират конференция на животните, за да решат как да оправят света. Делегати от всички краища на планетата тръгват на път към Високата къща. Почетни гости са деца от петте континента. Но какво да направят, че хората да ги чуят? Трябва да измислят изкусни и нечувани номера. В чудати приключения се впускат плъховете, мишките, изобретателните молци. А накрая животните прибягват до наистина отчаяна мярка... Книгата \"Конференцията на животните\" излиза за първи път в превод на български език от Жанина Драгостинова, изд. \"Колибри\". Написана през 1949 г., непосредствено след Втората световна война, и до днес тя е страстен апел за правата на децата, срещу насилието, глупостта и политическото невежество. Илюстрациите (почти толкова известни, колкото и самата история) са дело на талантливия художник и любимец на децата от цял свят Валтер Трир. Ерих Кестнер (1899-1974) е германски поет, белетрист, журналист, един от най-проницателните и най-четените детски писатели. Последователен пацифист и непримирим демократ, по време на нацисткия режим в Германия книгите му са забранени, а много от тях - публично изгорени. Неговите романи за деца, сред които \"Емил и детективите\", \"Антон и Точица\", \"Двойната Лотхен\", \"Хвърчащата класна стая\" - му донасят световна слава и го превръщат в любим писател на няколко поколения. Носител е на литературните награди \"Ханс Кристиян Андерсен\" и \"Георг Бюхнер\".", "date": "2019.05.31", "title": "Животните решават как да оправят света"}
{"url": "https://duma.bg/bliznatsi-se-izpravyat-litse-v-litse-sas-stefaniya-shantaviya-n192919", "text": "Авторката на успешната поредица \"Приключенията на мотовете\" Радостина Николова зарадва своите верни читатели с нова книга - \"Шантавия до шия\" (изд. \"Мармот\"). Първият роман на детската писателка поставя началото на приключенията на близнаците Лина и Нико, чието очертаващо се да бъде скучно лято тотално се преобръща след срещата със съседката им Стефания. Предизвикателството към двамата герои е съвсем ясно - стиска ли им да се изправят лице в лице със Стефания-Шантавия, която може (или не може) да превръща хората в зайци, бухали, кози и гъсеници! Към шеметното надлъгване, превърнало се в история за приятелството и заличаването на пропастта между поколенията, се присъединяват и куц заек, луд детектив, шарена коза, щастлив доктор и много, много смях. \"Шантавия до шия\" е втора книга на писателката за малко по-големи читатели след \"Моите красиви рога\". След като през 2018 г. Николова издаде картинна книга за най-малката аудитория - \"Кико без крила\", донесла й за трети път наградата \"Бисерче вълшебно\", сега тя е създала вълнуваща история за децата от 6 до 12 години. Графичните допълнения към текста са дело на Христина Ефтимова, за която това е дебют в детската литература като илюстратор. Леко мистичният й, но пълен с настроение стил допълва по впечатляващ начин сюжета на романа.", "date": "2019.05.31", "title": "    Близнаци се изправят лице в лице със Стефания-Шантавия"}
{"url": "https://duma.bg/stihotvoreniya-ot-dyado-panch-(pancho-panchev)-n192929", "text": "Вчера Мимето на мама рече:  \"Майче, много ми е скучно вече цял ден вкъщи да стоя самичка. Искам братче или пък сестричка. Но ако е трудно туй за тебе,  котенце роди ми, вместо бебе!\" Котката на Мима всеки час се цапа, след това обаче най-грижовно с лапа цапаното място дълго-дълго мие, чак докато с думи я похвалим ние... Тези наши думи Мима щом изслуша, както беше с дрехи, мушна се под душа. Всичките ми кукли са глезани - никоя не иска да се храни. Давам им най-вкусните кюфтета - те не хапват. Пазели диета. Онзи ден ме водиха на село. Там, на улицата до една ограда аз видях магаренце. И смело сандвича си целия му дадох. А то вместо да реве и рита, само си показа апетита... Това каза Мима и реши накрая: вместо с кукли, с Марко вече ще играя! Нани ми, детенце, нани, че ще дойдат черни врани и ще гракнат: \"Дай ни Маша, дъщеря да стане наша\"! Мама ще рече веднага: \"Я се махайте от прага! Закъснели сте за нея. Сладък Сънчо вече взе я.\" (Руската Мима се казва Маша) Мимето - нека е здраво и живо! - цял ден си пее, но пее фалшиво. А пък на кака дойде й до гуша цял ден фалшивите песни да слуша. И най-накрая тя, смелост събрала, каза й: \"Мименце, стига си пяла\"! Мимето спря песента си, обаче все тъй фалшиво започна да плаче. Кака въздъхна: \"Ох, май по-добре е не да реве, ами пак да си пее\"! Текст към 2202:  Дядо Пънч (Панчо Панчев)", "date": "2019.05.31", "title": "Стихотворения от Дядо Пънч (Панчо Панчев)"}
{"url": "https://duma.bg/v-prikazniya-svyat-na-eta-hofman-n192921", "text": "След успеха на \"Приказка за вълшебната флейта\" фондация \"Културни перспективи\" и издателство \"Ентусиаст\", с подкрепата на фондация \"Комунитас\", представят ново издание за деца от поредицата \"Музика в книга\". \"Непознатото дете\", едно от ключовите произведения на великия немски артист Е.Т.А. Хофман, се публикува за първи път на български език във формат, който обединява литература, музика и изобразително изкуство. Официалната премиера на книгата ще се състои в Деня на детето, 1 юни, от 17 ч. в Софийската градска художествена галерия. Завладяващ поетичен спектакъл с оригинална музика и хореография ще потопи присъстващите в приказния свят на Хофман. Те ще имат възможност да се запознаят с чудатите персонажи от книгата сред вълшебни звуци и светлини, да открият Непознатото дете в себе си и да влязат в образа му чрез уникални маски. \"Непознатото дете\" е необикновена поетична приказка, която разгръща темите за семейството, за материалното и нематериалното, за това да имаш или да бъдеш, поднесена като импресия на представата за смъртността на човека и вечността на природата. С илюстрациите на художничката Катина Пеева и превода на проф. Борис Парашкевов изданието разкрива пред малки и големи сблъсъка между свободата на фантазията и конвенциите, с които сме принудени да живеем. Към книгата е приложено съдържание за слушане - адаптиран от Александър Секулов текст в блестящата интерпретация на Самуел Финци, и три музикални сцени, базирани на оригиналната композиция на Е.Т.А. Хофман. Тази нова музикална картина е представена с микс от буфосинхрон, бийтбокс, традиционни и необичайни инструменти. Тя се вплита в сюжета и сякаш обрисува нова история, която допълва не само илюстрациите, но и свързва Хофмановите персонажи в цялостен фантастичен свят. Мултижанровото музикално оригинално съдържание е изградено върху творчеството на самия Хофман и е продуцирано от известната оперна певица Ина Кънчева, която е сред инициаторите на проекта. Издаването на музикалната книга \"Непознатото дете\" е първият етап от големия проект, който ще завърши в края на годината с едноименен куклен спектакъл, подготвян в копродукция със Столичния куклен театър. Режисьорка ще бъде Диана Добрева, сценарист ще е Александър Секулов, а сценографка - Мила Каланова. Очаква се премиерата да се състои през декември.", "date": "2019.05.31", "title": "В приказния свят на Е.Т.А. Хофман"}
{"url": "https://duma.bg/uveselitelniyat-ray-na-italiya-n192922", "text": "\"Гардаленд\" е най-популярният увеселителен парк в Италия. Той е и най-големият по площ и брой атракциони и е разположен до едноименното езеро - Гарда. До парка се стига по главния път от Милано до Верона с кола, автобус или влак. За удобство на посетителите от гарата на Пескиера дел Гарда има безплатни автобусчета на всеки половин час, които ги оставят точно пред вратите на рая.  Неслучайно \"Гардаленд\" е в десетката на най-привлекателните паркове в Европа със своите десетки атракциони, които непрекъснато се обновяват и допълват. В парка има емоции за всички - от невръстни малчугани до бабите и дядовците им. \"Гардаленд\" не е само въртене, друсане, клатушкане, премятане, придружени с викове и крясъци на радост и ужас. Това е място за насищане на всички сетива - с весели мелодии, с приказки картини, с вкуснотии за всяка претенция. Затова е нужен поне един ден, а най-добре - два, за истинска наслада на тялото и духа.   За българския стандарт входният билет за \"Гардаленд\" излиза доста скъпо - около 40 евро за възрастен. Малко по-ниска е цената, ако той се купи онлайн. 50% намаление обаче може да се получи при представяне на талон, който е прикрепен към някои зърнени закуски за деца, например.  След купуването на билета вече нищо не ви спира да се забавлявате, въоръжени с упътваща карта на целия комплекс за по-лесна ориентация. Любителите на екстремното веднага се отправят към онези атракции, които са обозначени с червено. А това ще рече, че съвсем не са за всеки. Неслучайно те са наречени адреналинови, тъй като издигат пътниците си на десетки метри височина, за да ги спуснат след това с огромна скорост надолу, като преди това подхвърлят, въртят и премятат, докато на смелчагата не му остане глас от викане. Всички тези атракциони носят имена като \"Синьо торнадо\", \"Раптор\", \"Обвилион\", \"Шаман\", \"Космическо вертиго\" - изобщо названия, които у някои будят паника, у други - ентусиазъм.  За по-плашливите са леките приключения, които са подходящи за деца над 120 см и възрастни до 190 см. Те са обозначени със зелено на упътващата карта. И там ще се тресете, спускате и крещите, но с по-ниски децибели и в сферата на поносимото. А най-хубавото за децата е, че ще се намокрят по водни пързалки. Защото какво е увеселителен парк, ако не скочиш с лодка отвисоко във водата и не те плисне вълна по изкуствените бързеи?   Не са малко и атракциите за хлапетата, които могат да обиколят парка с родителите си на детско влакче, да се качат на кончетата на въртележка, на минивиенско колело, да скачат на батути и много други бебешки занимавки.  През пролетта \"Гардаленд\" работи от 10 до 17 ч., така че хубаво помислете дали да не вземете билет за два дни. Това ще ви осигури повече спокойствие за наслаждение, без да е нужно да препускате по набелязаните точки с риск да ви прилошее след поредното друсане.  Комплексът \"Гардаленд\" включва и невероятен и просторен аквариум. В него се влиза с комбиниран билет от парка, но може да се купи и отделно и тогава излиза 12,50 евро. В него ви очакват хиляди познати и непознати морски обитатели. Този воден свят е любимо място за семействата, които часове наред могат да се радват на по-спокойни емоции след посещението в самия парк. Хилядите животни са групирани в тематични зони. Най-впечатляващ е стъкленият тунел, под който преминавате, за да видите как над вас плуват акули, огромни скатове и други причудливи същества.  Един по-скромен вариант на \"Гардаленд\" е \"Леоландия\", който се намира по-близо до Милано. Паркът е подходящ за по-малки деца, но и тук вълшебствата нямат граници. В тази страна на приказките има шест тематични зони и над 40 атракции. В непосредствена близост е и зоната \"Мини Италия\", в която са събрани макети на най-големите забележителности в страната.  Малко по-различна забележителност е сафари паркът \"Натура вива\". В него може да направите своеобразно пътешествие в дивата природа с кола. Паркът е разделен на две части - в едната се пресъздава сафари в Африка, а другата е зоопарк. По време на обиколката с кола може да видите на няколко крачки от вас жирафи, зебри, лъвове, хиени, гепарди, живеещи свободно в природата. Пешеходната зона пък е приела представители на фауната на Америка, Океания, Мадагаскар, Европа, Азия и Централна Африка. За възрастни входът е 22 евро, за деца до 13 години е 17 евро, а за малчугани под 6 години е безплатен.  Каквито и развлечения да изберете при посещението си в Северна Италия, те ще останат незабравими за цялото семейство. До планирането на следващото вълнуващо пътешествие... ", "date": "2019.05.31", "title": "Увеселителният рай на Италия"}
{"url": "https://duma.bg/izsledvat-bezplatno-za-hepatit-s-n192923", "text": "В столичната УМБАЛ \"Св. Иван Рилски\" ще изследват безплатно за хепатит С от 29 май до 19 юни вкл. между 8 и 14 ч. Тестовете, които ще бъдат използвани, са иновативни, с изключително голяма точност (98%) и дават резултат в рамките на 10 минути. Не е необходимо изследващите се да са гладни и жадни. За самото изследване е нужна само 1 капка кръв, взета от пръста на ръката. В случай че резултатът е положителен, тестът ще бъде повторен. Ако заразяването с хепатит С се потвърди, пациентите ще получат безплатна консултация с гастроентеролог и ще бъдат насочени за лечение. В УМБАЛ \"Св. Иван Рилски\" се намира най-големият Център за лечение на вирусни хепатити в България.  Рискови групи за инфекция с хепатит С: - Хора над 53 г., имали малшанса да се срещнат преди 1989 г. с тогавашната медицина, когато не са правени изследвания на кръвта. Затова хора, претърпели големи хирургически интервенции или подложени на кръвопреливане, или претърпели стоматологични манипулации в онова време, може да са в риск.  - Пациенти с хемофилия, както и преживели трансплантация на органи преди 1992 г.  - Пациенти на хемодиализа. - Около 20% от заразените са т. нар. млади пациенти, при които има данни за използване на венозни наркотици или са имали рисково сексуално поведение. - Лишени от свобода    По неофициални данни поне 80-90 хил. българи са заразени с хепатит С. \"Ако те бъдат диагностицирани и лекувани навреме, имаме възможност да премахнем изцяло тази инфекция от България, обяснява проф. Красимир Антонов от Клиниката по гастроентерология на болницата и председател на Българското дружество по гастроентерология, абдоминална ехография и ендоскопия.", "date": "2019.05.31", "title": "ИЗСЛЕДВАТ БЕЗПЛАТНО ЗА ХЕПАТИТ С "}
{"url": "https://duma.bg/alo-stalin-tarsi-belgun-n192925", "text": "\"Ало, Сталин търси Белгун. Сталин търси Белгун, колежке!\" Как бихте реагирали отсам телефонната жица? Особено ако е през 1949 година? Шок и паника обземат наскоро започналата работа 19-годишна телефонистка от Каварна Параскева Парушева, която приема обаждането и трябва да свърже... Сталин с каварненското село Белгун. С трепереща ръка поставя жака в съответния номер, изпаднала почти в истерия крещи: \"Аржентине, дай бързо връзка, Сталин се обажда...\" (Аржентин е техникът от с. Белгун - б. р.).  Днес Параскева си спомня със смях през сълзи за случката от 20 декември 1949 година - датата, на която Варна е прекръстена на град Сталин. Току-що завършила училище, Параскева постъпва в каварненската поща. Скоро се запознава с Параскев и за има-няма 20 дни се женят, имат двама сина, а днес 89-годишната жена се радва на няколко правнука. Тя остава на номератора до последния ден на трудовия си път през 1980 г. И до днес възрастните каварненци я знаят като \"Пачето телефонистката\". Да свързваш влюбени, родители с деца, болни с лекари, градски управници с окръжния град или столицата, е огромна отговорност, казва Параскева. Тогава телефонните постове в Каварна са предимно на институции, а домашен телефон има само кметът. По това време се поставяли радиоточки в селата. Лефтер, който с каруцата си карал писма и колети до каварненското пристанище, откъдето поемали пътя си из страната, трябвало да вземе от пощата техника Иван и материалите в 3 ч. след полунощ. В уречения час Лефтер идва, но не намира Иван и блъска по вратата на пощата. Пачето била нощна и наднича от прозореца, а Лефтер й вика: \"Обади му се, сигурно спи\". Почти дремеща, слага жака в номератора, но никой не се обажда. Повтаря манипулацията няколко пъти. Каруцарят пак идва пред пощата и настоява да телефонира на техника в стаята му, защото у дома го нямало. Тя пак слага жака в номератора и след дълго звънене сънен мъжки глас отговаря от другия край на жицата, а телефонистката вече ядосана му крещи: \"Ставай веднага, че трябва да идете да поставяте радиоточките!\" За да преустанови връзката, маха жака от номератора и едва тогава вижда, че го поставила вместо на номера в стаята на техниците, на номера на домашния телефон на кмета! Кметът Марин Атанасов бе разбран човек и изобщо не повдигна въпроса, спомня си телефонистката.  Когато започва работа, има няколко линии от Каварна - за Варна, Шабла, селата Българево, Белгун, Вранино. После линиите се увеличават, идват Толбухин (днес Добрич), София и други големи градове. \"После дойде и чужбина. Когато през 1968 г. откриха ваканционното селище \"Русалка\", можехме да се свързваме с Франция заради почиващите\", спомня си жената. Всяка година телефонистките преминават курсове на обучение и подписват документи, които в наши дни наричаме \"за поверителност\", защото при свързване имали възможност да чуват всички разговори, но нямали право да издават тайната им. \"И да искаше някоя, нямахме никакво време да подслушваме, защото толкова много поръчки имахме. Но бяхме длъжни, ако чуем нещо за отбраната на страната или че се подготвя убийство, незабавно да сигнализираме милицията. А телефонната служба в Каварна обслужваше и военни поделения в района\", спомня си Пачето. Когато се правеха връзки с друг град, засичахме точно в колко започва и в колко приключва разговорът, за да знаем колко да таксуваме.  \"Като започнах работа, стационарните телефони бяха с манивела и дори когато човек иска да се свърже с другиго в същия град, върти манивелата, свързва се с телефонната служба, дежурната телефонистка осъществява контакта с другия абонат и като постави жака в съответния номер на таблото, казва: \"Говорете\". Едва тогава имаш връзка\", разказва Пачето. Когато някой се кани да търси някого в друг град, може да подаде предварителна заявка (покана), с указани дата и час за връзка, за да може поканеният в определеното време да бъде в пощата в своя град. Представя поканата и двете телефонистки осъществяват връзката. Важен партиен деец от Каварна дал поръчка за разговор със София, но в това време го потърсили по партийна линия от Толбухин. Докато тече разговорът, се осъществява и връзката със София. Знаейки важността на \"софийския\" разговор, Пачето прекъсва този с Толбухин. \"А той беше от първа категория, т. е. от изключителна важност\", спомня си за различните категории разговори. С автоматичните телефонни централи се появяват и телефонните апарати с шайба. (Такъв имах и аз допреди 5 години в родния ми град в дома на родителите ми - когато майка ми летуваше там, държеше да говори по \"своя\" телефон, дори когато се свързваше със САЩ - б. а.). Но дори с автоматичните централи връзките през 70-те години с други градове или чужбина не се осъществяваха лесно. Набирате тел. 121, давате поръчка на дежурната телефонистка за Варна или София например и нервно чакате до апарата, а ако до 30 минути ви свържат, чувствате се победител. \"Най-трудно беше по Нова година, когато хората искаха да се свържат с близките си в други градове. Човек можеше да чака и два, и три часа\", спомня си Пачето. Автоматичните централи се превръщат в улеснение за връзката в града, особено с появата на уличните телефони. Тогава важното бе да имаш в портмонето 2 стотинки (след години станаха 5, после 20). Навярно оттогава е крилатата фраза: \"Не си разваляй къщата за 2 стотинки\", т.е., ако непредвидено по-рано се прибереш от пътуване, звънни от обществения телефон в гарата или автогарата у дома, за да не изненадаш половинката си. Е, ако апаратът работи... После дойдоха и телефонните кодове, които даваха възможност на хората директно да се свързват с близките си в страната. Едва след пенсионирането на Пачето се появяват телефонните апарати с бутони, импулсните. \"Трудно свикнах дори с мисълта, че телефонът (джиесемът - б. р.) може да стои в джоба ми и където и да съм, децата ми дори от чужбина да се свързват с мен\", казва бившата телефонистка. \"През 1972 г. се преместихме в новата сграда на пощата с АТЦ с много по-голям капацитет. Все повече домакинства искаха телефон. Постовете не достигаха, много бяха дуплекси\", спомня си телефонистката. Колко трудности създаваха тези дуплекси на юношите и девойките, които трябваше по телефона да си уреждат среща в градската градина или в сладкарницата - чакаш, чакаш гаджето да звънне и току решиш да го набереш, и установяваш, че леля съседка от дуплексния пост говори. Минават 5, 10, 20 минути, разговорът не свършва, звъниш на вратата й да я помолиш да освободи линията, а тя ти се скарва, защото с приятелката си тъкмо сега обменят рецепти за руло \"Стефани\" и за крем \"Дипломат\". Кой ли тийнейджър днес би повярвал?  А кой ли тийнейджър от 50-те години на ХХ век би повярвал, че някой ден ще може да говори и ще се вижда на живо с внучето или правнучето си от другия край на света?", "date": "2019.05.31", "title": "\"Ало, Сталин търси Белгун\" "}
{"url": "https://duma.bg/chovek-mozhe-tolkova-kolkoto-znae-n192926", "text": "Един приятел ми подари магнитен стикер, на който с големи букви пише: \"Човек може толкова, колкото знае\". Някой от производителите се сетил да провокира с тази истина рязко намалелия процент все още мислещи българи.  Така се случи, че по същото време видях \"на телевизора\" съвсем млад човек, който трябваше да отговори на елементарния въпрос \"коя от следните течности не може да бъде пастьоризирана: прясно мляко, плодов сок, вода, бира\". Е, младежът занемя и не можа да отговори нищо. Ето това е \"продуктът\" на образованието ни след последните 30 години. Няма нужда да посочвам примери за знанията на този продукт по история или литература, понеже те изобилстват във всекидневието ни. Говоря за равнището на образованост като цяло, което демонстрират младите българи в масовия вариант. Онова равнище на функционална грамотност, което международното изследване PISA ни показа: 42% от учениците ни в девети клас нямат основни умения по математика, 41,5% по четене и 38% по природни науки. Няма как да имаш умения, ако нямаш знания.  В същото време около 24 май и тази година апологети на новите учебни програми, които поетапно се въвеждат в училището, ни убеждаваха, че децата не трябвало да учат факти, а трябва да се научат да мислят. Глупост, понеже когато човек няма знания (придобити от научаването на фактите), той няма как да мисли. Когато нищо не знаеш, няма как да правиш причинно-следствени връзки, сравнения, да извеждаш от тях процеси и прочее - т. е. да мислиш. Ако Ботев не знаеше кой е Лойола, нямаше да може да предпочете \"Фурие и Прудона\".  Впрочем от години вече слушаме как трябва да се облекчава учебното съдържание, понеже учениците ни били претоварени от обема на учебния материал и учели повече от връстниците си в Европа. Не е вярно. Това твърдение постоянно се опровергава от годишните доклади на Eurydice (образователната служба към Еврокомисията) за задължителното учебно време в Европа. И от последния доклад - за учебната 2017/2018 г., може да се види, че българските деца учат най-малко от всички ученици в ЕС. Особено в началното училище, когато се залагат основите на знанието. Според данните нашите ученици \"в отделенията\" имат най-малко учебни часове - общо 1907. Най-много от I до IV клас се учи в Дания - по 7360 часа. Часовете по писане, четене и литература за най-малките у нас също са най-малко - 580, по математика тоже - 300 часа (в Ирландия са 1310 часа). От прогимназията нагоре положението ни е малко по-добро, но и в тези етапи на образованието по-малко от нашите деца учат само в Чехия, Естония, Гърция, Кипър. Да не говорим, че България е на първо място по продължителност на ваканциите и на неучебните дни.   Та, залъгвайки се с мантрите за \"разтоварване\", за 30 години стигнахме дотам, че младите ни поколения са по-необразовани от възрастните. Повтарянето, че те владеят информационните технологии като богове и много повече от учителите си, не върши работа, понеже компютърът е само средство да придобиеш и използваш знания - преди лист, молив и калкулатор, сега компютър. Различни времена, различни средства, но целта е една - знанието. Ако нямаш знания, компютърът не ще ти помогне да станеш можещ в която и да е област. Затова \"да се дава път на младите\" е добре, но само когато са придобили знания. Тогава те и могат. С две думи - няма млади и стари, има можещи и неможещи.  Непонятно е как в ХХI век държавата ни, управлявана от десни политици, прави какви ли не \"образователни реформи\", а масовото образование върви все по-надолу като източник на знания и оттам - на умения. Мисля си, че е сбъркана целта и \"визията\" какво искаме да постигнем с образованието. За да съм по-ясна, нека направим една разходка из родната ни история. Първият образователен закон у нас е от 1880 г., а от 1891 г. го кръщават \"Закон за народното просвещение\". \"Закон за народната просвета\" имахме до 2016 г., когато изведнъж ГЕРБ изгони сакрални за българина думички като \"просвета\" и \"учител\" и ги замени с \"образование\" (без възпитание) и \"педагогически специалист\". Дрън-дрън. За \"народен\" изобщо не говоря, понеже в България вече нищо не е народно... Още с първия просветен закон от 1880 г. държавата поема изцяло върху себе си средното и висшето образование! От 1885 г. законът постановява всяка община да открие най-малко едно начално училище с 4-годишен срок на обучение. От 1891 г. законът създава единна образователна система в България - при едва 3% грамотно население, което може да чете и пише. Писал го е сърцатият възрожденец и политик Георги Живков, брат на Вела Благоева (кой ли го знае днес, макар че в Европа още тогава са го наричали Жрец на просвещението). Единната образователна система в държавата с последния закон от 2016 г. е ликвидирана, законът я децентрализира до ниво автономни училища - всяко със своите цели и практики, понеже това било модерно. Дрън-дрън. Нататък - през 1921 г. министърът Омарчевски променя закона, въвежда задължително основно образование, строи нови 1115 училища, основава професионалното образование и... освобождава от данъци детската литература! Това се нарича политика и \"визия\" за това какво искаш да постигнеш. Та, през 1980 г. след осми клас продължават образованието си над 93% от учениците. Сега поне една трета \"изчезват\" от гимназиалната система. През 1989 г. учениците у нас са 1 350 000, училищата - 5000. В момента по данни на НСИ училищата ни - общообразователни и професионални, са общо 2394. Което означава, че у нас за 30 години са закрити повече от половината от съществувалите училища - 52,12%. Закрити са поради демографска липса на деца (слаба раждаемост и най-активното в ЕС изтичане на млади хора от страната). И още - закрити са, понеже е \"икономически неизгодно\" да бъдат поддържани училища особено в малките селища! Така ни каза Световната банка. А ние слушкаме. Омарчевски би нарекъл това липса на държавна политика за образованието.       Хайде сега, който може да отговори: кое се пастьоризира - млякото или водата?  Науката е слънце... за зрящите.     ", "date": "2019.05.31", "title": "Човек може толкова, колкото знае"}
{"url": "https://duma.bg/otpadatsite-zhiveyat-vtori-zhivot-n192927", "text": "Само допреди 25-30 години в кошчето за боклук на едно семейство трудно можеше да се открие найлонова торба, пластмасова кутия или шишета от бира и безалкохолно. Освен хранителните отпадъци най-често сред боклуците се мъдреше алуминиева капачка от буркан кисело мляко, картонена кутия от шоколадови бонбони или амбалажна хартия от буца сирене или щафета салам. Буркани и бутилки носехме обратно в магазина, а старите вестници и списания децата събираха през ваканцията и си заработваха сладолед и кола в пунктовете за изкупуване на хартия. Днес всяко домакинство буквално бълва чували с отпадъци. А пластмасовите остатъци от ежедневието ни превръщат всичко наоколо в своеобразно бунище. Оказва се обаче, че без особени усилия и с малко постоянство можем да подготвим за рециклиране почти всичко, което се готвим да пуснем в кошчето. Заслужава си. Не само заради грозната гледка, която ни поднасят преливащите контейнери пред къщи. А заради планетата, чието бъдеще се очертава доста мрачно, ако човечеството не промени навиците си да произвежда повече боклук, отколкото блага.    Хартията се рециклира лесно, а изделията от рециклирана хартия по нищо не се различават от останалите. В същото време повторното използване на хартията спасява хиляди, дори милиони дървета. Картонените опаковки, листовете за писане и чертане, стари вестници и списания, кутии от бонбони, пици, яйца и обувки, подаръчни торбички, кашони - всичко може много лесно да се събира и предава за рециклиране. Трябва да знаете, че в контейнерите за разделно събиране не се допуска изхвърлянето на салфетки и санитарни материали, омазнени или силно замърсени картонени опаковки, хартии, върху които има специално покритие от лак или метално фолио. Единственото, което може да ви затрудни при сортирането на хартиените отпадъци, са обемът и тежината им. Може обаче да приложите малък трик - в по-големите картонени кутии и кашони да събирате останалите хартиени отпадъци и веднъж на няколко седмици да ги носите до контейнера. Старите вестници и списания може да се преобразят в нова книга, ако следите годишните кампании на няколко книжарници в страната. Срещу пет килограма хартия за рециклиране получавате книжка по избор. Няма да преувеличим, ако кажем, че живеем във века на пластмасата. Използваме я навсякъде и за всичко - от опаковки на храни и напитки, през дрехи от полиестер и найлонови нишки, покривки от изкуствена материя, найлонови пликове за пазаруване, пластмасови са дори банковите карти, с които боравим ежедневно. В същото време природата страда най-много от натрупващите се огромни количества пластмасови отпадъци, защото за разграждането им са необходими хиляди години. Днес световното производство на пластмаса надхвърля 80 милиона тона годишно. Рециклирането на пластмасата е най-добрият вариант, който щади природата и би намалил производството на нови и нови тонове от нея. Всъщност пластмасите се рециклират лесно. Може да изхвърлите за рециклиране почти всички видове пластмаса, които използвате, включително детски играчки, кутийки от козметика, бутилки от перилни и миещи препарати. Важно е да отстраните остатъците от храна или препарати - с малко вода и мека гъба. Може да изплакнете дори опаковки от сирене, мляко и месо. Домакинското фолио от различни храни също може да изхвърлите след изплакване, опаковките от хляб просто изтръскайте от трохи. Ще се изненадате, че този вид отпадък ще състави най-голяма част от ежедневния боклук на домакинството. Контейнери за пластмаса вече можете да откриете почти на всяка улица. Там също има надписи и указания какво и как можете да подготвите за рециклиране. Консервни кутии, метални капачки от бутилки и буркани - всичко това може да бъде рециклирано и да бъде превърнато в нови метални опаковки. Рециклират се най-вече алуминият и стоманата. Всичко, което трябва да направите, за да подготвите кутията или капачката за рециклиране, е да я изплакнете с хладка вода. Контейнери за метални отпадъци вече има почти навсякъде - до традиционните за битов отпадък. Не е нужно да ги изхвърляте ежедневно, защото едва ли ще напълните една торбичка с кутии и капачки за по-малко от седмица-две.  Бутилки, буркани, счупени чаши от стъкло - всичко това може да се рециклира и да бъде превърнато в нови стъклени продукти. При това стъклото може да се рециклира отново и отново. В контейнерите за стъкло се събират всякакви по цвят бутилки и буркани, но след това се сортират по цвят и дебелина на стъклото. Добре е преди да изхвърлите бутилката, да отстраните капачката, която в повечето случаи е метална, и етикетите, които пък ще отидат за рециклиране на хартия. Изплакването на стъкления съд също е препоръчително. Трябва да знаете, че не всички стъклени продукти може да се рециклират. Електрическите крушки, керамиката, прозоречното стъкло, огледалата и чиниите не са направени от същия материал като стъклените буркани и бутилки и не трябва да се смесват с годното за рециклиране стъкло. Няма гардероб, който да не прелива от овехтели дрехи, изтъркани обувки, скъсани чанти и стари шапки и шалове. Признаваме си чистосърдечно, че ни е трудно да се разделим с голяма част от тях. Но в последните години няколко организации направиха тази крачка по-лека и значително по-удобна. Големи търговски вериги вече приемат текстил за рециклиране, а някои от тях дори предлагат отстъпка в цената за нови дрехи срещу торба със стари. За преработка и повторна употреба се приемат дори чорапи, бельо, покривки, хавлиени кърпи и пердета. Българският червен кръст поставя специални контейнери, в които събира стари, но годни за употреба дрехи и обувки. Те трябва да са изпрани и сортирани, по възможност с обозначение за каква възраст са предназначени. Столичната община също започна кампания за събиране и третиране на текстилни отпадъци и постави 20 постоянни контейнера на различни места из града. Годните за повторна употреба се отделят, а негодните се предават както на инсталации за производство на изолационна вата, така и за производство на памучни парцали за индустрията. Местата с контейнерите за текстил са подробно описани в сайтовете на Столичната община и на Българския червен кръст. Батерии има във всеки дом. Дали обаче съзнаваме колко опасни вещества съдържат те и какво може да се случи с природата, ако не бъдат изхвърлени и съответно унищожени на правилните места? Батериите съдържат тежки метали като живак, кадмий, олово, цинк и никел, изключително вредни за околната среда и за здравето на човека. От няколко години почти във всички градове на страната са поставени специални контейнери за негодните за употреба батерии и акумулатори. Има ги в магазините на големите хранителни вериги, в търговските обекти за електроника и електроуреди. Два-три пъти годишно организация, свързана с правилната употреба и съхранение на батерии и акумулатори, прави кампания за събиране на този вид отпадъци.  Едва ли мнозина от вас знаят, че в повечето общини има наредба, която забранява изхвърлянето на лекарства в контейнерите за битови отпадъци. В София например глобата е от 300 до 1000 лева. В същото време няма уточнени специализирани места, на които опасните медикаменти може да бъдат изхвърляни. Някои аптеки приемат лекарства с изтекъл срок. Някои обаче отказват. Общините организират мобилни пунктове, които събират този вид отпадъци. Там може да изхвърлите също бои, лакове, мастила и почистващи препарати. Информация за мобилните пунктове може да откриете на интернет страниците на съответните общини.", "date": "2019.05.31", "title": "Отпадъците живеят втори живот"}
{"url": "https://duma.bg/zheni-kostadinova-igrachkite-budyat-obichta-na-detsata-n192928", "text": "ЖЕНИ КОСТАДИНОВА е философ по образование, но е работила като журналист. Пише стихотворения, публикувани в периодичния печат, сайтове за култура и антологии. Автор е на 8 документални книги за българската пророчица Ванга, за която пише от 20 години. Някои от тях са преведени на руски, латвийски, полски, английски, испански и други езици. Носител е на Специалната награда на фондация \"Ванга\" за принос към духовното дело на пророчицата. Член е на Съюза на българските писатели. През 2012 г. основава Арт къща с музей \"Куклите\" в София. - Празник на светлината. На приказките и чудесата. Децата са най-чистите създания в човешкия род. Неслучайно ги наричаме ангели. И техният празник идва да напомни на нас, големите, които също сме били деца, че каквото и да правим, то винаги трябва да бъде с мисъл за децата, за бъдещето. За да има Живот на планетата Земя, трябва да има мисъл за децата, смисъл и перспектива. Да ги обичаме, възпитаваме и даряваме с истинско, а не формално внимание, обич и подкрепа. Да насърчаваме добродетели и ценности у тях и да ги учим на труд. Точно тази изконна българска добродетел - трудолюбието, за която са написани десетки народни приказки, през последните години силно закърня. И виждаме плачевните резултати: младежите все по-трудно се захващат за работа, все по-капризни са. Но ние, възрастните, сме виновни за това изопачаване на нравите. Лош пример сме дали. - Зависи как е възпитавано детето. Но живеем в ерата на високите технологии, които шеметно навлизат в бита ни, и няма как децата да не са повлияни от тях. Малките сякаш идват с готова програма в мозъчетата си, която им позволява да възприемат с лекота технологиите - джиесеми, таблети, компютри... А играчките, куклите, камиончетата, колкото и странно да ви звучи, да, децата си ги обичат и си играят с тях. Много деца идват в Арт къщата с любимата кукла, мече, герои от игрите \"Лего\", които сега са много популярни. Определено мога да кажа, че все още куклите и играчките будят обичта и интереса на децата. - Всяко нещо си има своето време. Така е и с предметите. Но има такива, които остават стотици години - като ножът, огледалото, книгата. И куклите ще останат! Само че навярно ще станат нещо като минироботи: ще говорят, ще ходят, ще се смеят - ще бъдат приятели на децата. Сега това ни звучи шокиращо, но един ден ще се приема за нормално. Всичко е кръговрат - едно умира, друго идва. Но забелязвам, че децата, които идват при нас, за да разгледат музея, слушат с интерес беседите ни, искат да пипнат всяка кукла, да узнаят повече за всичко в този чуден свят.   - Това е стар български обред, свързан с наричане, с молитва. Ванга е знаела как да го осъществява и когато при нея са ходели двойки, които не могат да имат деца, или жената е помятала в четвъртия месец, тя е казвала на много от тях да й занесат кукла, леген и пелена. Вземала е куклата в ръцете си, шептяла е над нея тайни думи (\"живо слово\") и после е връщала куклата на семейството с пояснението да я поставят в спалнята си. \"След три-четири месеца пак елате\", настоявала Ванга. Обикновено тогава жената вече е забременяла и когато са ходели отново при пророчицата, тя е заръчвала да я потърсят, като се роди детето. За да му даде име. Кръщаването, изборът на име, също е много важен сакрален акт - има хора, които са си обърквали съдбата заради неправилно избрано име. Всъщност чрез тази силна древна молитва Ванга е извикала на този свят хиляди деца. По неписани данни тя е и кръстила над 3000 българчета и ги е въвела в православието. - Моите кукли, които правех като хоби в продължение на 15 години, показах публично за първи път през 2011 г. в благотворителна изложба за фондация \"Искам бебе\". Разпродадоха се всичките 100 кукли и събраха пари за един опит ин витро. Той не се оказа успешен. Но семейство от Бургас, осиновили момче, тогава си закупиха моя кукла и много скоро след това станаха родители на свое прекрасно момченце. Вече е 7-годишно. След тази изложба, която беше в Националния исторически музей, в продължение на една година работих по моя проект \"Кукли за бебе\". Каних жени с репродуктивни проблеми и докато те си изработваха кукли по моя метод, просто им разказвах онова, което бях научила за Ванга по темата. Но тя е можела да прави и други чудеса - че е пророкувала, всички знаем, както и това, че е разговаряла с душите на мъртвите. По-малко знаем, че Ванга е и лекувала - по стари рецепти, древни методи, молитви... Но тя постоянно е била във връзка с напреднал дух, който й е говорел и напътствал за почти всичко. - Вяра! Всяко нещо е чудо, когато вложиш в него обич, вяра и благодарност. Мечтите се сбъдват със и без кукли. Но куклите, понеже са вълшебни създания, помагат на мечтите да се сбъднат по-бързо. По-бързо да чуят желанията ни феите и ангелите. Куклите, които се изработват в нашата Творилница, са именно такива вълшебнички: докато ги създаваме с малки и големи, ние влагаме в тях обич, красота, съпричастност... И благодарим на Бог! - О, разбира се, че всеки може да направи кукла! Първите кукли - направени в незапомнени времена - са били изработени от природни материали: дърво, клонки, листа, шума, камъчета... Куклата е алтер его - тя е един от първите триизмерни предмети, които човекът е изобретил в стремежа да се види отстрани, да опознае себе си, другите, Бог. Много по-късно, чак след ХVII век, куклите са превърнати в мини модни манекени, играчки, интериорни вещи. Сред най-старите са куклите за театър. Силни традиции има в Азия, където и до днес се прави т. нар. Театър под вода. В Турция пък са известни хартиените кукли на Театър Карагьоз - театър на сенките. - В Творилницата на Арт къща \"Куклите\" предлагаме над 50 модела, които служат като мостри: герои от приказки, фолклорни, животни, ангели, мартеници, феи... Една кукла се изработва за около час. И с лекота се прави от всички деца на възраст над 4 години. Даже понякога майките, лелите, каките се затрудняват повече, защото по-дълго мислят кое как точно да направят. Децата са по-спонтанни. - Полът и възрастта не са фактор при изработката на кукла. От 5 години провеждаме Националния детски конкурс \"Виж моя ангел\", който е за кукли ангели. При нас идват всяка година за този конкурс между 250 и 650 кукли на деца от цяла България, от 5- до 18-годишни. Често първите места обират момчета. А сред най-големите колекционери на кукли у нас и по света са мъже. Татковци са правили кукли по изключение. Но децата гледат на изработката им не като на играчка за момичета, а като на малка скулпторка - каквато впрочем тя е. - Изглежда съдбата си каза думата. Когато напуснах журналистиката през 2010 г., реших да последвам хобито си да правя кукли и да уча децата на това изкуство. Понеже методът ми е много лесен и схватлив и подходящ за деца. Неусетно идеята ми за ателие прерасна в проект, наречен Арт къща с музей \"Куклите\". В началото експонатите ни бяха към 500 на брой. Но започнах да събирам активно, да поръчвам на познати, които пътуват по света, да търся по антиквариати... И така станаха над 3000! Разположени са в шест зали на два етажа в нашата къща на 108 години, която е паметник на културата. Благодарна съм на Евгения Гордиенко - тя ни предостави сбирка от 700 фолклорни кукли (български и от много държави), които тя и баща й Василий бяха събирали повече от четири десетилетия. Тази уникална богата изложба - на български фолклорни кукли в автентични носии, каквато няма дори в Етнографския музей, може да бъде разгледана в нашия по всяко време. Експозицията е постоянна. - За мен всички са най-ценни. Но може би по-забележителни са куклата Мистър Ку-Ку (истинският някогашен тв водещ), две старинни кукли - Ан и Беатрис, на френска и немска фабрики, които са на по 130-140 години, сбирка от старинни немски порцеланови кукли, предоставена ни от Петър Еневски, прототипът на куклата Барби, който открих на един пазар за стари вещи в Прага. А най-големият хит сред децата през последните две години е куклата като живо бебе Веселинчо. Тя е поставена в стара дървена количка за кукли, с размерите е на истинско бебе и е изработена от специален силикон, който имитира кожа, нокти, коса... Когато възрастни видят Веселинчо, се шокират и плашат - защото той едва ли не всеки миг ще изплаче. А децата се надпреварват кой пръв да го гушка. Тази кукла по изключение даваме да се пипа. И тук искам да благодаря на Весела Крушевска, автор на Веселинчо, единствената българка, която прави тези кукли - традицията е американска, на 30 години. - Всички деца са посвоему незабравими. Но да кажем, гостуването на Крисия, когато раздавахме отличията в конкурса \"Виж моя ангел\" през 2015 г. и й връчихме голямата награда \"Ангелът на България\". Тя изпя пред децата, събрани в музея ни, своя хит \"Детска планета\", раздаде автографи. Радвам се на успехите на всички деца, до които сме се докоснали чрез Куклената къща. Благодарни сме на вицепрезидента г-жа Маргарита Попова (2012-2017), която 4 години бе патрон на националния ни конкурс \"Виж моя ангел\" и връчваше наградите на децата. - За почти 7 години през къщата са минали над 35 000 деца. И може би около 5000 възрастни. Това е моята голяма радост! Благодарна съм на екипа си, на всички, които бяха и са част от него и дадоха нещо от себе си, за да тупти сърцето на Куклената къща в ритъма на Живота и Красотата. Най-много ми помага моята сестра Светла, която е с мен почти през целия път.  - Без моя съпруг Алексей - без неговата морална, финансова, естетическа и хуманна подкрепа Куклената къща нямаше да я има. Той е човекът, който застана зад щурата ми идея да създам в България Музей на куклите - нещо, което по презумпция е ясно, че е кауза, а не бизнес. Да е жив и здрав и все така да ме подкрепя, за да мога да давам на другите това, което мога да правя. - На 1 юни от 11 до 17 ч. в Арт къща \"Куклите\" ще има Празник на приказките. Ще изработваме кукли - приказни герои, ще правим театър с тях, ще бъдем облечени вълшебно. Призоваваме децата да се пременят в приказни костюми и да дойдат при нас. Разглеждането на музея ще е безплатно. Иначе работим в понеделник, сряда и петък от 12 до 18 ч., а в събота - от 11 до 16 ч. А на 3 юни ще гостуваме на децата в музей \"Гео Милев\" в Стара Загора. Тогава започва и лятната ваканция при нас. Ще бъде много, много интересно! Част от занятията ни ще се провеждат в уютния вътрешен двор на Куклената къща. Заповядайте!", "date": "2019.05.31", "title": " Жени Костадинова:    Играчките будят обичта на децата"}
{"url": "https://duma.bg/nyu-york-v-platnata-na-iliya-zhelev-n192917", "text": "Арт галерия \"Ларго\" представя изложба на художника Илия Желев до 5 юни, която е под наслов \"I Love New York\" и освен картини, сътворени в разпознаваемия стил на пловдивчанина, включва серия живописни платна, изпълнени с по-различна техника, впечатляващи и ефектни.  Илия Желев е автор, с когото галерията  работи още от самото начало на съществуването си. Първата му самостоятелна изложба беше през декември 2008 г. и бе едва втората, която \"Ларго\" организира. Въпреки малкия опит на новата галерия Илия ни се довери, нареди платната си по стените и даде начало на дългогодишно приятелство. Десет години по-късно, след две самостоятелни изложби и една съвместна с Недко Итинов, след многобройни участия в сборните ни експозиции, Желев се завръща в \"Ларго\" с теми, напълно нови за варненската публика, свежи, интересни и изключително актуални, посочва галеристката Милена Димитрова. Ню Йорк е един от най-известните градове в света. \"Градът на светлините\", \"Градът, където мечтите се сбъдват\", \"Градът, който никога не спи\", \"Центърът на света\", \"Голямата ябълка\"... Това са само част от имената, които хората, докоснали се до магията му, са му дали. С величествените си небостъргачи, огромни площади, живописни квартали и многобройни известни туристически точки Ню Йорк несъмнено попада в списъка на градове, които човек трябва да посети. Разбира се, не всеки има този късмет и невероятна възможност, но тук идва ролята на изкуството. Музика, картини, филми, книги - много творци са изразили любовта си към града в изкуството, чрез което пресъздават атмосферата, духа и историите, знаковите сгради и улици на мегаполиса. ", "date": "2019.05.31", "title": "Ню Йорк в платната на Илия Желев"}
{"url": "https://duma.bg/pesnichka-za-nay-strashniya-chovek-n192907", "text": "Той, общо взето, е среден човек... Той, общо взето, е образ типичен... Той, общо взето, е зрител страничен, свикнал на студ и на пек... Той, общо взето, не трупа актив... Той, общо взето, не е разтревожен... Той, общо взето, на място е сложен -  член на добър колектив... Той, общо взето, полезен е днес... Той, общо взето, е голям симпатяга... Той, общо взето, не се засяга, щом докачАт го на чест... Той, общо взето, се труди дори... Той, общо взето, нещата протака... Той, общо взето, е свикнал да чака някой друг ... да изгори... Той, общо взето, не ламти да е пръв... Той, общо взето, изобщо не рита... Той, общо взето, изобщо не пита кой... го направи... такъв...", "date": "2019.05.31", "title": "ПЕСНИЧКА ЗА НАЙ-СТРАШНИЯ ЧОВЕК"}
{"url": "https://duma.bg/i-dokoga-li!-n192908", "text": "- Едно, две, три, четири, пет…  Така до дванайсет.  Това са абитуриентите. Крещят радостно, защото вече са отлетели дванайсетте тежки години и е дошъл краят на мъките. А мъките ученически наистина са били нечовешки и непоносими. Трябвало е горките младежи да учат за хипотенузи, за синуси, за косинуси и за дезоксирибонуклеинови киселини. Трябвало е да запаметят колко е висок връх Еверест, колко е дълбока Марианската падина, колко е широко Софийското равно поле и колко е дълга реката Нил. Трябвало е да научат, че \"щастие\" се пише с буквата \"щ\", а не с цифрата 6. Трябвало е с почуда да открият, че бай Ганьо е литературен герой, който го има и в една немного дебела книга, а не само във вицовете, и че този литературен герой е създаден от някой си Алеко Константинов, а не от всеизвестния Слави Трифонов. Трябвало е да запомнят, че Петко Славейков и Пенчо Славейков не са братя, нищо, че един бивш премиер и още по-бивш цар смяташе така. Трябвало е проумеят, че с онова \"еврика!\" Архимед е извикал на старогръцки  \"открих!\", а не е призовавал приятелката си да влезе при него в джакузито. И с пълния, и с краткия член е трябвало да се мъчат, и с Менделеевата таблица, и с разни запетаи, точки, тирета, въпросителни и не знам какви си още удивителни. Затова сега девойките посрещат края на теглото с голи силиконови гърди, изпъчени над шибидаха на мерцедеса, а младежите вдигат гордо бутилките с водка, уиски и текила и в очите им гори пламъкът на свободата. И затова крещят - едно, две, три, четири, пет... та чак до дванайсет. Разбирам ги. И им завиждам.  Завиждам им не за друго, а за това, че те още преди дванайсет години са знаели точно колко време ще траят мъките им и кога точно ще се избавят от тях. А какво да кажем ние, по-възрастните?! Защото, докато те учеха буквите, таблицата за умножение и трите спрежения, ние се учехме да живеем и да оцеляваме при девалвация и деноминация, при ликвидации и фалити, при здравни и пенсионни реформи, при безработици и данъчни промени и при избори, избори, избори, в които няма кого да избереш.  И кога ли ще можем и ние да изкрещим: \"Едно, две, три, четири... двайсет и три, двайсет и четири, двайсет и пет, двайсет и шест, двайсет и седем...?\" И колко ли още? И ще има ли край нашето броене?", "date": "2019.05.31", "title": " И ДОКОГА ЛИ?!..."}
{"url": "https://duma.bg/za-rozhbite-s-lyubov-ili-udivitelni-detski-fakti-i-traditsii-n192909", "text": "Експерти твърдят, че кърменето осигурява на бебетата явни предимства: при онези, които се хранят само с майчино мляко в първите три месеца от живота, когнитивното развитие е с 30% по-голямо от децата, получаващи изкуствени или адаптирани смеси. Когато са само на един ден, момичетата проявяват интерес към лицата на околните, а момчетата на същата възраст предпочитат да обръщат внимание на движенията. До 4-6-месечна възраст децата рефлекторно могат да плуват. След това се налага да се учат отново на това иначе вродено умение. Новородените лесно различават червения и зеления цвят, но не и синия. Любопитно е също, че плачейки, имитират гласовете на майките им. Когато крещят, французойките го правят с висок тон, а германките - с нисък. По същия начин звучат и бебетата им. По документи корейските малчугани винаги са по-големи от връстниците им по света заради факта, че 9-те месеца от живота им в утробата на майката се добавят към тяхната възраст. Забелязано е, че в следвоенен период се раждат много повече момчета. Това необичайно явление дори получава специфично название - феномен на завърналия се войник. В първите три седмици след появата на бял свят бебетата крещят, но не плачат в истинския смисъл на думата, тоест нямат сълзи. В племето навахо пък имат специално отношение към първата усмивка на бебето. По този повод се организират тържества, а този, който успее да накара бебето да се засмее истински за по-дълго време, става почетен гост на церемонията и му се оказва особено внимание, като се поднасят най-вкусни ястия и най-големи парчета месо. Добре е да се спомене и любопитна подробност, че през 1962 г. в Танзания е регистрирана епидемия на веселието, която засяга над хиляда деца. Всичко започва от кикота на три ученички в селището Кашаша. След тях започват да се смеят и останали девойки. Необясними пристъпи продължават от час до няколко дни и постепенно обхващат цялото школо, което скоро се налага да бъде закрито, тъй като никой в него не е способен да се отдаде на образователния процес. Но \"заразата\" плъзва и по други населени места. Окончателно \"болестта на хихикането\" изчезва от само себе си след година и половина. В индийското село Мусти новородените се хвърлят от покрива на местния храм (висок 15 метра) върху опъната отдолу мрежа. Смята се, че по този начин децата се сдобиват със сила и здраве. Доказано е, че много и активно пълзящи бебета по-лесно се справят по-късно в училището от децата, които направо се опитват да проходят. Децата започват да разбират даден език доста преди самите те да проговорят. Няма да си спомнят какво им се е случвало вероятно чак до 3-годишна възраст. Това явление психолозите наричат инфантилна амнезия. Характерното за нея е, че малчуганите губят представа за някои моменти от живота им, докато растат, и това продължава чак до юношеството. Въпреки това, добре е възрастните да направят всичко възможно малчуганите да имат щастливо детство. За най-умно хлапе на света се смята Ганеш Ситам-Палам. Едва 7-годишен, той става студент в университет. Планира на 13 да получи научна степен. А 11-годишният жител на Египет Махмуд Ваил е вписан в Книгата с рекорди на Гинес благодарение на гениалните му умствени способности: може да умножава и да дели наум 9-значни числа със скоростта на компютър. В доста от големите градове по света съществуват клубове за деца индиго. Те обаче са от затворен тип, и то не защото по този начин искат да изолират малчуганите от света, а за да не изглеждат като черни овце (или бели врани) на фона на връстниците си. Някои от членовете на тези дружества на 5 вече говорят на 4 езика или пишат поеми. В древността подобни личности се смятат за гении или за луди. Но някои наистина остават в историята като вундеркинди, сред които, разбира се, е Волфганг Амадеус Моцарт, Блез Паскал, Карл Фридрих Гаус, Леонардо да Винчи и др. Ето такъв е животът на децата - понякога странен, неразбираем, а често дори будещ недоумение. Но винаги е интересен, както споменатите факти, чийто списък постоянно се попълва с нови удивителни открития.", "date": "2019.05.31", "title": "За рожбите с любов, или удивителни \"детски\" факти и традиции"}
{"url": "https://duma.bg/vitsparad-n192906", "text": "Командирът пита касиера: - Къде държите парите на полка?  - В здрава кутия. - Надеждна ли е? - Абсолютно! Никакъв ключ не може да я отвори. - А вие как я отваряте? - С кламер. Намръщен ловджия се сблъсква на вратата на кръчмата с местния доктор: - О, докторе, знаеш ли к'во ударих днес? - Знам, нали аз го превързвах… Отива някакъв при съседа си. Вика през оградата: - Ей, съседе!  Никой не отговаря. Вика така няколко пъти, никакъв резултат. Към оградата се приближава кучето на съседа, изправя се срещу него и му вика: - К'во викаш, не виждаш ли, че няма никого? Онзи пада в несвяст. След минути се свестява, а кучето надвесено над него. - Куче! Ти да лаеш не можеш ли? - Е, мога, ама реших да не те плаша. Иванчо и баща му се разхождат по улицата. Минават покрай училището, в което учи Иванчо. Баща му гордо казва: - Виждаш ли, Иванчо? В това училище учих и аз преди 20 години. - Така ли бе, тате? - извикал Иванчо. - Чак сега разбрах защо директорът, като ме види, винаги вика, че такъв идиот като мене не е виждал от 20 години в това училище. - Чух, че си имал проблеми на митницата? - Да, митничарското куче ме подуши, стресна се и така започна да лае... - На наркотици ли миришеше? - Не, нямаше наркотици, бях си купил от гарата един дюнер и две пирожки с шунка! Две блондинки. - Муцка, винаги изглеждаш много добре. Стегната. Стройна. Как го правиш? - попитала едната блондинка. - Занимавам се с народни танци. - Ау-у, колко интересно! И какви танци по-точно бе Муцка? - Ами. Стриптийз. - А?! Ама, муцка, това народни танци ли са? - Ами не знам. Но на народа много му харесват. - Тате, ние от Перник ли сме? - Сине, не се разсейвай с глупости и продължавай да удряш! - Докторе, възможно ли е предменструалният синдром да продължава месец? - Не, госпожо! Това е характер… Една жена хранела мъжа си само с боб - нямали пари за други продукти. Един ден гледа мъжа си в близката река, потопен до кръста, потен и зачервен от напъване. - Какво правиш? - Не мога повече да ям боб. Иска ми се риба. - А стръвта къде ти е? - Аз не мисля да я ловя, мисля да я гърмя! Българин емигрирал в САЩ, преуспял като борсов спекулант, задомил се и се уредил с огромен и луксозен апартамент на топ място. Дошъл братовчед му на гости и домакинът взел да го развежда из жилището - тая стая, оная, мебелировката… стигнали и до балкона, който предлагал прекрасна гледка към Сентрал парк. Гостенинът огледал набързо и възкликнал: - Я, к'ва хубава тераска. Що не вземете да си я остъклите? Носорог пита динозавър:  - Абе, Ной добави ли те като приятел у фейсбука?  - Ми, не.  - Кофти. Българският език е много лаконичен език. Изразът \"А тук са били български туристи\" се изписва само с три букви... Изпит. Професорът задава въпрос след въпрос. Студентът мълчи.  - Добре, последен въпрос: Кой е открил Америка?  Студентът повдига рамене.  - Колумб! - направо крещи преподавателят. - Колумб!  Студентът става и тръгва. Преподавателят:  - Къде тръгнахте?  - Помислих, че викате следващия. Две мутри си вървят по улицата. Единият казва:  - Я гледай ония на последния етаж. Ба, то много високо! - Вярно бе! Тоя, ако тръгне да пада, ще си пада пет дни!  - А дали ще оживее?  - Да бе, да! Пет дни без храна и вода... Двама мъже си говорят:  - Не мога да ги разбера жените, за какво харчат толкова пари? Моята например даже не пуши!  - Ами да, моята и по жени не ходи! - Тате, защо няма читави български филми на ужасите? - Я, по-внимателно се огледай наоколо, моето момче! - Само от три дена сме женени, а ти вече започна да се прибираш на разсъмване. Защо?  - Защото по цяла нощ разказвам на приятелите си в кръчмата колко много съм щастлив с теб. Два сапуна си говорят и единият вика:  - Абе, що си толкоз слаб?  А другият отвръща:  - Често се къпя. Говорят си двама наркомани:  - Ей, вчера се запознах със страшна мадама. Поприказвахме си, взех й телефона...  - Ами много хубаво.  На другия ден оня пак разправя:  - Ау, с друга мадама се запознах и на нея й взех телефона...  И така няколко дена, докато другият не издържал и казал:  - За какво са ти толкова телефони бе, вземи поне един телевизор! Жена купува пет петела и една кокошка от селския пазар. Продавачът: - Не, госпожо, обратното трябва да е… - Нищо, нека й потръгне поне на нея… Прибира се един при жена си:  - Виж какви презервативи купих, казват се \"Олимпийски\" - златен, сребърен и бронзов!  - И довечера кой ще си сложиш?  - Разбира се, че златния.  - Моля те, сложи сребърния. Поне един път да свършиш втори. Трите най-популярни екстри сред автомобилите на старо: - Като нова... - Реални километри... - Качваш се и караш... Две приятелки си говорят:  - Днес е международен ден на безследно изчезналите хора.  - Жалко, че ги няма да празнуват... Лекар пита пациент: - Как е вашето състояние, господине? - Благодаря ви, докторе, моето състояние вече е значително по-малко. - Колко наркомани са нужни,за да завинтят една крушка?  - 15 - един да я държи и 14 да пафкат, докато се завърти стаята. - Когато започнах да си имам работа с митничарите, започнах да уважавам катаджиите! - Още не си имал работа със съдебните съдии. Реклама на гробище: \"Първокласно гробище! Прекрасен изглед към морето! Абсолютен покой! Който е дошъл в нашето гробище, никога не е пожелал да го напусне!\" Много се дразня, когато мяукам на котката, а тя не ми мяука в отговор. Това е толкова грубо от нейна страна.", "date": "2019.05.31", "title": "ВИЦПАРАД"}
{"url": "https://duma.bg/absolventi-ot-natfiz-poluchiha-parvite-otlichiya-v-profesionalnoto-si-razvitie-n192911", "text": "Близо 140 бакалаври и магистри преминаха по \"червения килим\" на НАТФИЗ на тържествената церемония по дипломирането на абсолвентите от Випуск 2019. Тя бе посветена на 100-годишнината от рождението на именития режисьор и педагог проф. Сашо Стоянов. След встъпителната реч на ректора проф. д-р Станислав Семерджиев бяха обявени призовете на НАТФИЗ \"Най-най-най\". Наградата е първият отличителен знак в професионалното развитие на абсолвентите. Честта да връчват статуетките с автор и създател проф. Богомил Николов - преподавател в катедра \"Метал\" на НХА, имаха известни театрали, политици, общественици и др. В 15-ото издание на престижните награди номинациите се оказаха общо 36. Отличията бяха раздадени в 11 категории. Дария Димитрова, Мартина Георгиева и Христина Джурова получиха приза \"Актриса за драматичен театър\", а Велизар Емануилов и Кирил Недков - \"Актьор за драматичен театър\". Алеко Дишлиев и Свилена Николова бяха отличени в категория \"Танцов театър\". Дияна Георгиева и Мартин Пашов отнесоха наградите \"Актриса за куклен театър\" и \"Актьор за куклен театър\". Кристина Беломорска взе статуетката за режисьор за драматичен театър. Ваня Плачкова получи приза за сценография за куклен театър, Габриела Кърджилова грабна наградата за сценичен и екранен дизайн, а Сияна Недялкова - за театрознание и театрален мениджмънт. Тази година за най-добро представление в Театър НАТФИЗ и най-добро представление в Куклен театър НАТФИЗ бяха избрани четири спектакъла: \"Хора с куфари\" от Ханох Левин, постановка Мартин Каров, \"Черна дупка\" от Горан Стефановски, постановка проф. Иван Добчев, \"Papas in motion\" от Роналд Рудол, постановка проф. д-р Атанас Атанасов, и \"Таласъма Тропалан\" от Янко Митев, постановка Тодор Вълов. Представленията ще бъдат показани на няколко столични сцени. Веднага след връчването на наградите беше представен ретроспективният филм на проф. д-р Александър Илиев за проф. Сашо Стоянов. В края на тържеството проф. д-р Станислав Семерджиев връчи наградите на 16-те отличници от Випуск 2019, след което абсолвентите получиха своите дипломи от деканите на факултетите \"Сценични изкуства\" и \"Екранни изкуства\" проф. Пламен Марков и доц. Любомир Христов и от ръководителите на завършващите класове проф. д-р Атанас Атанасов, проф. Иван Добчев, доц. Майя Енчева и проф. д-р Петя Цветкова.", "date": "2019.05.31", "title": "Абсолвенти от НАТФИЗ получиха първите отличия в професионалното си развитие"}
{"url": "https://duma.bg/muzikalnata-akademiya-na-varna-interneshanal-praznuva-20-godini-n192913", "text": "Българо-американската концертна агенция \"Варна интернешънъл\" събира за 20-а поредна година в началото на лятото в черноморската ни столица творци от два континента за своя образователно-артистичен проект ВИМА, научи ДУМА от Ивайла Андонова, пиар координатор. Така, благодарение на музикалната академия, наред с изявените професионалисти във варненските концертни зали ще пеят и свирят млади таланти от САЩ и Европа. В първата половина на юни са включени серия концерти с кантатно-ораториална и камерна музика, а във втората - оперни представления. Варненската публика и гостите на града могат да избират от пъстрия афиш и да се насладят на 13-те концерта, които ще се състоят с подкрепата на Община Варна в емблематичния Летен театър в морската градина, зала 1 на ФКЦ, концертната зала на Радио Варна и Градската художествена галерия \"Борис Георгиев\".     Участниците в музикалната академия ще се включат в майсторски класове за певци, инструменталисти и диригенти. За преподаватели са поканени видни изпълнители и педагози, специалисти в различни области на музикалното изкуство от САЩ и Европа, които ще предадат своя опит на младите таланти и заедно ще подготвят разнообразната програма: концерт на камерен оркестър с произведения на Вивалди, Дворжак и Малер - 7 юни, солов рецитал с песни от немски композитори - 8 юни, Голяма меса в до минор, K 427 от Моцарт - 11 юни, на диригентския пулт ще застанат участниците в майсторския клас по дирижиране, солов рецитал с песни от американски композитори - 12 юни. Специални акценти са оперите, дирижирани от маестро Грегъри Бухалтер от Метрополитън опера в Ню Йорк (САЩ), който гостува за втора година на музикалната академия: \"Кандид\" на Ленард Бърнстейн - 15 юни, \"Сестра Анджелика\" и \"Джани Скики\" на Пучини - 19, 20 и 21 юни, \"Така правят всички\" на Моцарт - 25, 26, 27 и 28 юни. Сценографията на спектаклите е дело на Иван Карев, а костюмите са изработени от Весела Статкова. Сред преподавателския състав се откроява името на маестро Грегъри Бухалтер. Други лектори от международния екип са диригентите Трей Дейвис, Юя Миязаки и Джил Бърджет, режисьорите Дейл Морхаус и Ерик Гибсън, вокалните педагози Джонатан Стинсън, Серена Хил-Ла Рош, Дженифър Глидън и Керъл Уилсън, пианистите Марек Ружински, Ариадна Загреан-Чиба, Лин Компас, Дориана Чакърова, Боян Бъчваров и Богдан Станев, доц. Възкресия Вихърова (НБУ) и доц. Камен Иванов (НАТФИЗ). \"Варна интернешънъл\" е продуцентска компания, създадена в сърцето на САЩ от един българин и неговата съпруга - Калин Чонев е син на проф. Марин Чонев, основателя на представителния смесен хор \"Морски звуци\" и на Международния майски хоров конкурс \"Проф. Георги Димитров\" във Варна.", "date": "2019.05.31", "title": "Музикалната академия на \"Варна интернешънъл\" празнува 20 години"}
{"url": "https://duma.bg/stavri-kalinov-izlaga-vav-vazrazhdane-n192915", "text": "Творби на Ставри Калинов са акцент в   пловдивската галерия \"Възраждане\" до 10 юни. Неповторим и непредвидим, с новата си експозиция художникът за пореден път ни втурва в ярки приключения. Винаги изненадващо свеж, жонглиращ с чудати персонажи, с различни похвати и неординерни материали и техники. И този път сюрпризира с нещо ново - светещи, бродирани картини и още... и още. Неговият свят е посвоему неконвенционален, неповторим и фантастичен - свят на голямо дете, влюбено в живота и изцяло подчинено на творчеството си, посочва галеристката Краси Алексиева.                                  Ставри Калинов е роден през 1944 г. във Видин. От 1961 до 1963 г. учи средно образование в родния си град и спортува активно. Най-големият му спортен успех е шампионската титла за юноши на 10 км кану. През 1977 г. завършва Художествената академия в София (тогава Висш институт за изобразително изкуство \"Николай Павлович\") - специалност \"Дърворезба\" при проф. Асен Василев. ", "date": "2019.05.31", "title": "Ставри Калинов излага във \"Възраждане\""}
{"url": "https://duma.bg/nova-99-ruska-avtomarka-izliza-v-kraya-na-godinata-n192910", "text": "През този декември трябва да излезе в продажба нов руски автомобил на цена от около 450 000 рубли (12 165 лева). И това ще бъде напълно електрически модел с име Zetta. \"Готови сме на 70% с производството, през август трябва да стартираме сертификация, да я завършим през септември - октомври и през декември да стартираме продажбите на серийните коли\" - сподели генералният директор на новата компания Денис Щуровский. За парите си купувачите ще получат хечбек с предно задвижване и пробег с едно зареждане на акумулаторите от 200 км. Предвиждат се и варианти с по-големи по капацитет акумулатори и съответно по-дълъг пробег, които, естествено, ще струват и повечко. Електрокарът ще се предлага в няколко комплектации с предно или пълно задвижване.  Производството на колите на новата марка Zetta ще става в Толиати, като 99% от възлите и агрегатите им ще са руско производство. Вносен ще е само акумулаторът, който ще се доставя от Китай. Трябва да се отбележи обаче, че половината от цената на колата се пада именно на акумулатора.  В разработката на новия руски автомобил са вложени около 450 милиона рубли (12 милиона лева). Денис Щуровский съобщи, че са планирани ежегодни продажби до 25 000 екземпляра на Zetta, 10 000 от които ще са предназначени за експорт.  Създатели на колата са компанията ZETTA и лабораторията за биомехатронни технологии при университета Лобачевски в Новгород. Биомехатрониката е приложна наука, която изучава взаимодействието на биологичните организми и мехатронните системи. Видим резултат на подобно взаимодействие са ходещите роботи на американската компания Boston Dynamics, в които са използвани изследвания в областта на механиката, биологията, медицината и електрониката.  Скептиците смятат, че новата марка ще последва съдбата на руското супер спортно купе \"Маруся\" и на Ё-мобил-а. През 2010-а в Москва откриха първия шоурум на Marussia Motors, в който трябваше да се предлагат колите. В крайна сметка от тях бяха произведени около 20-ина бройки, а през 2014-а проектът Marussia беше вече минало. Ё-мобиль беше хибриден автомобил с пълно задвижване, който трябваше да тръгне в производство през 2012-а, след това през 2015-а, но и той приключи през 2014-а.  В Zetta, наричана още El-Panda, има доста иновативни решения. Платформата на този четириместен електрокар с три врати компанията разработчик ZETTA нарича главната си интелектуална собственост и я определя като уникална. Предполага се, че може да променя габаритите си, което дава възможност за развитието на различни модели. Базовите размери са 2995 х 1340 х 1725 мм, но тези на първия предложен модел са 3030 х 1600 х 1760 мм. Окачването на автомобила е взето назаем от сваления през 2007 г. от производство ВАЗ 2110 с цел икономия на средства. Двигателите са от типа мотор-колело, благодарение на което е постигнато голямо намаление на теглото – до маса от 820 кг (с 10 кВтч акумулатор). За разлика от общоприетата оценка за енергоефективност, която се мери в разхода на кВтч на 100 км път, при Zetta El Panda тя се мери в проценти, като производителят твърди, че тук тя е 82%. Използваните мотор-колела са известни като колела на Дуюнов и са изобретени първоначално за електровелосипеди. Всяко от тях има мощност до 18 кВт и максимален въртящ момент от впечатляващите 200 Нм.  Купето на машината е развито върху носеща пространствена рама от стоманени тръби, върху които са окачени композитни пластмасови панели. Обемът на багажника е 180 л. Фаровете са кръгли, светодиодни и по уверение на създателите много икономични.  Акумулаторът е най-важният елемент на всеки електромобил. Тук той е китайски, производство на компанията GE Power Technology. Разположен е в средата под пода и играе ролята на добър балансьор в движение на височката машина. Капацитетът може да варира от минимум 10 кВтч до максимум 32 кВтч, които осигуряват съответно пробег с едно зареждане от 200 до 560 км. Малко е информацията по отношение системите за управление на автомобила. Говори се дори за управление с мисъл (помните мехатронната идея). Налице са безключов достъп, системите ABS и ESP. По отношение на мисловното управление за тези, които не си формулират добре процеса в главата, е налице таблет, интегриран в таблото. Той играе и ролята на мултимедийна система.  Волан в Zetta El Panda все пак има, но управлението на електрокара ще може да става с джойстик, приложения на смартфон или чрез изпращане на мисли. Не е фантастика – миналата година китайци демонстрираха действащо подобно автомобилно управление. Тези възможности според идеите на разработчиците, ще са много удобни за хора с ограничени физически възможности. Крос версията има същото оформление на предната си част, както и другите рестилирани Гранти – фирменото за марката \"Лада\" \"хикс-фейс\". Добавен е защитен пластмасов офроуд кит около автомобила, който има и най-големия пътен просвет във фамилията Гранта - 198 мм. Машината идва и с новия външен цвят Аурум, който според 4АвтоВАЗ\" съчетава в себе си \"енергията на слънцето и пламъка\". Особеност на версията са 15-цоловите, двуцветни в сиво и сребристо лети джанти с полирани участъци. Компанията не разкрива засега особеностите на няколкото нива на комплектации, както и цените на Гранта Cross. Но е известно, че в списъка на оборудването влизат климатик, подгряване на предното стъкло, круз-контрол с ограничител на скоростта, две предни предпазни въздушни възглавници и роботизирана предавателна кутия със спортен режим.  Салонът на новото комби Крос е двуцветен – към основното черно са добавени елементи в тапицерията на вратите и седалките в сиво или оранжево по избор на клиента.  Продажбите на комбито Lada Granta Cross стартират това лято. Стандартното комби Granta се предлага на цена от 461 900 рубли (12 486 лева) за версията с механична предавателна кутия, 87 к.с. мотор и в комплектацията Standard (една предпазна въздушна възглавница, без климатик и аудиоподготовка). Предполага се, че комбито Granta Cross още в базовото си изпълнение ще е доста по-добре оборудвано. ", "date": "2019.05.31", "title": "Нова, 99% руска автомарка излиза в края на годината"}
{"url": "https://duma.bg/yunski-vecheri-na-otkritata-stsena-na-teatar-sofiya-n192912", "text": "Откритата сцена на Театър \"София\" отново отваря врати, за да предложи разнообразна програма от постановки, събития, концерти и творчески занимания за деца, научи ДУМА от Милена Стратиева, мениджър маркетинг и продажби. Богата програма на открито от 1 до 28 юни ще даде възможност на всички, които са в София, да се заредят с положителни емоции, наслаждавайки се на началото на лятото, като се докоснат до изкуство по нови начини. Началото слага постановката от репертоара на Театър \"София\" \"Апетит за череши\" от Агнешка Ошецка и Мачей Малецки - на 1 юни от 21 ч. Режисьорка е Ана Батева, участват Симона Халачева, Юлиян Рачков. За пропусналите това представление има втора дата - 20 юни. Форматът \"Театър на бар стола\", организиран от актрисата Силвия Петкова, ще гостува на 18 юни, за да представи пиесата \"Някои се обичат цял живот\" от Анна Николай. Тя е сред отличените и издадени в сборник от конкурса на Театър \"София\" с подкрепата на Банка ДСК. Участват Силвия Петкова, Юли Малинов, Росен Белов. Във вечерта на 19 юни, посветена на забележителен автор, темата ще бъде \"Как Ерик-Еманюел Шмит прелъстява чрез думите?\", а участие ще вземат Стоян Радев (режисьор), Снежина Русинова-Здравкова (преводачка) и Зорница Китинска (преводачка). Гостуващи са социално ангажираният спектакъл с документален характер \"Лоши деца\" на театър \"Реплика\" на 16 юни (по Михаела Михайлов, режисьор Благой Бойчев, участват Боряна Пенева, Ваня Бойчева) и \"Колекционерът\" по романа на Джон Фаулз на \"Клас 5x5\" - сдружение, създадено от студентите от класа на проф. Атанас Атанасов, випуск 2019, на НАТФИЗ \"Кр. Сарафов\". Сценична версия и участници Анета Иванова и Румен Михайлов - на 26 юни. По време на събитията за най-младата публика ще има срещи с актьори, четене на приказки, рисуване със специални боички по стъкло, музикални изпълнения от деца за деца и дори първи уроци по свирене на барабани, арфа, пиано, китара, ксилофон и цигулка. На 15 юни от 10 до 19 ч. ще има \"Вълна от намаления за морски приключения\" - благотворителна разпродажба на книжарници \"Сиела\" в подкрепа на ParaKids (вход свободен през целия ден). Заключителните акорди на програмата ще постави концертът на група \"X-R@Y\" на 28 юни. В тяхната компания ни очаква поредица от приятни изненади, невероятни музикални комбинации и звуци от гъдулка, които не сме си представяли, че ще чуем. Част от събитията в програмата са с билети, а други са с безплатни пропуски до изчерпване на местата.", "date": "2019.05.31", "title": "Юнски вечери на Откритата   сцена на Театър \"София\" "}
{"url": "https://duma.bg/tsigular-na-pokriva-v-muzikalniya-teatar-n192914", "text": "В Националния музикален театър започнаха репетициите на \"Цигулар на покрива\" - популярния мюзикъл на Джери Бок. Предвижда се премиерата да бъде през януари 2020 г., научи ДУМА от София Стойчева, експерт ВО на НМТ. Режисьор-постановчик на спектакъла е Небойша Брадич от Сърбия. Сценографията е поверена на Миодраг Табачки (Сърбия), който е автор на зрелищните декори на постановката на Музикалния театър \"Фантомът на операта\". Художник на костюмите е Исидора Спасич (Сърбия). Диригент-постановчик е Юли Дамянов, хореограф Анна Пампулова (гост), диригенти Огнян Митонов и Людмил Горчев (хормайстор), асистент-режисьор е Александър Мутафчийски, координатор на проекта Пеньо Пирозов. Участват солистите, хорът, балетът и оркестърът на Националния музикален театър.  Мюзикълът \"Цигулар на покрива\" на композитора Джери Бок и либретистите Джоузеф Стейн и Шелдън Херник (по повестта \"Млекарят Тевие\" на Шалом Алейхем) е завоювал от премиерата си през 1964 г. сърцата на милиони зрители по света. Това е втората постановка на произведението на сцената на Националния музикален театър. За първи път то е играно през 1993 г. Режисьор е Пламен Карталов, диригент е Жул Леви, художничка Евгения Раева, хореографка Маргарита Арнаудова.  Националният музикален театър е откупил за България правата на известния бродуейски мюзикъл, обяви директорката на театъра Марияна Арсенова. На неговата сцена той ще се играе от януари 2020 г. като репертоарен спектакъл, а не на принципа \"стаджоне\" (в поредица от последователни вечери се представя само едно заглавие), както се игра \"Фантомът на операта\".  \"Оттук нататък само нагоре и само силни заглавия!\", пожела на артистите Марияна Арсенова и представи режисьор-постановчика Небойша Брадич. \"Освен своя завиден професионализъм аз съм убедена, че г-н Брадич ще пренесе един нов привкус от своята принадлежност, а наред с това и дълбоката чувственост на балканските нрави. Това е нещото, по което екип и постановчик много ще си паснат\", заяви още Арсенова.  Небойша Брадич е театрален режисьор. Поставил е над 90 пиеси в Сърбия, Босна, Хърватия, Словения и Гърция. Режисирал е и много опери, балети и мюзикъли, сред които \"Норма\", \"Кармен\", \"Клетниците\", \"Пролетно пробуждане\" и други.  Бил е режисьор и директор на театрите в Крушевац (1981-1996) и \"Ателие 212\" в Белград (1996-1997). В периода 1997-1999 г. е режисьор и генерален мениджър на Националния театър в Белград. Той е режисьор и генерален директор на Белградския драматичен театър (2000-2008). Небойша Брадич е министър на културата на Сърбия (2008-2011). В момента е главен редактор на Програмата за изкуство и култура на Сръбската броудкастинг корпорация.", "date": "2019.05.31", "title": "\"Цигулар на покрива\"   в Музикалния театър"}
{"url": "https://duma.bg/pardon-n192905", "text": "ЛАФ НА БРОЯ На изборите в лудницата винаги печели Наполеон! ДОКТОР СПАС И НЕГОВИТЕ ПАЦИЕНТИ В магазина: - Извинете, имате ли сирене бри? - Ми, май не, какво е това? - Леко мухлясало сирене с плесен. - Ааа, ясно. Не, нямаме. Ама имаме хляб бри, салам бри и катък бри. Рубрика: ДЖЕЗВЕ ПОЛИТКОРЕКТНОСТ \"Политически коректни\" заглавия на приказки: - Тошко Афроамерикански - Снежанка и седемте вертикално ощетени граждани - Али Баба и 40-те невинни до доказване на противното - Който не работи, не трябва да се срамува от социалните помощи ВРЕМЕННА КЛАСАЦИЯ Лозан ТАКЕВ И за какво гласуваме в момента?  И какви проценти!? Та ние пак сме с вас на път  в различни класи! Да, явно ГЕРБ отново води  по апартаменти, ВМРО - по тризонети и тераси,  а ДПС - по къщи за балдъзи... Това е \"справедливостта сега\",   другари! И \"ние пак сме тук\" със старите недъзи  в останалите ни от соца още къщи  вече доста стари ... 26 май, 2019 г. Антоново ТЪПО, НО НЕ МНОГО Хората са два вида.  Едните, като влизат в стаята, казват: \"Ооо, кого виждам!\", а другите: \"Ето ме и мен!\" ПРЕСЦЕНТЪРЪТ НА МВР СЪОБЩАВА: Гасенето на големите горски пожари беше изключително затруднено от проливните дъждове. СТУДИО Х Продавач в магазин за цигари: - Какви цигари ще искате -  за рак на белите дробове, такива, които предизвикват импотенция, или които просто убиват?", "date": "2019.05.31", "title": "ПАРДОН"}
{"url": "https://duma.bg/tvorbi-na-georgi-stamboliyski-stambo-na-shipka-6-n192916", "text": "Голяма ретроспективна изложба на Георги Стамболийски-Стамбо показва живописни творби, както и произведения в областта на приложната графика - илюстрация, рекламни плакати, графичен дизайн, билбордове и реклама, малка част от обширното творчество на този все още непознат у нас автор. Изложбата може да се разгледа до 14 юни в Галерията на СБХ, ул. \"Шипка\" 6, етаж 4.  Георги Стамболийски (роден през 1931 г.) е получил академично художествено образование в София, емигрирал през 1958 г. в Германия. Неговият талант е разпознат още в студентските години от професора му Ал. Поплилов и в карикатурите, които публикува като щатен сътрудник на в. \"Стършел\". В първите години на творческата си дейност в Германия Стамбо се налага с изключителната си креативност и професионализъм в областта на приложната графика и дизайна. Вдъхновява се от гротеската, българската иконопис, от богатството на традиционната ни култура и приказен фолклор, от попарта и кинетичното изкуство, от експресионизма, дадаизма и от жанра фентъзи. През 2018 г. за първи път показва ретроспектива на своето изкуство в Градската художествена галерия във Варна. А през тази година изложбата на Стамболийски бе представена и в родния му град Враца. ", "date": "2019.05.31", "title": "Творби на Георги Стамболийски-Стамбо на \"Шипка\" 6"}
{"url": "https://duma.bg/arda-vleze-v-parva-liga-n192848", "text": "Арда е новият член на Първа лига. В решаващ бараж тимът от Кърджали победи Септември с 1:0 след продължения. На ст. \"Локомотив\" в Пловдив точен беше резервата Ахмед Осман (112).  Двата отбора напълно очаквано започнаха предпазливо, като първият опасен удар беше в 22-ата минута на Дарко Глишич от Септември, който обаче прати топката край гредата. В края на първата част се откри шанс за кърджалийци, но Лукас Мартинс не успя да овладее добре топката и тя беше изчистена от бранител на Септември. Второто полувреме не се различаваше особено от първото. А в 71-ата минута Иван Коконов беше изведен очи в очи с вратаря на Септември Валентин Галев, но пропусна златен шанс да открие резултата за втородивизионния отбор. Подаването беше на Ивайло Найденов. В последните минути септемврийци се активизираха, като създадоха две добри атаки след 80-ата минута. И в двете ситуации обаче Здравко Димитров стреля неточно. В 1-ата минута на продължението софиянци останаха 10 на терена, след като младежкият национал Асен Чандъров получи втори жълт картон за фаул и трябваше да напусне терена. С човек повече кърджалийци вдигнаха оборотите и на два пъти бяха близо до гол, но Деян Лозев пропусна. В 112-ата минута защитата на Септември сбърка. След хвърлен тъч от ляво топката попадна в Митко Плахов, който нахлу до аутлинията и върна топката назад. Алексиев се размина с топката, но от 10 метра ветеранът Ахмед Осман вкара с помощта на гредата - 0:1. Минута по-късно двата отбора останаха с по един човек по-малко, след като Ахмед Осман събори Борис Галчев при спринт назад. Галчев го удари и така двамата трябваше да поемат към съблекалните. До края септемврийци опитаха стихиен щурм, но изпадат след два сезона в елита.", "date": "2019.05.31", "title": "Арда влезе в Първа лига"}
{"url": "https://duma.bg/indiyskiyat-brahmos-porazi-tsel-ot-vazduha-n192876", "text": "Авиационният вариант на свръхзвуковата ракета \"БрахМос\", съвместна разработка на Индия и Русия, за първи път е поразила успешно наземна цел на полигон на остров Кар-Никобар по време на изпитания, проведени миналата седмица. Самолет - носител на ракетата, чието название е комбинация от първите букви на имената на реките Брахмапутра и Москва, е бил изтребител-бомбардировач Су-30МКИ, който е бил специално модифициран за целта в авиационния завод в Иркутск, който е производител на тези самолети. ВВС на Индия имали намерение да модифицират в Иркутск общо 48 Су-30МКИ, които да са носители на \"БрахМос\". Поръчани са и 200 ракети на стойност близо 1 млрд. долара.  Авиационният вариант на \"БрахМос\" бе изпитан за пръв път през 2017 г., когато бе поразена морска мишена в Бенгалския залив. Тази модификация на индийско-руската ракета има маса от 2,5 т и е облекчен вариант на корабния и наземния вариант. Максималната й далекобойност е 300 км.  \"БрахМос Аероспейс\" е съвместно предприятие между руската \"Корпорация Тактическо ракетно въоръжение\" и индийската държавна Организация за отбранителни изследвания и разработки (DRDO). Самата ракета пък е разработена на базата на руската противокорабна ракета \"Оникс\".", "date": "2019.05.31", "title": "Индийският \"БрахМос\" порази цел от въздуха"}
{"url": "https://duma.bg/spusnaha-na-voda-triest-n192878", "text": "Италианските ВМС са на път да получат най-голямата си следвоенна бойна единица, след като в края на май в корабостроителницата на компанията \"Финкантиери\" край Неапол бе спуснат на вода, в присъствието на висшето държавно и военно ръководство, универсалният десантен кораб (УДК) \"Триест\". УДК трябва да влезе в строя през юни 2022 г. и да замени в състава на ВМС лекия авионосец \"Джузепе Гарибалди\", построен в средата на 80-те години. \"Триест\" е част от мащабната военна корабостроителна програма на Италия на стойност близо 5,5 млрд. евро, която предвижда построяването на един УДК, шест големи патрулни кораба (фактически фрегати) с опция за още четири допълнителни, кораб за комплексно обслужване и два многоцелеви катера за специалните морски части. Делът на \"Триест\" от общите разходи е 1,126 млрд. евро, от които 273 млрд. се падат на компанията \"Леонардо\", която ще осигури въоръжението на кораба.  Водоизместването на УДК е близо 26 000 т, дълъг е 245 м, най-голямата му ширина е 47 м. Екипажът ще бъде от 1064 души, от които 604 души десантна група. В случай на нужда е възможно да бъдат взети на борда и 700 десантчици. \"Триест\" разполага с корабна болница с 27 места. Доковата му камера помества четири танкодесантни катера или един катер на въздушна възглавница. Освен това на борда му има два 15-метрови скоростни десантни катера, припомня блогът bmpd.livejournal.  В хангара на \"Триест\" се побират 12 големи хеликоптера от типовете AW101 или NH-90 или комбинация от до 20 големи и средни вертолета. Възможно е вместо тях да бъдат базирани от четири до осем изтребителя с вертикално кацане и къс разбег при излитане F-35B и от четири до девет вертолета. Италианският УДК има и мощно радиоелектронно оборудване, буксируема хидроакустична станция за противоторпедна защита. Отбранителното въоръжение включва 16 вертикални пускови установки за ЗРК \"Астер-15\", три 76-мм оръдия, три 25-мм автоматични оръдия и три 12,7-мм дистанционно управляеми картечни установки, всички те производство на \"Леонардо\". ", "date": "2019.05.31", "title": "Спуснаха на вода \"Триест\""}
{"url": "https://duma.bg/frantsiya-pokaza-nov-voenen-vertolet-n192877", "text": "Пълномащабен макет на нов модел военен вертолет бе показан на 27 май пред френския министър на отбраната Флоранс Парли, съобщи сайтът на българското авиационно списание \"Аеро\". Той ще бъде създаден на базата на цивилния модел на \"Еърбъс Хеликоптерс\" H160. Министър Парли съобщи, че новият вертолет H160M ще носи името \"Гепард\" (Guepard). Първият образец ще бъде готов през 2021 г., а първите серийни образци трябва да бъдат получени във ВВС, ВМС и френската армейска авиация през 2026 г. Първоначално се е смятало това да стане през 2028 г.  \"Гепард\" ще замени в бъдеще четири типа хеликоптери, като така се очаква да се спестят значителни средства. Във френските ВВС той ще замени \"Финек\", във ВМС - \"Пантер\" и \"Дофин\", а в армейската авиация - \"Газеле\" и \"Финек\". Плановете са да бъдат закупени общо 169 вертолета от този тип (40 за ВВС, 49 за ВМС и 80 за армейската авиация), което е с 15 повече от досега планираната бройка, съобщава \"Аеро\". Базовата конструкция на H160M ще бъде еднаква за ВВС, ВМС и армейската авиация. Версията за ВВС ще има радар и система \"свой – чужд\", тъй като ще се използва и за борба с бавно летящи цели. Версията за ВМС ще може да използва противокорабни ракети. Версията на армейската авиация е предназначена за непосредствена огнева поддръжка. Всички те разполагат с оптико-електронна система за наблюдение. Всички версии ще могат да се използват и за чисто транспортни задачи, за търсене и спасяване, медицинска евакуация.  Гражданският хеликоптер H160 има максимална излетна маса от 6 тона. Първият му полет е през юни 2015 г., а през декември 2018 г. бе произведен първият сериен образец.", "date": "2019.05.31", "title": "Франция показа нов военен вертолет"}
{"url": "https://duma.bg/prihodite-na-koka-kola-v-balgariya-nadhvarliha-05-mlrd-lv-n192861", "text": "\"Кока-кола\" в България, в която влизат пет дружества, отчита общо 524 млн. лв. приходи за 2018 г. \"Плащанията към доставчици се равняват на 251 млн. лв., от които 59% са към български партньори и остават в страната\", съобщи на пресконференция Юрг Буркхалтер, изпълнителен директор на \"Кока-Кола Хеленик ботълинг къмпани\" в България. През миналата година са произведени над 300 млн. литра напитки в двата центъра на компанията в страната – в Костинброд (за безалкохолни напитки) и Банкя (за бутилиране на натурална минерална вода). През последните седем години компанията е понижила с 5% потреблението на вода, достигайки до 1.76 литра вода, необходими за производството на 1 литър напитка. В резултат са спестени повече от 29 млн. литра вода, което се равнява на средното годишно потребление на питейна вода на 800 българи, става ясно от официално представения доклад за устойчиво развитие на \"Кока-Кола\" в България за 2018 г. \"През 2018 г. намалихме разходите за енергия до 0.41 MJ за литър произведена напитка. За сравнение - с енергията, която ни е била необходима преди 10 години, за да произведем литър напитка, днес вече можем да произведем не само този литър напитка, но и да ни остане достатъчно, за да си стоплим вода за чаша чай\", коментира Милена Завалова, директор по производствената част в \"Кока-Кола Хеленик ботълинг къмпани\". През 2018 г. \"Кока- Кола ХБК\" намали теглото на РЕТ опаковката на минералната вода \"Банкя\" от 2.5 литра до 51 грама, или със 7 грама по-малко (колкото тежи монета от 1 лев). Пластмасовите бутилки на минерална вода \"Банкя\" от 0.330 л до 1.5 л са от типа PlantBottle - създадени с до 30% растителни материали, което води до по-малко количество въглеродни емисии, отделяни при производството им. \"През последните години успяхме да намалим калориите в напитките си средно с 6%. От 2006 г. на предната страна на етикетите на всички безалкохолни напитки в портфолиото на компанията присъства схема с точно количество на калориите в дадената напитка. А от края на 2018 г. дружеството въведе доброволно и цветови код върху опаковките на Coca-Cola, Fanta и Sprite, който помага на потребителите да добият представа какво е процентното съдържание на захар, сол, мазнини и наситени мазнини, съдържащи се в продуктите\", съобщи Евелин де Лирснайдер, изпълнителен директор на \"Кока-Кола България\". Стъклените опаковки са малко над 35% от опаковките, които \"Кока-Кола НБК\" пуска на пазара. Всяка бутилка се използва средно 2.7 пъти за година, а целият ? \"живот\", преди да бъде рециклирана, е около 4-5 години, става ясно от доклада за устойчиво развитие.", "date": "2019.05.31", "title": "Приходите на \"Кока-Кола\" в България надхвърлиха 0,5 млрд. лв."}
