{"url": "http://www.duma.bg/node/167904", "text": "Годишният процент на разходите (ГПР), който включва всички разходи при обслужването на заемите, отбелязва повишение при кредитите за потребление в левове на годишна и на месечна база през април, показват предварителните данни на БНБ. През миналия месец банките са отпускали левовите кредити за потребление с 0,57 процентни пункта по-високо до 10,69%.  \nГПР на заемите за потребление в евро обаче се понижават с 1,1 пр. п. до 4,79%. През април годишният процент на разходите по жилищните кредити в левове за една година намалява с 0,66 пр. п. до 3,87%, а по жилищните кредити в евро - с 0,81 пр. п. до 4,23%.     \n \t\n", "date": "2018.05.31", "title": "Увеличават се годишните разходи за заемите в левове"}
{"url": "http://www.duma.bg/node/167908", "text": "Преди дни милиони левове са запорирани по сметките на \"БДЖ-Пътнически превози\" от кредиторите на жп превозвача по втория облигационен заем. Новината бе потвърдена от председателя на Съюза на железничарите в България към КНСБ Петър Бунев. \"Така е. Неофициално научих, че сметките са запорирани и че кредиторите на жп компанията са предприели решителни действия за това да си получат просрочените заеми\", заяви Бунев, цитиран от offnews.bg. За късмет на ръководството на жп компанията запорът е дошъл, след като са били платени заплатите, така че поне в близките дни не се очаква социално напрежение сред служителите. \nЗапорът на сметките на \"БДЖ-Пътнически превози\" се дължи на факта, че дъщерното дружество е солидарен длъжник на получателя на заема \"БДЖ Холдинг\". По него са останали около 60 милиона лева главница и още тридесетина милиона лева лихви за просрочия. \nОблигационерите обаче са решени да не търпят повече отлагания на плащанията за неопределено време и настояват за точен график в кратки срокове за изплащането на дълговете. В противен случай те заплашват, че най-накрая ще пристъпят към разпродажба на имуществото на жп компанията. Ако изпълнят заканата си, БДЖ на практика ще спре да работи, защото сред обезпеченията са над 1200 вагона на \"БДЖ-Товарни превози\" (две трети от всички в движение), както и 25-те дизелови мотриси \"Дезиро\" от \"Сименс\", които са най-новият подвижен състав на държавната компания.   \n \t\n", "date": "2018.05.31", "title": "Заради дългове запорираха сметки на БДЖ"}
{"url": "http://www.duma.bg/node/167900", "text": "Произведеният пчелен мед към 1 октомври миналата година е 11 хил. 807 тона, което е с 15,6% повече от 2016 г. Това става ясно от отговора на министъра на земеделието Румен Порожанов на депутатско питане. Пчелните семейства в страната са 765 хил. 800, което е с един процент и половина повече спрямо предходната година. \nСпоред данните се наблюдава трайна тенденция за окрупняване на пчелините. От момента на присъединяването на РБългария към Европейския съюз благодарение на европейското и националното финансиране средният брой пчелни семейства в едно семейство пчелни производители достига от 21,4 през 2007 г. на 57 през 2017 г.  \n    \n \t\n", "date": "2018.05.31", "title": "С над 15% се е увеличило производството на пчелен мед "}
{"url": "http://www.duma.bg/node/167903", "text": "За да се нарича един продукт \"кренвирш\", той трябва да съдържа поне 75% месо, коментира вчера пред БТВ министърът на земеделието Румен Поржанов по повод новите минимални стандарти, които Министерството на земеделието, храните и горите (МЗХГ) възнамерява да въведе за основни храни. Новите норми ще определят например минималното съдържание на месо в колбасите и на мляко в сиренето и кашкавала. До месец и половина ще бъдат изготвени минималните стандарти за храните, които ще гарантират по-добро качество на продуктите, обеща Порожанов. Според него продуктите, които няма да отговарят на новите стандарти, ще са отделени на друга витрина в магазините. Подобно нещо ще бъде въведено и за млечните продукти след месец и контролът ще е много сериозен, увери той. \nДо месец ще влезе в сила забраната млекопреработвателните предприятия да използват палмово масло, каза министърът. Сега това е възможно, като има разграничение в наименованията и сиренето и кашкавалът с вложено растително масло се обявяват като \"имитиращи продукти\". Занапред обаче преработвателите ще трябва да изберат дали ще произвеждат автентични млечни продукти или имитиращи и няма да могат да прилагат и двете технологии. Избралите да влагат растително масло няма да се наричат \"млекопреработвателни предприятия\", каза Порожанов. \nМинистерството води преговори с големите търговски вериги по проблема с вносните храни, които са с различен състав от тези в Стара Европа, но се продават по-скъпо в България, съобщи министърът. Предстои подписването на меморандум, с който \"да урегулираме принципно тези теми\", каза Порожанов и даде пример с бебешки храни, които се продават по-скъпо в България, отколкото в Австрия и Германия, което, по думите му \"не е препоръчително\", макар че има обяснение в по-големите логистични разходи и по-малкия пазар.   \n \t\n", "date": "2018.05.31", "title": "Кренвиршите трябва да имат поне 75% месо"}
{"url": "http://www.duma.bg/node/167906", "text": "Европейската комисия предлага бюджетът за политиката на сближаване (кохезионната политика) за България да нарасне със 7,58% в периода 2021-2027 г. Това стана ясно при представянето на проекта от вицепрезидента на ЕК Юрки Катайнен и комисаря по регионално развитие Корина Крецу в Страсбург късно във вторник вечерта. \nЧрез кохезионната политика се отпускат средства за най-бедните региони на Евросъюза, които имат БВП на глава от населението под 90% от средния за общността. \nПо сега действащите цени от 2014-2020 г. е предвидено България да получи 8,099 млрд. евро от кохезионните фондове. В натрупаната инфлация за периода до 2018 г. сумата е 8,3 млрд. евро. За следващия програмен период - 2021-2027 г., са предвидени 10,082 млрд. евро. Според изчисленията на ЕК сумата в постоянни цени с база 2018 г. (за да може да се прави сравнение с миналия период) се равнява на 8,93 млрд. евро. \nЕК предлага в кохезионната политика да се включат дейности, които в периода 2014-2020 г. са били в други бюджетни пера. Например програмата Erasmus+, която финансира обмяна на студенти между университетите в ЕС, и Европейският корпус за солидарност, който подкрепя доброволческата дейност, преди бяха включени в глава \"Конкурентоспособност за растеж и заетост\". Сега те са прехвърлени в глава \"Кохезия и ценности\", което при равни други условия увеличава средствата за кохезия със 7%. \nМалко по-голямо увеличение получава и Румъния. Както се очакваше, Гърция, Италия и Испания също са печеливши. За тях ЕК предвижда увеличаване на финансирането със съответно 8,1, 6,53 и 4,9% (отново без да са ясни всички числа в проекта за многогодишния бюджет на ЕС). \nГолемите губещи са Полша, Унгария и Чехия, чието финансиране според предложението на ЕК се очаква да бъде орязано с малко над 23,5, 24 и 24,5% съответно. Заради промяната в отделните бюджетни пера парите за тези страни реално ще се свият дори повече. \nСпоред комисарите Крецу и Катайнен фактът, че средствата за Полша, Чехия, Унгария и Словакия падат най-много, не е наказание. Разпределението на средствата се прави основно на базата на БВП на страните членки - този фактор има 80% тежест при определянето кои страни колко ще получат. И тъй като икономиките и на четирите страни заедно с тези на балтийските държави в последните години растяха стабилно, те се оказаха сред малко по-богатите в ЕС. В същото време именно гръцката, италианската и испанската икономика бяха едни от най-стагниралите в ЕС. \n    \n \t\n", "date": "2018.05.31", "title": "За следващия програмен период ЕК предлага повече пари за България"}
{"url": "http://www.duma.bg/node/167905", "text": "През май показателят на бизнес климата в страната се повишава с 2,1% спрямо април и достига дългосрочен максимум от 33,1 на сто от 2009 г. насам. Най-голямото подобрение е отчетено в строителството, съобщи НСИ. Единствено в търговията на дребно се отчита спад. В никой от секторите не се предвижда увеличаване на цените през следващите три месеца, като единствено в услугите има очаквания за леко поскъпване на услугите. \nБизнес климатът в строителството се покачва с 8,1 пункта спрямо април в резултат на подобрените оценки и очаквания на строителните предприемачи за състоянието на предприятията. По тяхно мнение сегашната строителна активност е повишена, като и прогнозите им за следващите три месеца остават благоприятни. Основните фактори, затрудняващи дейността в сектора, продължават да са свързани с несигурната икономическа среда, конкуренцията в бранша и недостига на работна сила. \nЗаради оптимистичните оценки на промишлените предприемачи за настоящото бизнес състояние на предприятията показателят за бизнес климат в този сектор се увеличава с 1,4%. В търговията на дребно понижението е с 1,6%. През май бизнес климатът в услугите нараства с 0,9 пункта, което се дължи на по-благоприятните оценки и очаквания на мениджърите за бизнес състоянието на предприятията.      \n \t\n", "date": "2018.05.31", "title": "Бизнес климатът се подобрява заради строителството"}
{"url": "http://www.duma.bg/node/167899", "text": "Продажбите на електрически автомобили по цял свят се увеличиха с 54% през 2017-а година, съобщи в сряда Международната агенция по енергетика (МАЕ), цитирана от Франс прес. В Китай, който е най-големият световен пазар на електромобили, продажбите също нараснаха с близо 50%, но въпреки това техният пазарен дял все още остава доста малък и в размер на едва 2,2 на сто. \nСпоред МАЕ електрическите превозни средства в Норвегия имат далеч по-висок пазарен дял, но дори и той е доста скромен и е в размер на 6,4 на сто. Въпреки това, базираната в Париж организация е оптимистична относно перспективите на сектора на електрически автомобили. Ако политиците изпълнят сегашните си ангажименти към околната среда, \"броят на електрическите лекотоварни автомобили на пътя ще достигне 125 милиона до 2030 г.\", гласи една от прогнозите. Ако политическите амбиции се развият допълнително, броят им може да достигне 220 милиона през 2030 г. \nЕС трябва да съкрати с 40 процента емисиите на причиняващи парников ефект газове. Франция, която е на второ място по производство на коли в Европа след Германия, обяви амбициозния си план през 2040 г. да прекрати продажбите на бензинови и дизелови коли. \nЕлектромобилите използват акумулатори вместо бензин или дизел, но и при тях има будещи въпроси неща. Ключови елементи от акумулаторите включват кобалта, голяма част от който идва от мините в разкъсваната от безредици Конго. Правозащитни групи изразяват безпокойство от корупцията в свързаната с кобалта промишленост и в голяма степен лошите трудови условия в мините в ДР Конго.     \n \t\n", "date": "2018.05.31", "title": "Продажбите на електромобили в света се увеличиха с 54% "}
{"url": "http://www.duma.bg/node/167907", "text": "30% от фирмите у нас са ползвали средства от европейските фондове, а за други почти една четвърт от предприемачите кандидатстването по проектите е било сложно и скъпо. Това показва проучване на Българската търговско-промишлена палата (БТПП). Една пета от собствениците на фирми отговарят, че нямат специалисти, които да изготвят необходимите документи за търсене на пари от ЕС, а 28% разчитат за бизнеса си само на собствени средства.  \nСамо 6% отговорят, че са ползвали дялово финансиране, за други 8% то е скъпо и сложно, над една четвърт нямат специалисти, а 59% в такива случаи предпочитат да разчитат на собствени финансови източници. Подобно е положението и при експортното финансиране, което ползват само 8% от предприемачите. На 14% им е сложно и не им е по джоба, една пета нямат подготвени кадри, 55% разчитат на собствените финанси. \nЕдна пета от предприемачите са продавали свои вземания на трето лице и така да получат свеж ресурс за дейността си. Според бизнеса основните пречки в получаването на банковото финансиране са изискванията за обезпечения - посочени от 86% от анкетираните. Второ най-голямо затруднение, което възпира кредитирането, е попълването на множество формуляри - 72% от анкетираните са изразили това мнение. На трето място идват лихвите и таксите за обслужване - 63%. Също така искането за бизнес история на фирмата представлява проблем, особено за стартиращи предприятия, които искат да получат финансиране. Единствено времето за разглеждане на искането за кредит не носи затруднения на над половината от предприемачите за разлика от останалите 49 на сто. За улесняване на достъпа до кредити бизнесът предлага да се намали броят на документите и да се облекчи самата процедура и където е нужно, да се правят само справки в регистрите, а не да се изискват от фирмите. \n    \n \t\n", "date": "2018.05.31", "title": " Всяка трета фирма е ползвала пари от еврофондовете "}
{"url": "http://www.duma.bg/node/167867", "text": "След изключително успешното първо издание на отвореното събитие \"Приключенски многобой - Ботевград 2017\" и тази година организаторите на иновативното събитие канят смели приключенци - жители и гости на община Ботевград, да вземат участие в дългоочакваното продължение на атрактивния формат, информира Елена Бързакова. Събитието ще се състои на 9 юни (събота) на средновековната крепост Боженишки Урвич край с. Боженица, община Ботевград, Софийска област. \nСред предизвикателствата отново ще са скално катерене и спускане по скални отвеси, проникване в пещера, задачи с ориентиране и логика, умения за стрелба с лък, решаване на приключенски задачи. Голямата изненада в тазгодишното издание е поредното незабравимо преживяване, подготвено за участниците в многобоя - екстремно спускане по специално създаден въжен тролей. \nЗабавления и атракции са предвидени и за по-лежерно настроените посетители. На Урвишка поляна ги очакват арт и музикални изненади, различни тийм билдинг игри и развлечения. Достъпът до крепостта \"Боженишки Урвич\" ще остане свободен за всички и желаещите ще могат да се изкачат по алеята до хълма и да видят средновековен скален надпис, интересни скални феномени, скален параклис и удивителни панорамни гледки. \nВходът е свободен, всички забавления и атракции са безплатни. Изпитанията от многобоя ще преминават с помощта на професионални инструктори и при взети всички мерки за безопасност. Подходящи са за възрастни и за деца над 12 години. \nОрганизатор на \"Приключенски многобой - Ботевград 2018\" е \"Уайлдан\" ЕООД. Събитието се осъществява с финансовата и институционалната подкрепа на община Ботевград, със съдействието на пещерния клуб \"Хеликтит\" и клуб \"Еделвайс\".     \n \t\n", "date": "2018.05.31", "title": "Екстремни изненади на Боженишки Урвич "}
{"url": "http://www.duma.bg/node/167865", "text": "Тандемът от хитмейкъри Графа и Искрата се събра, за да създаде заедно проекта с многозначителното заглавие \"Неочакван обрат\". Видеото вече може да бъде видяно в официалния YouTube канал на \"Монте мюзик\", където само за няколко часа се нареди сред най-гледаните клипове за България. Режисьор е Люси Иларионов - той филмира познати истории за фалшивата реалност в човешките взаимоотношения и ролята на силните играчи, които \"правят неочаквани обрати\", щом чашата прелее. \nГрафа от години е известен с усета си да открива млади таланти и да прави успешни сътрудничества с тях. С екипа на \"Монте мюзик\" забелязват Искрата по време на участието му в риалити формата \"България търси талант\" и започват съвместна работа. Искрен Тончев вече е утвърден в средите като автор или съавтор на хитовете \"Единствената\" и \"Се та'а, брат\" (Павел и Венци Венц), \"К'во не чу\" (Дара), \"Танцувам само за теб\" (Михаела Филева) и други. Заедно с \"Монте\" Искрата издава синглите \"Много добре\", \"Непознато място\" и хита от тази зима #ПОМНЯ. \nНовата песен излезе дни преди първия концерт от лятното турне на Графа, който е днес, 31 май, на Античния театър в Пловдив. Феновете, които са купили билети за събитието, ще могат да я чуят за първи път на живо. \n    \n \t\n", "date": "2018.05.31", "title": "Графа и Искрата предизвикват феновете с \"Неочакван обрат\""}
{"url": "http://www.duma.bg/node/167866", "text": "Станислав Райчев спечели титлата \"Мастър шеф\", голямата награда от 100 000 лева и стипендия за \"Ле кордон бльо\" в Лондон на големия финал на шоуто по Би Ти Ви. Той надделя над Цветомила Ванчева в равностоен дуел на титани и доказа, че ясната цел, гарнирана с желание, талант и постоянство, се превръща в успех. Станислав впечатли Андре Токев, Петър Михалчев и Лео Бианки със смели и иновативни идеи, изпълнени с техничност и класа. Пред погледите на съпругата си Цветомила и сина си Златомир, своите колеги от пожарната в Бургас и тези от кулинарното шоу той вкара модерна българска нотка в своето авторско четиристепенно меню и завоюва сетивата на журито.   \nОт първите моменти в \"Мастър шеф\" Станислав показа желанието си да се научи и докаже. Бори се \"със зъби и нокти\" за престилката си. Никога не изгуби концентрация и готвеше с убеждението, че може да се справи с всяко предизвикателство. Професията му на пожарникар безспорно повлия на самообладанието му в кухнята. За да стигне дотук, той плати висока цена, като жертва време със семейството си, но доказа, че всичко си е струвало. Огромното му израстване на кулинарната арена пролича ясно в ястията, които сервира на журито и получи заслуженото им признание. Директорът на академия \"Ле кордон бльо\" в Лондон - шеф Емил Минев, го поздрави за страхотното постижение, което ще промени живота му, и изрази нетърпението си да го посрещне в европейската столица на кулинарията.   \n \t\n", "date": "2018.05.31", "title": "Пожарникар от Бургас грабна титлата \"Мастър шеф\""}
{"url": "http://www.duma.bg/node/167863", "text": "Най-голямото семейство във Великобритания ще се увеличи с още един член - 21-вото им бебе ще бъде момиченце, съобщава в. \"Дейли мейл\". Майката Сю Радфорд е родила предишното си отроче - Арчи, 11-ото й момче, през септември миналата година и се е зарекла, че то ще е последното. \"Съвсем честно, не мога да повярвам\", казва г-жа Радфорд. \"Ние сме просто в шок\", добавя съпругът й. Сю е на 43 години, а съпругът й Ноел - на 47. Те живеят в Моркамб, Ланкашър. Запознават се, когато Сю е на седем години. Първото им дете Крис се ражда преди 28 години, когато тя е едва на 14. Решават да задържат бебето, защото и двамата са дадени за осиновяване. Второто им дете Софи се ражда, когато Сю е на 17 години. Едно от чедата им е мъртвородено, но то \"още е част от семейството\". Семейството получава детски надбавки от 170 британски лири седмично. Заплатата на Ноел, който е пекар, е малко под 50 000 лири годишно. За храна седмично дават около 300 лири. В списъка им за пазар дневно са 9 л мляко, 3 л сок, три кутии зърнени закуски. Семейството ползва специални отстъпки в бакалницата и магазина за плодове и зеленчуци. Всеки ден пускат по девет перални и използват по четири ролки тоалетна хартия. Сю и Ноел вече имат три внучета от дъщеря си Софи. От 11 години те живеят в голяма къща с 10 спални, която преди е била дом за възрастни хора.   \n \t\n", "date": "2018.05.31", "title": " Семейство британци чака 21-ото си дете"}
{"url": "http://www.duma.bg/node/167864", "text": "Второто издание на \"Хилс ъф рок\" ще се проведе на 20, 21 и 22 юли на Гребния канал в Пловдив, както ДУМА писа, и вече включва 55 участници - 32 чуждестранни и 23 български артисти. Германците \"Крематори\" ще превземат главната сцена в първия фестивален ден със страхотен звук и метъл мощ, точно преди хедлайнера \"Сабатон\". Англичаните \"Еърфорс\", австрийците \"Серенити\" и украинците \"Джинджър\", отново на главната сцена, ще разтърсят феновете със страхотно шоу. Към тях ще се присъединят българските изпълнители \"Д2\", които ще открият фестивала, и \"Од крю\". \nНа останалите сцени ще имаме удоволствието да видим молдовците \"Инфектид рейн\", англичаните \"Дистрикт 13\", както и българските изпълнители Велиан, \"Фул съркъл\", \"Сейнт илектрикс\", \"Екзит риалити\", \"Паракосм\", \"Екс хъзбанд\", диджей Дхарба, Аскез, Драйв юър лайф и диджей КалашNICK.  \nФестивалът се реализира за втора поредна година и е част от програмата на Пловдив 2019 - Европейска столица на културата. До 20 юни билетите за \"Хилс ъф рок\" са на цени: двудневен за 20 и 21 юли - 100 лева; \"Айрън мейдън\" - \"Хилс ъф рок\" на 22 юли - 80 лева; \"Хилс ъф рок\" и \"Айрън мейдън\" - комбиниран билет за трите дни 20, 21 и 22 юли - 150 лева. \n    \n \t\n", "date": "2018.05.31", "title": "Още 18 групи идват на \"Хилс ъф рок\""}
{"url": "http://www.duma.bg/node/167902", "text": "България е лидер в рециклирането на отпадъци на Балканите и новата автоматична линия, която предстои да бъде пусната в действие през септември, ще допринесе за запазване на тази позиция. Това заяви изпълнителният директор на \"Екопак\" Тодор Бургуджиев вчера, представяйки отчета на дружеството. Инвестицията в новата инсталация е 1,2 млн. лв., като тя ще обслужва основно София-град и София-област. \nТя ще може автоматично да отделя алуминия от опаковките, който заради повишеното потребление  на кенове се превръща в екологичен проблем, уточни Бургуджиев. Той приветства идеята на ЕК да забрани 10 вида пластмасови изделия за еднократна употреба като чаши за кафе, клечки за уши, сламки за пиене, защото те не могат да се рециклират. Новата линия ще може да отделя и RDF -  отпадъкът, който остава  при рециклиране на пластмаса, но може да се изгаря. Този отпадък няма да се изгаря в столичния завод или в ТЕЦ-овете на София, а в циментовите заводи, където той се унищожава при  2000 градуса и е безопасен за здравето, твърди Бургуджиев. \nСпоред него България е лидер в рециклиращия бизнес на Балканите. В момента у нас работят 3 завода за рециклиране на стъкло с общ капацитет на обработка 350 хил. тона годишно, докато в Румъния и Гърция имат по 1 завод с капацитет съответно 100 хил. и 150 хил. т.г. Македония и Сърбия пък нямат никакви заводи за преработка на стъкло. \n34 завода в България могат да рециклират опаковки от различни видове пластмаси. Бургуджиев добави, че в страната ни  е разположен най-големият на Балканите завод за рециклиране на хартиени опаковки, чийто капацитет е 100 хил. т. \nПредстои до дни Брюксел да утвърди по-високи квоти за рециклирането на отпадъци. Ако не ги изпълняват, страните членки са заплашени от глоби. Според предвидените квоти до 2030 г. страните членки трябва да рециклират 52,5% от пластмасовите отпадъци, 25% от  хартиените и стъклените отпадъци. Рециклирането на метали  трябва да се увеличи с 35%, като 85% от алуминиевия скрап трябва да се преработва. Алуминият е изваден в отделна квота, защото  в останалите европейски страни има бум при използването на кенове за напитки, които се превръщат във все по-голям проблем. В България кеновете не са толкова широко използвани, затова на \"Екопак\" ще се наложи да изкупува алуминий от депата за метали, за да изпълни 85-процентната квота на ЕС, твърди Бургуджиев.      \n \t\n", "date": "2018.05.31", "title": " Изграждат нова линия за рециклиране на отпадъци "}
{"url": "http://www.duma.bg/node/167901", "text": "След като от \"Топлофикация-София\" вече веднъж оповестиха къде и откога ще правят летните си ремонти, сега се оказва, че те ще се забавят, а и за някои не е ясно откога ще започнат. Вместо през юни, част от източните квартали ще бъдат отложени за по-късно, а в \"Младост\" все още не се знае кога ще се ремонтира, макар че и там бяха планирани ремонти през юни. От топлофикационното дружество поискаха 4% увеличаване на парното и топлата вода от 1 юли, но КЕВР ще им разреши да вдигнат цените само с 1%.  \n\"Профилактиката, която сме решили да извършим тази година, се състои от обследване на топлопроводи, подмяна на трасета и ремонти в топлоизточниците. Всички наши дейности се съгласуват със Столична община и ремонтът по ул. \"Граф Игнатиев\" в момента същевременно подменяме трасета. Възникнаха и определени административни проблеми в община \"Младост\" и не сме получили разрешение за строеж, за да извършим определени административни дейности. Ремонтите, които трябваше да започнат на 19 юни в източните квартали, се отлагат за периода 3-20 юли. За район \"Младост\" все още не е ясно и допълнително ще уведомим нашите клиенти\", заяви инж. Боян Паунов, директор на дирекция \"Експлоатация\" в \"Топлофикация-София\" пред БНТ. \nВ центъра на София 9 дни няма да работи ТЕЦ \"София\" през август. Има обаче и определен брой абонатни станции, които ще бъдат без топлоподаване и срокът там е около 20 дни, но те не са много.     \n \t\n", "date": "2018.05.31", "title": "Пълна каша с летните ремонти на \"Топлофикация-София\""}
{"url": "http://www.duma.bg/node/167892", "text": "Не е реалистично да се надяваме, че администрацията на Тръмп може да освободи ЕС от митата върху стоманата и алуминия. Това заяви еврокомисарят по въпросите на търговията г-жа Сесилия Малмстрьом пред депутати в Европарламента.  \nДори САЩ в последната минута да се въздържат от прилагането на митата, Малмстрьом очаква те все пак да искат да наложат „някакви ограничения върху износа на ЕС“. Една „твърда горна граница“, която не позволява по-нататъшен износ извън рамките на квота, ще бъде по-лоша за ЕС, отколкото „мека горна граница“, при която износът ще бъде все още възможен и извън границите, но ще бъде обмитяван. Според Малмстрьом в идеалния случай няма да има мита или квоти, „но реално не мисля, че можем да се надяваме за това“. \nЕС заяви, че отказва всички търговски преговори със САЩ, освен ако Вашингтон не се откаже от митата. Европа заплаши, че ще се противопостави с европейски мита за вноса от САЩ, включително върху емблематичните стоки като мотоциклетите \"Харли Дейвидсън\" и уиски \"Бърбън\". Тези контрамерки ще станат приложими на 20 юни, но докато разговорите със САЩ продължават, ЕС ще се въздържа да ги прилага.     \n \t\n", "date": "2018.05.31", "title": "САЩ няма да махнат митата, смятат в Брюксел"}
{"url": "http://www.duma.bg/node/167897", "text": "Италиански политици призоваха германския еврокомисар по бюджета Гюнтер Йотингер да си подаде оставката заради \"абсурдните му коментари\" за страната им. \nИталия ще проведе още едни избори, след като президентът Серджо Матарела отхвърли кабинета, предложен от антиемигрантската \"Лига\" и  антиелитарното \"Движение 5 звезди\". \nВ интервю за германска медия еврокомисарят Йотингер заяви, че е забелязал признаци на влошаващото се икономическо положение на Италия. \"Мога само да се надявам, че това ще е ясен сигнал на гласоподавателите да не дават властта на популисти отляво или дясно\", заяви Йотингер. А в туитър той написа: \"Пазарът ще научи Италия да гласува за правилните неща\". \nКрайнодесният лидер на \"Лигата\" Матео Салвини отговори в туитър с: \"Това е лудост, в Брюксел нямат срам...Това ми звучи като заплаха!\" По-късно той призова Йотингер да си подаде оставката чрез видео във фейсбук. \"Никой не може да каже на италианците как да гласуват. Дори и пазарите. Италия трябва да се уважава\", заяви Маурицио Мартина, лидер на Демократичната партия. \"Тези хора третират Италия като лятна колония, където идват, за да прекарат почивките си\", написа и Ди Майо, лидерът на \"петте звезди\".      \n \t\n", "date": "2018.05.31", "title": "Италия се опълчи на еврокомисаря Йотингер"}
{"url": "http://www.duma.bg/node/167893", "text": "Вицеканцлерът на Австрия Хайнц-Кристиан Щрахе призова ЕС да преразгледа принципа за свободното движение на хора, съобщи германският в. \"Франкфуртер алгемайне цайтунг\".   \n\"Свободното движение на хора има също и отрицателни последици и води до \"изместване\" на пазара на труда, обясни председателят на консервативната \"Партия на свободата на Австрия\"  (ПСА) в рамките на кръгла маса, проведена във Виена във вторник вечер. Има хора, \"които са добре квалифицирани и печелят твърде много, но са обречени на безработица, защото са заместени от по-евтини работници\", подчерта Щрахе. \nСвободното движение на хора е един от крайъгълните камъни на ЕС и единния пазар - заедно със свободното движение на стоки и капитали, и свободата на предоставяне на услуги. То дава на всеки гражданин на ЕС правото да избира своето местопребиваване и да работи извън родната страна в рамките на Общността. \nЩрахе смята, че това право в сегашния му вид е остаряло. \"Трябва открито да твърдим, че не е добре за европейското развитие да отстъпи целия интелектуален, добре образован потенциал на Източна Европа. Ето защо трябва да бъде \"да намерим най-малко частично регулиращи решения, за да го направим по-добре и в интерес на всички\".     \n \t\n", "date": "2018.05.31", "title": "Австрийски вицеканцлер е срещу свободното движение на хора"}
{"url": "http://www.duma.bg/node/167895", "text": "Саакашвили призова за санкции срещу Киев \nБившият грузински премиер и настоящ украински опозиционер Михаил Саакашвили призова за европейски санкции срещу украинския президент Петро Порошенко и обкръжението му, защото нарушили правата му, предаде \"Гласът на Америка\". Той обвини Петро Порошенко, че е нарушил международното право, като го лишил от украинско гражданство и насилствено го прогонил от Украйна. Саакашвили призова да бъдат проверени и активите на Порошенко, придобити незаконно.  \n US губернаторът с оставка заради секскандал \nГубернаторът на американския щат Мисури Ерик Грейтън подава оставка след секскандал и разследване на възможни финансови злоупотреби. 44-годишният републиканец и бивш военен бе обвинен първоначално, че е снимал любовницата си, гола и завързана, без нейното разрешение. Омъжената жена, чието име не се съобщава, твърди, че той я заплашил, че ще публикува снимката, ако връзката им излезе наяве. Разследват се и възможни финансови злоупотреби по време на предизборната му кампания.  \n Спукан илюминатор върна китайски самолет \nСамолет на китайската авиокомпания \"Кепитъл еърлайнс\", който летял за Виетнам, бе принуден да се върне обратно на летището в Ханчжоу заради голяма пукнатина на илюминатор. На борда му имало 211 души. Впоследствие пътниците излетели за Виетнам с друг самолет.  \n Столетник реши да откаже цигарите \nНа 114 години жител на Кейптаун в Република Южна Африка реши да спре цигарите, след като отдавна е приключил с чашката. Фреди Бом сподели пред Би Би Си, че едва сега се е замислил да откаже тютюна. Той не си купува цигари, а си ги навива сам от собствен тютюн. Признава, че тютюнджийският му навик е твърде силен, за да се откаже изведнъж. Целия си живот той е посветил на ферма и на работа в строителството. Въпреки възрастта си Фреди Бом изглежда здрав и се придвижва самостоятелно.  Шега за бомба рани 11 пътници в самолет \nЕдинайсет души бяха ранени при паника, която избухна на борда на подготвящ се за излитане самолет на индонезийската авиокомпания \"Лайън еър\", пише \"Стрейтс таймс\". Причина за инцидента станала шега на един от пътниците за бомба в самолета. Пътниците се втурнали към края на салона, а като отворили аварийните изходи, започнали да скачат. Някои от тях са със счупени ръце и травми на главите. Шегаджията е арестуван. \n    \n \t\n", "date": "2018.05.31", "title": "Кратки новини"}
{"url": "http://www.duma.bg/node/167898", "text": "Северна Македония е най-вероятно договореното име, което трябва да разреши продължаващия близо 30 г. спор между Атина и Скопие. За това се били разбрали външните министри на Гърция и Македония при последната си среща, съобщи македонската телевизия \"Телма\", която се позова на дипломатически източници. Двамата министри са одобрили и конкретен план от 11 точки за окончателно разрешаване на спора за името. \nПланът се очаква да бъде одобрен от премиерите на Македония и Гърция Зоран Заев и Алексис Ципрас в телефонен разговор между двамата. След това двамата министър-председатели ще организират среща в Преспа, на която и официално ще представят споразумението. Дипломатическите източници твърдят пред \"Телма\", че през юни Република Македония ще получи дата за започване на преговори за членство в ЕС. \nМакедонският премиер Зоран Заев междувременно настоява, че \"няма нищо договорено\" освен \"принципи и начала\" и дори не се ангажира да коментира пред медиите дали предложеният от него и отхвърлен вариант Илинденска Македония е все още на масата, пише македонският сайт \"Нова ТВ\". \n\"Следва разговор между мен и Ципрас... на който очаквам да направим крачка напред. Щом имаме информация, ще я споделим с обществеността\", каза Заев. \nГръцкият премиер от своя страна беше по-оптимистично настроен. Появява се перспектива за решаване на спора за името, каза Ципрас в реч пред годишното общо събрание на Федерацията на предприятията в Гърция. Говорейки за ролята на Гърция като стълб на стабилност на Балканите, Ципрас като пример спомена \"перспективата за решение, което се подава в трудните, но необходими преговори с бившата югославска Република Македония\". \"Преговорите водим и продължихме да водим с чувство за отговорност и патриотизъм. Но и с решителност и вяра в нуждата от намиране на решение\", каза Ципрас. \nГръцкият премиер подчерта, че имиджът на Гърция се променя в международен план и се засилва, но изисква смели и трудни решения. Това може да бъде постигнато, ако се остави настрана политическата цена и се обърне внимание на интереса на страната. \nОдобреният от външните министри Димитров и Кодзиас план предвижда на 8 септември в Македония да се проведе и референдум за одобрение на новото име. Планът бе оповестен и от гръцките медии, които информират, че след като споразумението бъде одобрено, Зоран Заев ще трябва да го представи в Народното събрание и да получи подкрепа с обикновено мнозинство. След това на срещата на върха на ЕС на 28 и 29 юни Република Македония ще получи дата за започване на преговори за присъединяване към ЕС, а на 11 юли в Брюксел ще получи и официална покана за членство в НАТО по време на срещата на върха на Северноатлантическия пакт. След провеждането на референдума и приемането на промените в Конституцията на Република Македония споразумението ще бъде внесено и в гръцкия парламент за ратификация.   \n \t\n", "date": "2018.05.31", "title": "Атина и Скопие пак се били разбрали  "}
{"url": "http://www.duma.bg/node/167896", "text": "500 етнически българи в Косово внeсоха петиция в парламента с настояването за официалното им признаване като етническа общност. Те са етнически българи от областите Гора и Жупа, а документът е официално представен на косовските власти от организацията \"Обединени българи в Косово от Гора\". Парламентът на Косово скоро трябва да я разгледа и да реши дали да добави българската общност към останалите официално признати малцинства.  \nЕвродепутатът Андрей Ковачев определя петицията като справедлив и демократичен акт, с чието признаване политическата класа на Косово ще може да покаже, че върви към европейска интеграция.  \nОфициалният статут дава право на медии, на обучение на собствен език и политическо представителство в парламента. \nДУМА припомня, че съседна Албания призна българското малцинство.      \n \t\n", "date": "2018.05.31", "title": "Българите в Косово с петиция за малцинство"}
{"url": "http://www.duma.bg/node/167887", "text": "Верен на своя хуманизъм, Евросъюзът се притече на помощ на Китай след земетресението в Съчуан, което се случи също през май преди 10 години.  \nРазрушителното бедствие е от 8-а степен по скалата на Рихтер. Загиват 69 000, 18 222 са обявени за изчезнали, ранените са 374 176 души. Преките икономически загуби се изчисляват на 126,6 млрд. долара. Това е най-силното земетресение в Китай след 1950 г. и най-смъртоносното от 1976 г. Политическото ръководство, централната и провинциалната администрация организират над 146 000 военни, армейска полиция, пожарникари и около 1,2 млн. доброволци за издирвателно-спасителните работи. Около 86 500 души са лекарите и съответният персонал, оказващи медицинска помощ. Китайският Червен кръст участва с общо около 180 000 щатни служители и доброволци. Съобщаваше се за 456,9 млн. долара дарения от източници извън Китай.  \nПомощта от ЕС се осъществява посредством различни начини и форми. В Китай се изпращат парични суми или помощни материали, спасителни или медицински екипи, консултанти. Помага се и чрез националните червенокръстки сдружения - с участие в кампанията за дарения, с екипи, изпращане на оборудване, консултации и други. Българското правителство в координация с БЧК приема 43 деца от пострадалите при земетресението райони за 20 дни възстановяване и почивка. Китай получава и 85 млн. евро. \nЕС оказва подкрепа по време на спасително-помощните операции и в процеса на възстановяване и реконструкция. Пристигналите оперативни екипи от Германия и Италия разгръщат полеви болници. Болницата от Германия е за 120 легла, с 11 души персонал и идва с 50 тона материали. Установена е в Дюжиангиан, един от най-тежко засегнатите райони. В Съчуан действат 287 души като част от чуждестранни екипи от 8 държави и четири са от държави на ЕС: Германия, Италия, Франция и Великобритания. Белгия изпраща специален модул на лагер за 2000 души с кухня, баня и тоалетни. Датски екип изгражда базов лагер, за да настани множество национални и международни участници в помощните операции. Екипите за отговор при извънредни ситуации (\"Emergency Response Teams\" - ERT) участват в помощно-възстановителни дейности според своята специализация. Австрийските, испанските и британските екипи работят по системи за пречистване на водата и се грижат за санитарията. Всички те предават на китайските спасители и червенокръстци своите знания и умения, а накрая оставят оборудването на КЧК. Те участват също в дейността на КЧК по подготовка на населението при евентуални бъдещи бедствия, оказване на първа помощ и други.     \n \t\n", "date": "2018.05.31", "title": "ЕС доказа хуманизма си след труса в Съчуан"}
{"url": "http://www.duma.bg/node/167868", "text": "Академичният симфоничен оркестър ще изнесе концерт на 6 юни от 18 ч. в концертната зала НМА, бул. \"Евлоги и Христо Георгиеви\" 94, под диригентството на Светлана Галианова от класа на доц. д-р Георги Патриктов (дипломен концерт). Солист ще бъде Елвис Василев (пиано) от класа на проф. д-р Даниела Андонова. В програмата - Концерт за пиано и оркестър 2 от Камий Сен-Санс и Девета симфония от Дм. Шостакович. Входът е свободен. \n    \n \t\n", "date": "2018.05.31", "title": "Сен-Санс и Шостакович звучат в Музикалната академия"}
{"url": "http://www.duma.bg/node/167869", "text": "Стиховете на осем автори, които подкрепят децата с лицеви аномалии, може да се чуят днес, 31 май, от 18.30 ч. в литературния клуб на Столичната библиотека, пл. \"Славейков\" 4. Аксиния Михайлова, Петър Чухов, Ина Иванова, Стефан Иванов, Ирена Иванова, Димана Йорданова, Иван С. Вълев и Иван Димитров са новите приятели на децата и асоциация АЛА. Те ще очакват всички желаещи да подкрепят заедно малчуганите в навечерието на Деня на детето. Каузата: 120 деца в България всяка година се раждат с аномалия на устната и/или небцето. Държавата осигурява само оперативното лечение, което е крайно недостатъчно. За да бъдат пълноценно и ефикасно лекувани, децата трябва да работят и със специалисти по хранене, ортодонт, логопед, психолог. Вече 20 години сдружение \"Асоциация лицеви аномалии-АЛА\" дофинансира лечението на малките пациенти, защото всяко дете заслужава да получи възможност да бъде разбирано и приемано в обществото. На събитието, организирано от АЛА с подкрепата на писателите и Столичната библиотека, ще има дарителска кутия. Който не може да се присъедините довечера, но иска да помогне децата с лицеви аномалии да имат усмивки и мечти и да бъдат по-уверени в себе си, може да дари по банков път: СИБанк, Пловдив, \n    \n \t\n", "date": "2018.05.31", "title": "Поети подкрепят децата с лицеви аномалии"}
{"url": "http://www.duma.bg/node/167923", "text": "Столичната община пита софиянци дали са съгласни да се поеме общински дългосрочен дълг от 22 млн. евро. Парите ще бъдат за изпълнението на проекта за разширение на третия лъч на метрото. По-конкретно те ще бъдат използвани за участъка  от ул. \"Житница\" през жк \"Овча купел\" до Околовръстния път. Проектът се финансира по Оперативната програма \"Транспорт и транспортна инфраструктура\" 2014-2020 г., но въпросните 22 млн. евро са необходими за съфинансиране от Столичната община. Затова тя ще вземе заем от Европейската инвестиционна банка. Дългът ще бъде изплащан с бъдещи приходи на Столичната община и няма предвидено обезпечение. \nЗападният участък от третия лъч, за който ще се тегли заемът, включва 4 метростанции и започва от края на подземната отсечка след метростанция 14, преминава през кв.\"Овча купел\" и достига до бул. \"Бойчо Бойчев\" между ул. \"Централна\" и жп линията между София и Перник. Предвижда се и като част от проекта да бъде изградена жп спирка за връзка с националната жп мрежа. По-голямата част от участъка ще бъде под земята с изключение на част от трасето между станциите 14 и 15. \nДУМА припомня, че третият лъч на метрото се строи на три фази, като за третата от кв. \"Хаджи Димитър\" до кв. \"Левски\" няма осигурено финансиране.   \n \t\n", "date": "2018.05.31", "title": "София поема 22 млн. евро дълг за третия лъч на метрото"}
{"url": "http://www.duma.bg/node/167870", "text": "Именитият писател Недялко Йорданов бе удостоен с годишната литературна награда Почетен знак \"Стоян Михайловски\" на тържествена церемония в град Елена. След официалната част обичаният творец, заедно с композитора Хайгашод Агасян, зарадва присъстващите с авторския музикален рецитал \"Не остарявай, любов\".   \n \t\n", "date": "2018.05.31", "title": " Недялко Йорданов получи наградата \"Стоян Михайловски\""}
{"url": "http://www.duma.bg/node/167920", "text": "Българският лекарски съюз и Националното сдружение на общините категорично отхвърлиха финалния проект на Националната здравна карта и ще я дадат на съд. Картата налага диспропорции и не са взети предвид картите, които са изготвени по области и би трябвало да са основа на националната, категорични са от БЛС. Не е ясно на какъв принцип са подготвени предложенията в здравната карта. По думите на председателя на БЛС д-р Венцислав Грозев, Националната комисия за изработването на картата имала две заседания, на които се коментирал вече подготвеният от екипа на МЗ проект. Той е категоричен, че не е вярно твърдението, че сегашната здравна карта отпуска с 13 легла повече от тази на Петър Москов. Д-р Грозев даде пример и с болничните легла в област Враца като обясни, че там най-често ползваните легла от II ниво са намалени от 444 на 355, а леглата от III ниво, каквато дейност почти не се извършва, са увеличени от 67 на 157. \nДУМА припомня, че във вторник Министерският съвет одобри проекта на новата Национална здравна карта (НЗК). По-късно пред журналисти здравният министър Кирил Ананиев обясни, че НЗОК няма да прекрати сключените договори с нито една болница в страната, а НЗК е направена така, че в рамките на бюджета на касата да се осигури равен достъп на всички хора до медицинска помощ. Според новата методика на изчисляване броят на болничните легла дори бил с 13 повече от Московата карта. В крайна сметка Ананиев заяви: \"И все пак НЗК нито открива, нито закрива легла. Тя гарантира и защитава интересите на пациентите. От нея не зависи финансирането на болниците\".     \n \t\n", "date": "2018.05.31", "title": " БЛС дава новата здравна карта на съд"}
{"url": "http://www.duma.bg/node/167922", "text": "Инвеститор ще строи къщи за гости край минералните извори в местността Рупите, което предизвика силното недоволство на местните хора. Според тях строителството ще засегне природните дадености в района и близките извори. В група във фейсбук, озаглавена \"ДА спасим Рупите\", около 4000 души изразиха категоричното си несъгласие с каквито и да е строителни дейности край храма на пророчицата Ванга. \nМинералните извори в Рупите са популярни в цял свят и лечебната им сила привлича туристи отвсякъде. Идеята на бизнесмена Валентин Парапунов е да построи 10 къщи за гости, като предвиденото за тях място е на около 300 метра от изворите. Според Парапунов природата няма да бъде засегната по никакъв начин. Посетителите на минералните извори обаче не вярват на обещанията му. Според тях започне ли строеж край изворите, те ще загубят красотата си. 10-те къщи за гости попадат в защитена територия. Инвеститорът обаче е категоричен, че законови пречки за построяването им няма. \nКметът на Петрич Димитър Бръчков заяви, че строителят е минал всички законови процедури и няма пречки да осъществи намеренията си. Той добави, че изворите няма да бъдат засегнати, и уточни, че снимките във фейсбук, според които строителството на къщите е започнало, са заблуждаващи, тъй като на тях става дума за археологически проучвания, предшестващи същинския строеж на къщите.   \n \t\n", "date": "2018.05.31", "title": "Граждани протестират срещу строеж на комплекс до изворите в Рупите "}
{"url": "http://www.duma.bg/node/167927", "text": "Само по два законопроекта ще дебатират депутатите през тази седмица. Дневният ред предизвика възмущението на БСП. Има много законопроекти на опозицията, които не стигат до пленарната зала, и е време председателите на комисии да започнат да ги вкарват в дневния си ред, призова зам.-председателят на ПГ \"БСП за България\" Драгомир Стойнев. Той подчерта, че не е нормално закони като тези за Наказателния кодекс, за лихвоточките, за доброволчеството и за културния чек да не се допускат до обсъждане. Ако не сте съгласни с тях, можете да гласувате против, но искаме да бъдат чути и приети нашите предложения, обърна се Стойнев към мнозинството. \nНезависимо от протеста на БСП управляващите отхвърлиха предложението Законът за младежта и спорта да бъде дискутиран в следващите два дни. \"За\" гласуваха 83 народни представители, 21 бяха \"против\", а 70 се въздържаха. \n\"Три пъти БСП внася предложение за разглеждане на Закон за младежта. В него има въпроси, които са важни за младите\", заяви при представянето на проекта Иван Ченчев. Той припомни, че м.г. на среща във Варна младите хора са изразили позиции по общи искания в закона. Вече 6 месеца настояваме да се гледа в пленарната зала, за да не оставяме впечатлението, че НС неглижира проблемите на младите хора, обясни Ченчев. \nСлед вяла дискусия депутатите приеха окончателно промени в Закона за съдебната власт, с които Инспекторатът към ВСС ще може да поиска разкриване на банкова тайна на магистратите. В закона се въвежда забраната да се назначава за съдебен служител лице, което е роднина на член на ръководството, и човек, който заема ръководна длъжност в партия.     \n \t\n", "date": "2018.05.31", "title": "Само два законопроекта в дневния ред на парламента"}
{"url": "http://www.duma.bg/node/167926", "text": "Опазването на културата, науката и духовността е надпартийна кауза. Да се посветиш на духовността е в най-висша степен родолюбива мисия. Това заяви лидерът на БСП Корнелия Нинова на среща с представителите на културата по повод 24 май. Известни писатели, кинодейци, композитори и знакови имена от културния живот на България почетоха празненството. Нинова благодари на десетките гости, че са се отзовали на поканата на БСП, за да отдадат почит на светите братя Кирил и Методий. \"Може би най-голяма почит ще отдадем на братята, ако запазим чистотата на езика си, силата на книгата и свободата на словото. Изразяваме уважение към вас за това, че сте продължители на просвещението\", обърна се към културните дейци Нинова. Специално поздравление получи бившият министър на културата Георги Йорданов, който навършва 84 години. \nЛидерът на БСП заяви, че партията ще продължи  борбата в радиата и телевизиите да има процент българска музика, български филми и култура. Тя потърси от гостите подкрепа и за инициативата на БСП по въвеждането на културния чек за младежи. \"Помогнете ни заедно да застанем срещу подмяната на българщината чрез изваждането на големите, великите имена от учебниците. Не може да има учебник без Иван Вазов, Алеко Константинов и др. Заради децата си да го направим, за да защитим и културата, духовността и българщината\", призова тя.     \n \t\n", "date": "2018.05.31", "title": "Корнелия Нинова: Опазването на културата е надпартийна кауза"}
{"url": "http://www.duma.bg/node/167871", "text": "Младата и перспективна надежда на българската цигулкова школа Лия Петрова се завръща в България за концерт със Софийската филхармония. Днес, 31 май, под палката на един от най-известните румънски диригенти - Хориа Андрееску, тя ще изпълни Концерт за цигулка и оркестър в ре мажор на Брамс. В програмата е включена и Петата симфония на Бетовен. \nЕдва 7-годишна Лия Петрова става носителка на Моцартов медал и звание \"Най-млад артист на ЮНЕСКО\". Следват отличия от международни конкурси, както и наградата \"Млад музикант на годината\" за 2007-а в анкетата на \"Алегро виваче\" на БНР. През април 2016-а тя печели първа награда на Международния конкурс за цигулари \"Карл Нилсен\" в Одензе, Дания. Била е солистка в концерти на престижни филхармонии и оркестри по света. Като камерна изпълнителка споделя авторитетни европейски сцени с именити музиканти. Лия Петрова свири на италианска цигулка Джовани Батиста Гуаданини. \n    \n \t\n", "date": "2018.05.31", "title": " Лия Петрова се завръща за концерт със Софийската филхармония"}
{"url": "http://www.duma.bg/node/167872", "text": "Премиерата на най-новия български мюзикъл за деца и възрастни \"Малкият принц - Пътуването на розата\" е днес, 31 май, от 19 ч. и на 2 юни от 11 ч. в Музикалния театър. \nСпектакълът се реализира под мотото \"От най-младите български творци за техните връстници и съвременници\". Авторки са Йоана Мирчева - либретистка, и Емелина Горчева - композиторка, от най-младата генерация в българското музикално-театрално изкуство. Те са лауреати на международни и национални награди, с успешни изяви на българските и световните сцени. Действието в мюзикъла се развива в голям мегаполис, а героите са наши съвременници.  \nПостановъчният екип включва: диригент проф. д-р Ивайло Кринчев, втори диригент Людмил Горчев, режисьорка доц. д-р Виолета Горчева, хореографи д-р Радослав Радев, Румен Григоров, сценограф и костюми Чавдар Чомаков. В ролите ще се изявят артистите от Музикалния театър Олга Динова, Илона Иванова, Лъчезар Лазаров, Венцислав Динов, Никола Чочев, Тодор Велков, Владимир Грудков, Десислава Николова. В образите ще видим и студенти от Националната музикална академия с награди и успешни участия у нас и в чужбина - Мелинда Христова, Божидар Божкилов, Георги Гроздев, Яна Стефанова и Лъчезара Георгиева. Музикалният театър не за първи път дава шанс за изява на студенти от консерваторията на сцената си. \"Тези от тях, които покажат качества за трудния жанр на оперетата, получават предложение да работят в хора. След като докажат таланта си, получават и солистични роли,\" посочва директорката на Музикалния театър Марияна Арсенова.    \n \t\n", "date": "2018.05.31", "title": "Малкият принц и пътуването на розата в Музикалния театър "}
{"url": "http://www.duma.bg/node/167873", "text": "Започна \"Варна лит\" - второто издание на международния фестивал с програма за деца и възрастни. На официалния коктейл по случай откриването една от най-обичаните български писателки и наследничка на Димитър Димов, а също така и съорганизаторка на мащабното събитие -  Теодора Димова, обяви учредяването на европейска награда на името на Димитър Димов. \nОтличието се създава под патронажа на кмета на община Варна от сдружение \"Международен литературен фестивал \"Варна лит\" в навечерието на 110-годишнината от рождението на писателя и ще се връчи за първи път по време на \"Варна лит\" през 2019 г. Конкурсът ще има само една категория - роман, с награда от 10 000 лв. \"Творчеството на Димитър Димов носи духа на големия европейски роман\", по думите на Теодора Димова, затова и наградата е европейска, а се учредява във Варна, защото част от действието на \"Тютюн\" се развива в този град. \"В \"Роман без име\" действието също се развива тук - това е обяснение в любов към баща ми, към Варна и към морето\", допълва писателката. \nВ конкурса може да участват творби на съвременни наши автори, както и романи на съвременни писатели от Европа, преведени и издадени на български от родни издателства за първи път и публикувани в периода 1 януари 2018 г. - 31 декември 2018 г. Предложенията се приемат от издателствата на книгите, като всяко от тях може да номинира до два свои романа. \nМеждувременно фестивалът започна своята програма с традиционните посещения на авторите в класните стаи, със срещи и работилници из цяла Варна - библиотеки, галерии, музеи и различни алтернативни пространства. Съпътстващите прояви са дискусии, прожекции, изложби, концерти, срещи. Сред тях са приятелска боксова среща и разговор със Захари Карабашлиев; литературен волейбол; приятелски мач между автори и гимназисти в двора на СУЕО \"Ал. С. Пушкин\"; среща на режисьора Явор Гърдев с възпитаници на варненските театрални школи; разказване и измисляне - среща с авторите Ей Джей Фин, Теодора Димова, Владимир Зарев, Алек Попов и Захари Карабашлиев; среща със Светослав Иванов, Георги Тошев, Иво Иванов, Венсан Винел, Елисавета Белобрадова и Красимира Хаджииванова, създателки на сайта   концерт около огъня със Стефан Вълдобрев, с участието на Симеон Лютаков; концерт на Михаела Филева и деца от шлагерното студио \"Да\".     \n \t\n", "date": "2018.05.31", "title": "Учредява се европейска награда \"Димитър Димов\" "}
{"url": "http://www.duma.bg/node/167874", "text": "Утрешния празник - Международния ден на децата, който се отбелязва с разнообразни прояви в доста страни, много малчугани ще прекарат в Динозавърския парк в курорта Златибор в Западна Сърбия, който разполага с леглова база за около 25 000 души. Открит през юли миналата година, атракционът е изграден върху 50 декара на горист хълм в самото ваканционно селище. Това е най-големият тематичен парк на Балканите и продължава да се разширява, разказва един от водачите в новия привлекателен образователно-приключенски център Петър Кнежевич. Той е сред около 60-те служители и аниматори, които се грижат за разнообразните зони и атракции, предлагани в парка, и представят пред посетителите 16-те механични макета в естествени размери на различни видове динозаври, населявали планетата преди стотици милиони години допреди 65 млн. години, когато тези огромни праисторически влечуги масово измират. До всеки от обектите, някои от които с внушителна височина от 10-12 метра, е поставена описателна табела с името на вида и основните му характеристики. Макетите, изработени в Китай, които постоянно движат муцуните, крайниците, опашките и крилата си, издават страховити звуци - характерни писъци и рев. Целта ни е всяко дете от Сърбия и чужбина, което ще посети Дино парка, да научи повече за произхода на тези древни животни, техния начин на живот, както и за епохата и средата, която са обитавали, да обогати познанията си и същевременно да остане удовлетворено и щастливо от преживяното тук, разказва Кнежевич.  \nПрограмата се осъществява под егидата на парка съвместно с туристическата организация на Златибор и община Чаетина, които влагат много средства за поддръжката и популяризирането на обекта чрез сайтове, медийни изяви, участия в туристически изложения и т. н. От откриването му до днес той е бил посетен от повече от 165 хиляди души, като между тях има и много гости от Китай, САЩ, Италия, Франция, Испания, а домакините се надяват да привличат все повече туристи от Балканите и от България. Отсега са направени резервации например за посещение на голяма група от Кувейт през октомври тази година, както и от Индия, съобщава Петър Кнежевич. \nДинозаврите са пръснати из цялата гора и около езерото, а пътеките през парка отвеждат до различните зони и съоръжения за обучение и забавления. Атракционът е отворен целогодишно и тъй като през топлите месеци посетителите многократно се увеличават, управата привлича и студенти за сезонна работа. В границите на парка са изградени въжена градина, 108-метров зип лайн, изкуствена катерачна стена с височина 10 метра и пет маршрута с различна степен на трудност, улей за тюбинг, писти за детски бъгита, за каране на ролери и тротинетки, полигон за стрелба с лък, 6D киносалон за прожекция на документални и анимационни филми за динозаврите, зона за езда на коне и понита, малък зоокът със сърнички, елени и други малки животни. В процес на подготовка е изкуствена писта за летни ски, игрище за миниголф, зона за пейнтбол, офроуд картинг писта и др. Специален образователен център организира занимания на децата въз основа на научната информация, с която разполагат служителите, в него се преподават и умения за работа в парка и дейности сред природата - целта е младите посетители не само да разглеждат, но и да участват активно и да усвояват нови знания. Най-любознателните и паметливите могат да приложат наученото в тематични игри с награди. А който спечели голямата награда в лотария, организирана съвместно с туристическа фирма, ще получи ваучер за 13-дневна почивка на гръцки остров. \nОбособено е специално \"детско село\" за празнуване на рождени дни и други забави, има динозавърски летен театър, беседки за отдих, кът за снимки за спомен, тематичен магазин за сувенири, в който може да се купят от магнити, чаши и пластмасови фигурки до големи плюшени динозаври. Жадни и гладни не остават - кафе пицарията предлага храна и напитки за онези, които желаят да прекарат целия ден в атракциона. Свети Петър е покровител на парка, затова в него е изградена и типичната за тези места дървена църква (бръвнара) на негово име. \nБлизо до входа може да се види и \"изпробва\" кабинка от бъдещия лифт \"Гондола\" - тя ще превозва по 10 души по 9-километровата линия от Златибор до връх Торник, откъдето се спускат местните ски писти. А входът за Дино парка е с билети по 600 динара за възрастни (около 10 лева), има специални намаления за групи над 20 човека, за един или двама родители с 1, 2 или 3 деца, за деца от 3 до 15 години, за пенсионери и т. н.   \n \t\n", "date": "2018.05.31", "title": "Динозаври населяват гората на Златибор  "}
{"url": "http://www.duma.bg/node/167875", "text": "МЕЖДУНАРОДЕН ДЕН ЗА БОРБА ПРОТИВ ТЮТЮНОПУШЕНЕТО. Обявен е по инициатива на Световната здравна организация. За пръв път се отбелязва през 1988 г. С него се цели привличане на вниманието върху тютюневата епидемия, която обхваща от 1/3 до 1/2 от пушачите, съкращавайки живота им средно с 15 години. По данни на СЗО тютюневият дим убива годишно около 6 млн. души, от които 600 000 са т.нар. пасивни пушачи. Мотото на деня през 2018 г. е \"Тютюнопушенето и сърдечните заболявания\". 1809 - УМИРА ЙОЗЕФ ХАЙДН, АВСТРИЙСКИ КОМПОЗИТОР (Р. 1732 Г.). Изключително продуктивен творец, наричан Бащата на класическата симфония и на струнния квартет. Творчеството му включва 104 симфонии (една от най-известните е 101-ва), над 70 струнни квартета, инструментални концерти, 52 сонати за пиано, 24 опери, ораториитe \"Сътворението\" и \"Годишните времена\", обработки на народни песни. 1859 - В ЛОНДОН Е ПУСНАТ ДА РАБОТИ ЧАСОВНИКЪТ БИГ БЕН. Разположен на 96-метровата кула на парламента на Обединеното кралство, той се чува в целия свят, защото микрофоните на радиослужбата на ВВС предават неговия звън всеки час. Циферблатите на Биг Бен гледат към четирите посоки на света и са направени от бирмингамски опал. Часовите стрелки са излети от чугун, а минутните са направени от меден лист. Минутните стрелки за една година изминават общо 190 км. Биг Бен е символ на своето време - периода на най-големия разцвет на страната, когато тя е наречена империята Великобритания. 2001 - \"ВЕЛИК Е НАШИЯТ ВОЙНИК\" Е ОБЯВЕН ЗА ХИМН НА БЪЛГАРСКАТА АРМИЯ. Маршът е създаден край Охридското езеро през 1916 г. по време на Първата световна война. Между две сражения Михаил Шекерджиев, редник в 23-ти Шипченски полк, композира за една нощ мелодията по текст на журналиста подпоручик Константин Георгиев. На следващия ден тя е изпълнена от импровизиран войнишки хор от 23-ти пехотен Шипченски полк. Днес е Ден на военните духови оркестри. Първият военен духов оркестър в България е създаден през м. април 1879 г.  2002 - ЗА ПЪРВИ ПЪТ СВЕТОВНОТО ПЪРВЕНСТВО ПО ФУТБОЛ СЕ ПРОВЕЖДА ИЗВЪН ЕВРОПА И АМЕРИКА. Домакини на 17-ия поред международен турнир са Южна Корея и Япония. На финала Бразилия побеждава Германия с 2:0. Така бразилците си осигуряват първото място на световни финали за пети път. Бронзовите медали са за Турция, четвърти е отборът на Южна Корея. Голмайстор е Роналдо (Бразилия) с 8 гола, а Оливър Кан (Германия) е обявен за най-добър играч. 2006 - УМИРА ПРОФ. МИНЧО СЕМОВ, СОЦИОЛОГ И ПОЛИТОЛОГ (Р. 1935 Г.). Инициатор за създаването на специалността \"Политология\" в СУ (1985-1986) - първата академична институционализация на тази наука в България. Ректор на Софийския университет (18 ноември 1985-15 ноември 1989 г.).   \n \t\n", "date": "2018.05.31", "title": "Датата"}
{"url": "http://www.duma.bg/node/167880", "text": "За 18 години - 17, от 2010 г. до момента - 6, а само за мандата от 2010 до 2015 - 4. Това е равносметката за ръководителите на здравната каса, откакто тя съществува. Навярно скоро възрастта й и броят на шефовете й ще се изравнят. \nПри това положение не може да се очаква никаква праволинейна политика на осигурителната институция. А и през последните 8 години, когато държавата безочливо открадна 1,5 млрд.лв. от здравни вноски на хората, касата, както и здравното министерство, се превърнаха в придатъци на Министерството на финансите. А създадената като обществен фонд здравна каса отдавна е загубила самостоятелността си и е одържавена.  \nДнес сме свидетели на поредния водевил, чийто сценарий е съшит с бели конци. Целта му най-вероятно е отново да бъдат заметени под килима истинските проблеми с неразплатените дългове към чуждестранни здравни фондове. Да, иде реч за същите онези 271 млн. лв. дълг, заради които чуждите клиники вече не искат да приемат български пациенти. Същите 271 млн. лв., за които се знае повече от година, отпреди Плочев да стане шеф на касата. Само че изричането на глас на всеизвестна истина му излезе скъпо. Нищо, че в началото изглеждаше послушен, податлив на манипулации, ако щете дори с признанията му \"между редовете\", че не знае какво точно подписва. \nКакво да очакваме? Някой още по-послушен и верен на управляващите. Именно на управляващите, защото колкото и да допуска законът всяка политическа сила да представя свой кандидат за управител на касата, априори се знае чия кандидатура ще \"спечели\" т.нар. състезание. Знае се и кога е настъпил моментът и поредният шеф ще трябва да напусне поста \"по лични причини\". \n    \n \t\n", "date": "2018.05.31", "title": " Равносметка ли?"}
{"url": "http://www.duma.bg/node/167929", "text": "Обявената от здравното министерство обществена поръчка за купуване на 400 линейки към момента е спряна, съобщиха от ведомството на Кирил Ананиев. Причината е жалба от \"Вайнман Технолоджи\" ЕООД, подадена до Комисията за защита на конкуренцията. Справка в Търговския регистър установява, че дружеството, подало жалбата, е регистрирано на 26 април 2018 г. с капитал 100 лева.  \nТова е второ спиране на процедурата заради подадена жалба. Първия път жалбата не беше разгледана от КЗК поради невнесена държавна такса от жалбоподателя. \nОбществената поръчка за закупуването на 400 линейки е във връзка с мащабния инвестиционен проект за модернизация на спешната помощ в страната. ДУМА припомня, че във втората половина на март МЗ обяви обществената поръчка за 400-те санитарни автомобила, а техническите им спецификации бяха обявени на сайта на ведомството на 15 декември 2017 г.  \nОбщият бюджет по проекта е над 163 млн. лв., а парите са по Оперативната програма \"Региони в растеж\". ДУМА припомня, че парите са предвидени и за модернизация на 237 обекта от системата за спешна помощ в страната.    \n \t\n", "date": "2018.05.31", "title": "Жалба в КЗК спря обществената поръчка за линейки"}
{"url": "http://www.duma.bg/node/167928", "text": "БСП и ГЕРБ се изпокараха вчера в НС заради частичните местни избори. Опозиция и управляващи си размениха взаимни обвинения и обидни думи за случилото се в Галиче и Беден. \nВ началото на спора от левицата поискаха вътрешният министър Валентин Радев да обясни пред депутатите действията на полицията в деня на вота. \"Изборният процес е делегитимиран, изборните резултати са изкривени, гражданите са все по-отчуждени от политическия живот на страната, все по-малко от тях намират смисъл да гласуват, все по-ниско е доверието в представителните институции. Изборите в Беден и Галиче са пример за това\", заяви в декларация зам.-председателят на ПГ \"БСП за България\" Крум Зарков. \n\"Според естествено наложилата се терминология в страната избори не се печелят, на изборите се бие. Тежкият златен ланец и победоносно вдигнатата чаша с уиски са регалиите на местната власт в Галиче. Бившият кмет, осъденият на 4,5 затвор за отвличане, побой и грабежи Ценко Чоков, активно участва и допринесе за избора на кандидата на ГЕРБ - неговия личен приятел и близък съратник\", възмути се Зарков. Обречени сме, ако продължаваме да извъртаме глава от очевидните аномалии на българския политически живот и ако се примирим с властта на златния ланец. Вече трето десетилетиe процъфтяват порочните практики за купен и корпоративен вот. Професионални изборджии просят с гласове. Кметове и областни управители се ангажират с конкретни резултати, работодатели провеждат изборни оперативки и профилактики на своите работници. Това вече на никой не прави впечатление\", обобщи Зарков.  \nДежурният защитник на ГЕРБ Тома Биков смята, че БСП внушавала, че изборите у нас са фалшифицирани, защото не може да ги спечели. Биков дори заподозря социалистите, че замислят да \"взривят\" изборите и по този начин да вземат властта. Гербаджията вметна, че в Трън БСП нямала кандидат, което означавало, че Трънският отряд се е влял в ГЕРБ. По думите на депутата, логиката води до извода, че работите отиват на партизанство, но ГЕРБ нямало да го позволят. Думите му предизвикаха мигновената реакция на Корнелия Нинова. \"Предупреждаваме ви, че отсега нататък - не три пъти, един път, ако кажете, че \"БСП за България\" лъже, ще ви напомня следния факт. На 17 май 2018 г., българският съд реши: \"Осъжда Бойко Методиев Борисов за отправяне на неверни твърдения\", заяви лидерът на БСП от парламентарната трибуна. Следователно, единственият, официално признат от българския съд лъжец, е премиерът и действащият председател на Съвета на ЕС Бойко Методиев Борисов, заключи Нинова. \n Опитите на ГЕРБ да отрекат, че Бойко Борисов е осъден за лъжливи твърдения накараха Елена Йончева да покаже съдебното решение по делото за клевета, което тя спечели срещу премиера. \"Позорно е премиер да се опитва да избяга от своята отговорностт при наличието на толкова публично признати, известни и документирани факти. Той трябва да си подаде оставка или поне да се извини, защото от позицията, която заема - лидер на партия, не просто е наклеветил един журналист и кандидат - депутат. Той превърна тази многократно изречена лъжа пред националните медии в свой инструмент в предизборната кампания\", категорична бе тя. \n\"Съдът е дал на ББ възможността, чрез неговия адвокат, да предостави доказателства - от разузнаването и от финансовото министерство, които да потвърждават неговите думи. Такива ББ не е предоставил\", написа тя в социалните мрежи по повод на осъдителната присъда срещу Борисов.    \n \t\n", "date": "2018.05.31", "title": "БСП и ГЕРБ се изпокараха в НС заради местния вот  "}
{"url": "http://www.duma.bg/node/167882", "text": "В \"Шоуто на Слави\" се появи нова рубрика -\"Глей как се прави...\", първо с участието на Криско. И хоп, на 25 май втора част - \"гостуванката\" на Митко Щерев. \nНещо лично и нищо лично. Митко заслужава внимание именно на 24 май, защото става дума за истински принос в културата. Иначе ще продължим дори в този ден да гледаме харема на Кьосем във великолепния век на османската империя. Два дни екипът на \"Шоуто\" ни достави удоволствието да слушаме и говорим за българска популярна музика и култура. Е, десетина песни не са всичко от портфейла на филмовия композитор на столетието, но все пак и това беше символичен жест към публиката и към този обичан музикант и артист. \nКога друг път чувате имената на творци като Добри Жотев, Димитър Василев, Въло Радев, на Иван Пейчев, Петър Василев, Стефан Банков, Иля Велчев, на Димитър Керелезов, Лъчезар Станчев... Иначе излиза че за културата днес са ни достатъчни едни временно актуални имена, при които има 5 процента талант и 95 процента политическа реклама, щото са грантаджии или близки до \"Америка за България\". Може да е пресилено, но е близко до истината. \nПоне още 2-3 предавания трябваше да се посветят на Митко Щерев, но и тези двете наведоха на мисълта за сериозните пропуски в политиката на телевизиите по отношение на приноса на дейците в българската естрада в българската духовност и култура. Имаме дълг към Тончо Русев, към Найден Андреев, Вили Казасян, към Александър Йосифов и Йосиф Цанков, към Борис Карадимчев, Зорница Попова, Мария Нейкова... Към колко още автори! Казали ли сме всичко за Паша Христова, Борис Гуджунов, Боян Иванов,  Борислав Грънчаров, за Емил Димитров даже! Ами Леа Иванова, Георги Кордов, Катя Филипова, Маргарита Димитрова, Бисер Киров, за \"Ритон\", Маргарита Хранова, Михаил Белчев, \"Щурците\" и още десетки техни колеги? \n Българската песен е хубава, защото за нея са работили още десетки талантливи творци, почти забравени днес талантливи композитори, поети, изпълнители. Видяхте в \"Шоуто\" как се прави и как доставя удоволствие една телевизионна импровизация с композитор, който смята, че вече не е актуален, а пък е обичан и харесван, дори любимец на публиката. Не е ли това причина за поощрение и повторение? \n Ей така се прави, драги зрители! \n    \n \t\n", "date": "2018.05.31", "title": " Ей така се прави..."}
{"url": "http://www.duma.bg/node/167931", "text": "Столичният общински съвет (СОС) спешно избира днес временно изпълняващ длъжността кмет на район \"Младост\". Според председателя на Общинския съвет Елен Герджиков досега страната никога не е изпаднала в такъв правен вакуум. По същото време днес Апелативният специализиран съд трябва окончателно да реши за отстраняването на обвинената в корупция Десислава Иванчева от длъжност. \nНяма обаче никаква яснота кой от заместниците на Иванчева може да се избере за кметското място. Списъкът със законните заместници трябваше да бъде предаден снощи на Герджиков. Вчера той имаше среща с юристи и двама от зам.-кметовете - Владимир Клисуров и Петър Кърджилов. На консултацията се е стигнало до извода, че след като общинските съветници са посочили Клисуров за временен кмет на \"Младост\", заповедите и решенията на Иванчева са нелегитимни. Клисуров назначил за зам.-кмет пиара на общината Петър Кърджилов. Преди това той подаде предизвестие за напускане и излезе в отпуск, като предаде правомощията си на другия зам.-кмет на района - Румен Русев. Малко след това се разбра, че Иванчева е освободила Русев. \n    \n \t\n", "date": "2018.05.31", "title": "СОС избира спешно нов районен кмет на \"Младост\""}
{"url": "http://www.duma.bg/node/167883", "text": "Родих се в Царство България. Живях в България на светлото бъдеще. Сега живея в България на светлите разочарования. \nЖивях в нощи на разстреляната надежда - на поети и художници, на духовни аристократи и горди сиромаси, на деца и безпомощни старци.  \nИдеите бяха убити - мъртвите идеи убиваха живите. \nКаин уби брат си Авел. Синовете на Авел убиваха децата на Каин. Каменните подземия на царската милост, на свободата, братството и равенството се огъваха от болка и ужас. \nРазделихме мъртвите на наши и ваши, а невинните им души очакват милост, покаяние и помирение от живите. \nЖивите!!! \nВярващи безверници, паднали ангели, пътници без път и неродени спасители. Лутах се в търсене на магическия философски камък на мъдростта, с вечните отговори на живота отсам и живота отвъд: стигнах до каменна кариера, с кървавите следи на време, труд и мъка. Повярвах, че съм намерил пътя - илюзия!!! \n\"Защо е път, ако не води към храма?!\" - недоумяваше старицата от онзи филм... \n     \n \t\n", "date": "2018.05.31", "title": " Автобиография на един 85-годишен художник"}
{"url": "http://www.duma.bg/node/167921", "text": "Управителят на НЗОК проф. д-р Камен Плочев информирал в писмо до Надзорния съвет на НЗОК, че заради продължително заболяване все още не може да изпълнява задълженията си. Пред медии обаче Плочев съобщи, че не е подавал оставка. От НЗОК потвърдиха, че е получено такова писмо, но до средата на вчерашния ден нямаше насрочено заседание на Надзорния съвет, който би трябвало да реши дали ще прекрати правомощията на управителя или те ще продължат. Процедурата предвижда съветът да разгледа писмото от Плочев и ако приема аргументите му, да информира Народното събрание, което от своя страна да реши дали той да остане на поста. В здравната комисия в парламента не е постъпвала информация за оставка от управителя на НЗОК Камен Плочев, коментира председателят на комисията Даниела Дариткова от ГЕРБ. \nДУМА припомня, че според чл. 19, 4 от Закона за здравното осигуряване, един от случаите, в които може предсрочно да бъде прекратен мандатът на управителя на НЗОК с решение на НС, е, ако има \"обективна невъзможност да изпълнява задълженията си като управител за срок, по-дълъг от три месеца\". Проф. Плочев е в болнични от края на февруари - дни, след като избухна скандалът със задълженията на НЗОК към европейски здравноосигурителни фондове. Тогава в писмо до депутатите Плочев ги информира, че НЗОК дължи на чуждите здравни каси 271 млн. лв., заради което връщат пациенти. Здравният министър и бивш шеф на Надзора на НЗОК Кирил Ананиев обвини Плочев, че зад гърба на правителството поискал с писмото си актуализация на бюджета на НЗОК. Председателката на Надзора и здравен зам.-министър Жени Начева обяви, че дълговете на касата към европейските здравни фондове са над 7 млн.лв., но седмица по-късно, след анализ, се установи, че НЗОК наистина  дължи 271 млн. лв.    \nПроф. Плочев бе единственият кандидат за шеф на НЗОК, след като постът бе овакантен от предшественика му д-р Глинка Комитов през лятото на 2017 г. Това бе 17-ият управител в 18-годишната история на касата. \nОсвобождаването на проф. Плочев е само фрагмент от безизходицата в здравеопазването, коментира депутатът от ДПС и член на здравната комисия д-р Нигяр Джафер. Тя очаква час по-скоро екипът на министерството и управляващите да предложат изход, но \"не просто като персонална смяна на хората, които управляват важни институции\". \"НЗОК управлява близо 4 млрд. от публичните средства на гражданите. Системата има нужда повече от всякога от предвидимост, от хора, които знаят какво правят, и имат политическа воля да подкрепят реформи. Истината е, че се очакваше проф. Плочев да подаде оставка. Такива са изискванията на закона, или да бъде доказано, че той системно не изпълнява своите ангажименти\", подчерта Джафер. По думите й последните събития, свързани с напрежение в различни области, показват, че Враца и Ловеч не са просто инцидентни примери и някакви прецеденти. \"Грешката е в системата и в модела. Апелираме час по-скоро да видим нов здравноосигурителен модел, цялостна визия, с ясни приоритети, които да бъдат подкрепени от всички политически сили. Да бъдат следвани независимо кой управлява и кой е опозиция\", призова Джафер.     \n \t\n", "date": "2018.05.31", "title": "Надзорниците и парламентът ще решат дали Плочев остава на поста  "}
{"url": "http://www.duma.bg/node/167939", "text": "Милиони левове са запорирани преди дни по сметките на \"БДЖ-Пътнически превози\" от   на жп превозвача по втория облигационен заем. Новината е потвърдена от председателя на Съюза на железничарите в България към КНСБ инж. Петър Бунев. По заема са останали около 60 милиона лева главница и още тридесетина милиона лева лихви за просрочия. \nОблигационерите били готови да не търпят повече отлагания на плащанията за неопределено време и настоявали за точен график в кратки срокове за изплащането на дълговете. В противен случай те заплашват, че най-накрая ще пристъпят към разпродажба на имуществото на жп компанията. Ако изпълнят заканата си, БДЖ ще спре да работи.     \n \t\n", "date": "2018.05.31", "title": "Заради дългове запорираха сметки на БДЖ  "}
{"url": "http://www.duma.bg/node/167884", "text": "Сто години изминаха от прощъпулника на българска военна авиация. В Първата световна война (ПСВ) България се включва на страната на Германия, Австро-Унгария и Италия срещу Антантата (Великобритания, Франция и Русия). В небето над Пирин, Беласица и Беломорието нашите пилоти не само извършват чудеса от храброст, но и показват, че са сред последните рицари на Европа. Те не отстъпват по умения и рицарство на прославените тогава военни авиатори - британеца Албърт Бол (1896-1917) с 44 победи, французина Жорж Гинемар (1894-1917) с 53 победи, и аса на асовете Манфред Фон Рихтхофен (1898-1918) - червеният барон, наричан така заради червения цвят на самолета му, с 80 въздушни победи. Летците ни, и те като противниците им, са още момчета. Авионите им не струват, но те воюват крило до крило с един друг знаменит немски лейтенант Рудолф фон Ешвеге (1895-1917), наричан \"Царя на въздуха\", с 26 победи. Убит е не в \"рицарски двубой\", а с измама от англичаните, но те го погребват с пълни военни почести и пишат писмо до другарите му: \"На вниманието на българо-немските военновъздушни сили в Драма. За съжаление трябва да ви съобщим, че лейтенант Фон Ешвеге е убит при атака на наблюдателен балон. Личните му вещи ще бъдат хвърлени над бойните линии през следващите няколко дни.\" \nГермански самолет пуска над британско летище германско знаме и венец, които английските авиатори поставят на гроба на Ешвеге. Такива наистина рицарски постъпки не са рядкост в онази война. Случвало се е вражески самолети да свалят пилоти, а по време на погребенията им да прелитат над тях и да пускат венци над гробовете на своите достойни противници. Българските власти в Драма изграждат паметник на Ешвеге. \nОсновното наше летище тогава е \"Белица\", на 4 км от Свети Врач (Сандански) и на стотина метра от блатата край Струма. Обръщам внимание на това, защото половината от авиаторите ни заболяват от малария. А през зимните месеци на три хиляди метра височина те буквално замръзват във въздуха и не един и два пъти кацат с мехури по ръцете и лицата и ги изнасят от допотопните им летила на носилки. Но те спазват фанатично законите на въздушното рицарство, което им повелява да са верни на добродетелите му - вярност, чувство за чест, щедрост, благоразумие, мъжество, справедливост.  \nПоручик Асен Йорданов (1896-1967) е създателят на първия български самолет \"Експрес\". Тогава е едва 15-годишен. Но по-късно той е конструкторът, на когото и САЩ дължат авиацията си. Изпратен е с Гаврил Стоянов в САЩ от Александър Стамболийски, който отпуска крупната тогава сума от 6000 долара, за да участват двамата в състезание за обиколка на Земята със самолет, което обаче пропада. \nЙорданов започва работа в концерна \"Къртис\" и е назначен за главен конструктор на заводите му. Член е и на конструкторските екипи на \"Локхийлд\", \"Дъглас\", \"Боинг\" и \"Пайпър\". Като главен конструктор прави първия в света многоцелев самолет \"Дъглас ДС-3\", а по-късно известните от Втората световна война (ВСВ) летящи крепости \"Боинг В-17 Фортес\", \"Боинг-29 Супер Фортес\", тежките изтребители \"Лайтинг Р-38\" и др. Почетен гражданин е на Ню Йорк, а негов портрет е изложен в залата на славата в Нюйоркското летище \"Ла Гуардия\". Както ДУМА писа преди време, на вратата на квартирата си в Ню Йорк той неизменно изписва: \"Българин\"!. Нийл Армстронг - американецът, стъпил пръв на Луната през 1969 г., признава: \"От него (Асен Йорданов) както аз, така и всички американски пилоти сме се учили на авиация.\"  \nАсен Йорданов, непълнолетен, като мнозина от летците на ПСВ, има над 80 успешни полета и бързо става един от асовете на Авиационен отряд \"Белица\". Ето какво пише за полетите тогава в книгата си \"Your Wings\" (\"Твоите криле\"), издадена през 1937 г. в Ню Йорк, Лондон, Москва и навсякъде по света в милионни тиражи: \"Направо ще ви кажа истината - много пъти тези, които излитаха, не тръгваха, без да си прочетат молитвата, и спомняйки си за онези дни, аз не мога да ги обвинявам за това. Веднъж напуснал самолетът земята, даже и магьосник не би могъл да каже какво ще стане.\" \nВоенните авиатори през ПСВ живеят между 3 и 6 седмици, а общо в нея загиват над 10 000. Нашите пилоти са боготворени от българския народ и когато трагичният Ньойски договор налага пълно унищожение на авиацията ни, не се намира нито един български оксиженист да се съгласи да разпои металната част от корпусите на аеропланите и тази \"мръсна\" работа е свършена от командировани у нас за целта чужденци. Оцелелите от войната ни пилоти са там и плачат като деца. \nЩе изминат 20 години и летците на ВСВ ще извършат по волята на политиците си злодеяния, които нямат нищо общо с рицарството, каквито историята на човечеството не познава. Няколко наши пилоти загиват, защитавайки не небето на България, а българския народ от фашизма. Носителите на множество ордени за храброст, членове на лявото крило на БЗНС, ги отнася априлската вихрушка на кървавата власт през 1925 г. - майор Асен Агов (1890-1925), дядо на политика от СДС Асен Агов; капитан Николай Петрини (1889-1925); майор Иван Миланов (...- 1925).  \nДнес ви предлагаме частичка от спомените на един от асовете на нашата военна авиация от онова време - поручик Владимир (Влайко) Балан (1895-1944), който изчезва при неизяснени и досега обстоятелства през септември 1944 г. Като най-вероятна се очертава хипотезата, че е убит, за да не разобличи извършители на криминални престъпления. Син е на знаменития български учен проф. Александър Балан. Спомените му разкриват в пълна мяра що е рицарство по време на ПСВ.  8 юлий 1917 г. въздушен бой над Петрич \nИзведнъж като фурия влезе в бараката ни телефонистът и съобщи, че една неприятелска ескадрила минала над позициите и се движела по посока към Петрич. Около този градец бяха разположени значителни продоволствени складове. Веднага бяха пуснати моторите на двата едноместника и още със залък в уста заехме местата си, като с две думи се разбрахме за изпълнението на задачата. Бързо стигнахме височина около 3000 метра и откъм Огражден планина се запътихме към Петрич, гдето скоро забелязахме, малко по-ниско от нас 6 английски летала от системата \"ВЕ\". От тях три бяха двуместни, а другите три едноместни.  \nВече бяхме над самия Петрич, когато по даден сигнал англичаните се наредиха в една редица, готови да пускат бомбите си над нашите складове. Това трябваше на всяка цена да се предотврати. В същия миг водачът на английската ескадра пусна червен ракет, което означаваше, че ни е забелязал. Узунов и аз се намирахме най-много на 20 метра един от друг и на около 400 метра над английската ескадра. Без да губя нито миг повече, обърнах се към Узунов и му дадох знак за нападение, като едновременно се спуснах отвесно срещу водача. Като всеки англичанин с висок спортен дух и рицарско чувство, водачът веднага прие боя, обърна се срещу мене и се опита да ме обстрелва отдолу нагоре. Използвах този момент и от разстояние максимум 50-80 метра му изпратих кратък, горещ поздрав от двете си картечници. За секунда бях вече на двадесетина метра и за да не се сблъскаме с него, бързо изтеглих машината си нагоре. С един \"имелман търн\" се отзовах зад кормилото му. Натиснах двата спусъка на картечниците си и щях да кипна от яд, когато след няколко изстрела лявата млъкна, а дясната даде още един изстрел и скъса гилзата.  \nБързо се огледах, зад гърба ми имаше други двама англичани, които вече се прицелваха в мене, а на около 150 метра над тях забелязах Узунов, спускащ се върху им. Принуден да се обявя в \"неспособност за стрелба\", бързо дръпнах кормилния лост, притиснах го с колена и едноместникът почна да пада в свърдел, като че съм ударен. В няколкото секунди на падане успях с една кука, която имах винаги в джеба си, да изтръгна скъсаната гилза и да заредя отново дясната картечница. Изтеглих веднага апарата си в завой нагоре в момента, когато англичанинът-водач беше се залостил наново зад гърба ми, докато Узунов успя да отклони другите двама. Двуместниците забелязах вече далеч над Беласица, на път към техните позиции. С още един \"имелман търн\" успях да се изскубна от мерника му.  \nВ същото време той бе направил стръмен завой, така че се озовахме точно един срещу други. Натиснах спусъка, за да му насоля малко носа, и в същия миг противникът ми внезапно се наведе надолу. С бърз завой застанах над него, пуснах му още няколко куршума, обаче и дясната ми картечница окончателно обяви стачка. Забелязах, че моторът на англичанина вече не работеше. Английският пилот, на около 50 метра от мен, махна с ръка и почна да слиза. Моторът му беше засегнат, а аз с повредено оръжие. \nАнгличанинът слезе в една ливада близо до Струма и бе пленен от минаващи наблизо наши части. Половина час по-късно, на гости на майор Иванов в склада Левуново, до нашето летище, можахме да стиснем ръката на нашия достоен противник, капитан О'Дуайер - ирландец - командир на 17-а английска ескадрила, и довършихме обяда си, като че нищо особено не беше се случило. \nТова беше първата българска победа, нанесена над английските летци на южния фронт. \nПрез 2017 година бе свален един английски двуместник от система \"Армстронг\" №6219, пилотуван от поручик Мариус Мак-мор, един своеобразен англичанин, стопанин на каучукови плантации в Южна Африка. Ударен и принуден да слезе в околностите на Марикостино - северно от Рупелското дефиле - той сяда на един камък, запалва си лулата и чака да го пленят. Най-спокойно посреща идващите наши войници и се извинява за безпокойствието, което им причинил, за гдето трябвало да го пленяват...   \n \t\n", "date": "2018.05.31", "title": "Последните рицари на България и Европа "}
{"url": "http://www.duma.bg/node/167885", "text": "Символът на българското председателство на Съвета на Европейския съюз - \"Бронзовата къща\" на скулптора от Австрия Пламен Деянофф, продължава скандално да липсва на пъпа на София, въпреки че краят на ротационното ръководене приближава стремително. Пустеещата месеци наред площадка, с нелепо стърчащи елементи от \"къщата\" е на път да се превърне наяве, а не от куртоазия, в символ на председателството - много шум за нищо, гарнирано с грешно похарчени пари. Всички стоят и чакат \"най-голямата скулптура-сграда в света, произведена изцяло от масивен бронз\", именувана банално \"монументално-декоративен елемент\" в документите на община \"Средец\", да осени София с образец на модерното изкуство. А нищо не се случва от 9 ноември 2017 г., когато десницата в СОС реши да десакрализира и декомунизира мястото на бившия мавзолей. Досегашните обяснения за скандалното забавяне включваха основно препратки към слабата основа на \"Бронзовата къща\", която трябваше да се укрепва, за да издържи тежестта на около 70-тонната \"временна\", \"преместваема\" конструкция. \nСлед като обаче фундаментът беше укрепен с още бетон и на 3 май т.г., в присъствието на австрийския президент Александър Ван дер Белен и столичния кмет Йорданка Фандъкова, бе направено нещо като символична \"първа копка\", по-точно първа сглобка, вече почти едномесечното бездействие на площадката, при издигнати четири детайла и струпани материали, изглежда повече от странно. Всъщност, направо изглежда като подигравка към столичани, а и към всички българи, защото не София, а страната ни председателства ЕС.  \nНа 3 май кметът Йорданка Фандъкова обяви, че се надява конструкцията, която е подарък от Австрия за България, да бъде готова \"най-късно след три седмици\". Трите седмици изтекоха отдавна. Фандъкова си остана с надеждата, а столичани - с пръст в устата. Наложи се твърде неприятното впечатление, че специално заради австрийския гост е направена, както биха казали руснаците \"показуха\" - театрализирано действие, изобразяващо вършене на дадена работа, а после нещата са продължили както и преди, т.е. никак. Администраторът на групата във фейсбук \"Публичното изкуство в България\" Емил Л. Георгиев по-късно пресметна, че строителството на \"най-голямата скулптура-сграда от бронз в света\" е продължило 6 часа. Нека припомним, че мавзолеят на Георги Димитров е построен за 6 дни, а \"Бронзовата къща\", която е призвана да десакрализира мястото и да го декомунизира, не могат да я сглобят вече 6 месеца. Твърде показателно за времето, в което живеем.  \nПотресаващо е с каква лекота се е подходило към проблема както от автора Пламен Деянофф, така и от мнозинството в Столичния общински съвет. Деянофф поне три пъти сменя възможните дати за откриването на творбата си. По време на обществените обсъждания през октомври м.г. той вярваше, че ще е готова за Нова година. Дори децата му си резервирали билети до София за откриването, както може се прочете в стенограмата от общественото обсъждане на 25 октомври 2017 г., публикувана в нарочен раздел на сайта \"АртСофия\". На 9 ноември м.г. СОС разреши строежа на \"Бронзовата къща\", която да стои една година на мястото на мавзолея. Заседанието бе съпроводено с емоционални речи, сред които се откроиха изказванията на общинския съветник от ГЕРБ Силвия Христова, че ще изпита лично удовлетворение да види реализирана арт-инсталацията, и на Прошко Прошков, че това \"ще се случва една година и ще се вписва напълно хармонично с всичко, което се случва в София в политически и европейски план\". Седем месеца по-късно Христова още чака да изпита лично удовлетворение, а Прошков е на път да се окаже прав, макар и не по начина, по който е очаквал. \nКъм края на 2017 г. никой не е бил с впечатлението, че монументално-декоративният елемент няма да бъде готов да началото на председателството. Много бързо се оказа, че и Деянофф, и СОС са подходили кавалерийската към проблема и очевидно не са преценили добре готовността си да се справят с бързото издигане на символа на европредседателството. Още на 8 февруари СОС гласува отпускането на 100 000 лв. за превръщането на подземните помещения на бившия мавзолей в музейна експозиция на съвременното изкуство. Общинският съветник от БСП Иван Таков коментира тогава: \"На всички ни е ясно, че тези 100 000 лева ще отидат за укрепването на това подземие, за да може да се постави тази \"Бронзова къща\" отгоре.\" Тогава медиите пишат, че поредният, но не окончателен, срок за нейното издигане е краят на месеца. На 10 април Нова телевизия съобщава, че елементите на къщата, общо 1000 бронзови детайла, изковани в \"старинна работилница в Германия\", са вече у нас, а пред репортера Пламен Деянофф казва, че се надява \"лентата да бъде прерязана в края на април, началото на май\". Мина и този срок, а междувременно главният архитект на София Здравко Здравков рапортува, че фундаментът на \"Бронзовата къща\" е укрепен, похарчени са 60 000 лв. за иначе подарената на София \"къща\". На 16 април пред БНР, уж след като и елементите са тук и фундаментът е укрепен, Племен Деянофф, който все повтаря, че монтажът ще стане до седмица-две, дава нов срок - края на май, началото на юни.  \nНа 3 май, очевидно пришпорени от планираната визита на австрийския президент, участниците в арт-проекта \"Бронзова къща\" неочаквано бързо монтираха четири детайла, обявиха \"първа копка\", снимаха се с височайшия гост... и си отидоха. Валя и дъжд, но нещата не тръгнаха по вода. Остана празната площадка и сиротните бронзови конструкции. Остана да виси във въздуха и цитираният от изданието \"Дневник\" отговор на твореца Деянофф на въпроса кога най-сетне ще бъде готов: \"Зависи, зависи, не мога да кажа с точност.\"  \nВероятно в крайна сметка \"Бронзовата къща\" ще бъде построена. Ако не за българското, то за австрийското председателство, или за някое следващо. В противен случай резилът би бил прекалено голям дори за стандартите на ГЕРБ, най-вече защото ще има международен привкус.  \nСто процента Деянофф и компания ще извадят аргументи защо не са готови в срок. Първо, че няма такъв, защото председателството е цели шест месеца, а разрешението - за година. Второ, че фундаментът е бил неустойчив, трето, четвърто, пето, Космосът, ракетата и т.н. \nКолкото и правдоподобно да звучат обясненията, фактът е следният - българското председателство вече отминава, до броени дни ще бъде предадена щафетата на Австрия, а подаръкът от Виена го няма. Символът на председателството стои опакован в кашони на открито и се превръща сам по себе си в символ на управлението на ГЕРБ - повече пиар, повече говорене, по-малко мисъл, крива реализация. Но няма и как да бъде иначе, когато строиш нещо напук на мнението на професионалната гилдия, изказала редица критични забележки към проекта, неговото място, към липсата на конкурс, към натрапването на чуждо решение на българския проблем с паметта. \nВойната с миналото, особено когато се води по начини, свързвани с това минало, не води до нищо добро. А случващото се върху площадката, останала от бившия мавзолей, само потвърждава максимата, че историята се повтаря два пъти - първият като трагедия, а вторият като фарс.    \n \t\n", "date": "2018.05.31", "title": " Къде е \"Бронзовата къща\"? "}
{"url": "http://www.duma.bg/node/167876", "text": "В ранните часове на 23 юли 1952 г. организацията \"Свободни офицери\" начело с Гамал Абдел Насър завзема властта в Египет с безкръвен преврат. Държавата е провъзгласена за република и крал Фарук е прогонен от страната в изгнание. Влиянието на Великобритания, която смята Египет за изключително своя сфера на влияние, е поставено под въпрос. \nПолитическата програма на Гамал Абдел Насър е основана върху арабския национализъм. Той има намерение да ограничи силата на поземлените собственици и буржоазията и да премахне чуждия контрол върху египетската икономика. \nГлавният неотложен проблем за Насър след завземането на властта от неговата организация \"Свободни офицери\", е Суецкият канал. Той създава тайна комисия за разследване на дейността на компанията за Суецкия канал, чийто годишен доход надминава 100 млн. щатски долара. Първоначално Гамал Абдел Насър възнамерява да реши проблема по взаимоизгоден за Египет и Великобритания начин. Или поне имитира подобно намерение. Преговорите между двете държави започват през май 1953 г. и продължават осемнадесет месеца. Бъдещето на канала е решено  чак през октомври 1954 г. с подписването на англо-египетски договор. Предвижда се водният път да остане под контрола на компанията за Суецкия канал, но 80-те хиляди английски войници от зоната на канала да бъдат изтеглени до 1956 г. Същевременно в договора е включена клауза, която дава право на Великобритания да настани отново там военните си части в случай на война. \nКакто се оказва впоследствие, сключеният договор е разглеждан от Гамал Абдел Насър само като тактическа стъпка към постигането на неговата крайна цел по отношение на Суецкия канал - пълното му национализиране. Тайната комисия, която той е създал за разследване на дейността на компанията за Суецкия канал, продължава своята работа и излиза с пълен доклад през есента на 1955 г. От него става ясно, че твърденията на компанията за значителни инвестиции от нейна страна в извършени големи модернизации са силно преувеличени, както и че дивидентите, изплатени на чуждестранните акционери, са ненормално високи. През декември същата година египетското министерство на търговията изисква от компанията да се освободи от чуждестранните си авоари, да инвестира всичките си резерви в египетски търговски проекти и я предупреждава, че в бъдеще половината от членовете на управляващия й съвет ще бъдат назначавани от египетското правителство. Официален Лондон отхвърля тези идеи като абсурдни. \nНо конфликтът между Египет и Великобритания, свързан с юрисдикцията върху Суецкия канал, е само един елемент от комплекс противоречия. Точно преди Коледа 1955 г. като министър на финансите е назначен Селуин Лойд, протеже на тогавашния министър-председател на Великобритания Антони Идън, което свидетелства за неговото желание да установи в максимална степен своя контрол върху външната политика. Най-важното е, че и двамата имат напълно съвпадащо мнение относно Гамал Абдел Насър - той им се струва като един нов Хитлер или Мусолини, а както по-късно се оказва, това е опасна обсебеност, понеже във вътрешнополитически план ситуацията не е благоприятна за британския кабинет. На международния пазар английската икономика се проявява доста колебливо, затова в унисон с древната римска сентенция, че \"на простолюдието са необходими хляб и зрелища\", дуото \"Идън - Лойд\" се насочва да търси ефектен международен успех. Какъв по-зрелищен фойерверк  от разсичането на гордиевия възел с Гамал Абдел Насър?! Още повече че насъризмът се оказва идеология, която започва да буни целия Близък изток. Външната политика на Насър е концентрирана върху идеята за създаване на общност от арабски нации - \"Арабски кръг\", - ръководена от принципите на египетската революция. Насър създава из арабските държави групи на \"Свободните офицери\" по същия модел като неговата. \nПо същото време администрацията на тогавашния президент на Съединените щати Дуайт Айзенхауер увеличава присъствието на 6-и американски флот в Средиземно море и поощрява доставките на оръжие за Израел от други държави. Заедно с това вашингтонските власти се опитват да използват своите обещания за \"защита\" и икономическа \"помощ\", в частност за Египет, за построяването на Асуанския язовир. Целта е да присъединят всички държави в Близкия изток в руслото на своята политика за \"въоръжено обкръжаване\" на Съветския съюз, с тактическа цел - неговото изолиране от арабския свят, като елемент от цялостната стратегия на Съединените американски щати за водене на Студената война. Но всички усилия на управляващите кръгове в Съединените щати да присъединят към своята политика всички онези държави в Близкия и Средния изток, които, бидейки доскоро колонии на редица европейски държави, не са следвали във фарватера външнополитическия курс на Съединените американски щати, остават напразни. Както Египет, така също и Сирия и някои други арабски страни, продължавайки своята борба срещу старите форми на европейския колониализъм, нямат намерение да попаднат в мрежата и на американския неоколониализъм. \nРазвитието на ситуацията убеждава официален Вашингтон да промени своята тактика, като прибере \"моркова\" - обещанието от американска страна да бъде финансиран строежът на Асуанския язовир. Това е ход със стратегическа дълбочина.  Рязката промяна на позицията на САЩ \nот обещания за предоставяне на икономическа помощ на Египет към фактически опит за икономически саботаж на неговите основни икономически планове засяга, макар и по непряк начин, западноевропейските съюзници на САЩ, които владеят Суецкия канал, нефтодобива и други активи в Близкия изток. Тогавашният държавен секретар Джон Фостър Дълес даже не счита за необходимо дори да ги информира предварително, още по-малко - да проведе консултации с тях. Във Вашингтон залагат на хипотезата, че ако арабските държави вместо капитулация пред американския шантаж предприемат някакви ответни действия, то тези мерки най-напред биха засегнали Великобритания и Франция, които са главни акционери на чуждестранните предприятия, разположени в Египет или в съседство с него. Такива евентуални действия биха разклатили основно позициите на западноевропейските държави в Близкия изток и неизбежно биха ги въвлекли в конфликт с тях, в хода на който от страна на Великобритания и Франция неминуемо би била поискана помощта на Съединените американски щати, което пък би довело до укрепване на американските позиции в Близкия изток. \nОт своя страна Египет и Сирия междувременно развиват своите връзки със социалистическите страни - закупуване на оръжие, като от Съветския съюз е поет ангажимент и за отпускане на изгоден заем за построяването на Асуанския язовир. \nНа 26 юли 1956 г. правителството на Гамал Абдел Насър обявява своето решение за национализация на компанията за Суецкия канал. Според съобщението на тогавашния министър-председател на Великобритания, предадено на американския президент Дуайт Айзенхауер, неговото правителство заедно с Франция са взели решение \"да са готови в качеството му на последно средство да използват сила\". \nНа 29 октомври 1956 г. Великобритания, Франция и Израел нападат Египет. Благодарение на решителната позиция на Съветския съюз, изложена на 31 октомври с. г.,  суецката авантюра се проваля  Позицията на Гамал Абдел Насър както вътре в Египет, така и в чужбина неимоверно се заздравява. Но докато за обществеността във Великобритания кризата е приключила, усилията на външното английско разузнаване МИ-6, започнати още далеко преди въоръжената интервенция, да бъде премахнат \"трънът в петата\" продължават. МИ-6 успява да завербува Махмуд Халил, заместник-ръководител на египетското военновъздушно разузнаване, който има кръвна връзка с египетската кралска фамилия. Според сведения на бивш висш служител в Мосад Махмуд Халил се съгласил да организира група армейски офицери, която да свали от власт Гамал Абдел Насър и да възстанови монархията в замяна на пари и разузнавателна информация от Израел. \nПрез февруари 1957 г. Махмуд Халил е извикан в Рим да се срещне със своята свръзка от МИ-6. В периода от тогава до ноември с. г. М. Халил получава общо 162 000 лири, за да финансира преврата. Същевременно МИ-6 продължава да подкрепя идеята за убийство на Насър въпреки нареждането на Селуин Лойд, който е останал външен министър на Великобритания въпреки провала си в близкоизточната авантюра със Суецкия канал. \nКолкото се отнася до тайните операции на специалните служби във Великобритания, провеждани изцяло извън територията на законопозволеното, плановете за убийството на Гамал Абдел Насър не са изолиран случай. През 1973 г. например английското правителство призна официално, че лицата Кенет и Кийт Литълджон са били използвани за извършване на банкови обири в Ирландската република в продължение на повече от година, за да бъде дискредитирана Ирландската революционна армия (ИРА) - редовни. Кенет Литълджон освен това твърди, че е бил ангажиран от английските секретни служби да извърши покушение срещу Шон Мак Стиофейн, навремето началник-щаб на ИРА - извънредни. \nЕ, както се проясни, в секретните служби на Великобритания се подвизават само \"снежнобели\" и \"невинни\" ангели. \n    \n \t\n", "date": "2018.05.31", "title": "Когато скелетите са извън гардероба  "}
{"url": "http://www.duma.bg/node/167932", "text": "Районният съд в Пазарджик осъди на 3 години и 4 месеца затвор бившия председател на Общинския съвет в Септември Лазар Влайков от ГЕРБ.  \nЕфективната присъда бе произнесена 9 месеца след трагичен инцидент в село Виноградец. На детски рожден ден с пистолета на Влайков бе застрелян 47-годишният бизнесмен Наско Тонкев. Според съда Влайков е виновен, че не е взел необходимите мерки за сигурност при боравене с оръжие и това е довело до смъртта на човек. Влайков е признал вината си и наказанието му е било смекчено, въпреки това скандалният гербаджия смята да обжалва присъдата. Той трябва да плати и 7000 лв. за разноски по делото. \nЕкспертизата доказа, че същия ден с пистолета на Влайков са стреляли много хора, но фаталният изстрел е произвело 6-годишното момченце, чийто рожден ден е празнувала компания. Така и не стана ясно как детето се е добрало до оръжието. \nСпоред близките на убития Тонкев не детето е произвело изстрела, а Влайков. Гербаджията нашумя преди 5 години, след като след пътен инцидент намушка с нож 40-годишен мъж. ГЕРБ на няколко пъти \"оттегляха политическото си доверие\" от скандалния си съпартиец.   \n \t\n", "date": "2018.05.31", "title": "Лазар Влайков получи 3 години и 4 месеца затвор "}
{"url": "http://www.duma.bg/node/167933", "text": "Поредна чистка на ръководни кадри в БНТ е факт от днес. От медията обявиха, че покрай промените в националната телевизия от постовете си с днешна дата са освободени шестима досегашни началници. Без постовете си остават финансовият директор Росица Григорова и главният счетоводител Елисавета Боянова-Канелова. Освободен е и Методи Манченко, който оглавяваше продуцентския център \"Спорт\" към дирекция \"Информация\". Началниците на отделите \"Управление на собствеността\", \"Обществени поръчки\" и \"Маркетинг и продажби\" Зорина Бояджиева, Асен Илиев и София Живкова също трябва да си търсят нова работа. \nОт БНТ обявиха, че скоро предстои да бъдат обявени новите титуляри на овакантените длъжности. \"С настоящите промени приключва формирането на ръководния екип на БНТ. Българската национална телевизия благодари на колегите за работата им в медията\", гласи лаконичното съобщение на БНТ. \nДУМА припомня, че миналото лято Константин Каменаров бе избран за генерален директор на националната телевизия. Той започна мащабна промяна в екипа на медията и смени почти всички членове на ръководни позиции.   \n \t\n", "date": "2018.05.31", "title": " Каменаров уволни шестима началници в БНТ"}
{"url": "http://www.duma.bg/node/167886", "text": "\n- Първо, искам да ви благодаря за това интервю. Считам, че Българската телеграфна агенция има огромен информационен потенциал и интервю като това е крачка този потенциал да се разгръща по-нататък. \nВиждаме, че това посещение, и това трябва да го отчитаме, е след десет години без диалог на най-високо равнище. За това време бяха загробени три стратегически енергийни проекта, а с тях и възможността България да се превърне в енергиен център на Балканите. \nЗнаем, че има проблеми в отношенията между Европейския съюз и Русия. Те са напрегнати. В този контекст русофобската реторика на определени български политици не допринася за развитието на диалога с Москва, към който диалог между другото се стремят все повече, и то влиятелни, европейски държави. \nОт друга страна, аз тръгнах за тази среща и за тези разговори с ясното съзнание за силната обремененост от тези тежки и разрушителни политически декларации, включително и от сегашното мнозинство, което, нека не забравяме, обяви в свой доклад Русия за заплаха миналата година. А всичко това влияе на нашите отношения. \nДа споменавам ли изобщо и за опитите за пренаписване на историята, на Освободителната война, към която Русия е особено чувствителна. Русия, според мен обаче, също трябва да извърви своя път към думите на видния руски учен акад. Дмитрий Лихачов, че България като люлка на славянската цивилизация е дала духовното начало на Русия. Русия също трябва да уважава нашата история и културни достижения. \nЕто в това тежко наследство мисля, че тази визита беше важна крачка за възстановяване на доверието и за изграждане на отношения на основата на равноправие и взаимно уважение. Определено мисля, че Русия също е готова и има воля в тази посока. \n- Аз мисля, че можем да говорим за пренебрежително отношение, ако да речем, бяхме провели един формален 20-минутен разговор, в присъствието на филолози и историци да си говорим само за азбуката и за Руско-турската освободителна война. Срещата беше три часа и то в присъствието на най-влиятелните министри - на енергетиката, на икономиката, на промишлеността и търговията. Щеше да бъде, може би пренебрежително, ако след формалните срещи президентът Путин беше казал \"довиждане\" и се беше обърнал. Напротив, той ме покани за среща наистина на четири очи, без преводачи, без асистенти, която продължи около 40 минути. Така че, въпросът тук по-скоро е към правителството, което неофициално търси контакти с Москва, а официално я обяви за заплаха и то съвсем неотдавна. \nЩо се отнася до връщането с празни ръце. Тук категорично не съм съгласен, защото знаете, че договорите са в прерогатива на правителството. Но както видяхме през годините, то не им придава особено голямо значение. Както ги подписа, така се отмята от тях. \n- Аз пак казвам - този въпрос е към правителството. Наистина правителството се ангажира с конкретните резултати, с конкретните договори и това е неговата работа. Но отмятането от тези договори струваше пари и на България, и на Русия. \nИ при цялата тази, виждате, много трудна ситуация, която се създаде през годините, беше много важно да се възстанови доверието. Това беше и моята основна цел. Виждате, че аз наистина пожелавам на правителството да оползотвори това доверие, което се изгради. И включително и до днес не престават опитите на говорители, на депутати, на мнозинството по всякакъв възможен начин да се омаловажи моята визита. Аз няма да постъпя като тях. Напротив, бих се радвал правителствената делегация, водена от премиера Борисов, да конкретизира сътрудничеството, защото това е в интерес и на двете държави, в интерес и на Европа. \nМежду другото, в тези разговори поставих много ясно областите, където България много трудно може да отстъпи. Например лицензите за производство на въоръжение от нашия военнопромишлен комплекс. Не можем да допуснем друга държава отвън да ни разрешава къде и как да изнасяме оръжие, произведено в България. Повдигнах важни въпроси, касаещи облекчени условия и по-добри цени на доставка на руски енергийни ресурси. По-добри условия за присъствие на български бизнес на руския пазар. И руската страна демонстрира наистина една откритост и готовност за конструктивно обсъждане на тези въпроси и наистина получаване на едни по-добри условия за България. И аз силно се надявам българското правителство да продължи работата в тази насока и да постигне конкретни резултати. \n- Това е все едно да си зададем въпроса \"Северен поток 2\" отдалечава ли Германия от Европейския съюз и НАТО. Не, разбира се. Мисля, че е крайно време да преодолеем тази идеологизация и мога да кажа дори истеризация в отношението си към Русия и да престанем да губим, докато другите печелят и се настаняват на пазарите ни, които ние отстъпихме сами. \nВиждате, че там беше и президентът Макрон, там беше и канцлерът Меркел. А предстои в началото на юни визита на президента Путин в Австрия. Нека погледнем и статистиката. Франция е в конкуренция с Германия кой да бъде най-големият инвеститор в Русия от европейските държави. Нека видим огромния стокообмен, който имат. А къде сме ние? Нека си зададем този въпрос. \n- Мисля, че и двете ще станат реалност. Но, първо, газовият хъб \"Балкан\" е рожба на кризисен пиар след скандалния провал на проекта \"Южен поток\". За да има хъб обаче, трябва да има газ. А газ няма. Между другото това е един рационален проект - газовият хъб, и той трябва да бъде подкрепен. Но точно липсата на газ рискува този многомилионен проект да гълта пари за разработка и строежи, без да е ясно точно как и с какво ще функционира този проект. Както виждаме, газ към момента няма за този хъб. Предстои спиране на трансбалканския газопровод, единствения към нас през Украйна и от нас към нашите съседи. \"Южен поток\" е загробен. Добив, оказа се, че няма да можем да имаме собствен. Втората тръба на \"Турски поток\" започна своето изграждане, но е неясно накъде ще продължи - през Гърция за Италия или към нас. Това означава, че в средносрочна перспектива газовият хъб, и то с ограничен капацитет на интерконекторите, които едва сега ще започнат да се изграждат, газовият хъб може само да спомогне за диверсификацията на нашето собствено снабдяване с газ и то твърде условно. \nАко искаме наистина да удовлетворим нашите големи амбиции да бъдем страна, която разпределя, продава, доставя газ, това означава, че трябва отнякъде да има газопровод с капацитет. Най-вероятно, ако успеем да се преборим, това е втората тръба на \"Турски поток\". Но това означава допълнителна зависимост от още една страна транзитьор, това означава по-голяма цена и по-голям риск за доставките. \n- Определено ще спомогне и това е изключително благоприятен момент за нашата правителствена делегация, която точно след това решение отива в Москва. И тук е мястото вече за едни прагматични преговори и отстояване на нашите интереси. Но за да може да отстояваме нашите интереси, крайно време е да имаме енергийна стратегия в средносрочен и дългосрочен план, която да извърши дълбок анализ и която да постави ясни цели и да даде отговор на тези въпроси. \nЗащо Меркел беше в Русия и настояваше за \"Северен поток\"? Защото много ясно знае, че бъдещето е на държави с конкурентоспособна икономика, а това означава достъп до евтина енергия и сигурност на доставките. Нещо повече - виждате, че сега всички държави се борят да получават повече газ, да могат да го разпределят, продават и транзитират за други държави. Това означава големи такси, значителни приходи, сигурност и влияние. И затова аз много се надявам, че Европа, и времето идва най-сетне да постави на принципна позиция този въпрос, че когато говорим за енергийна сигурност и енергийна ефективност, най-добре е тези тръби да влизат директно в държави от Европейския съюз. \nМежду другото, все повече гласове се чуват и в Европа, и в Русия, че това е най-силният и прагматичен начин. И за мен е недопустимо да има тук един двоен стандарт към отделни държави. Не само по отношение на храните, но и по отношение на енергетиката. Защо \"Северен поток 2\" да може, а \"Южен поток\" да не може. Защо може едни държави съвсем свободно и открито да получават огромни приходи от транзит на газ, а други държави да трябва да завоалират своите намерения със сложни формулировки точно за тези си амбиции. \nВярвам, че усложнената геостратегическа обстановка, средата за сигурност и амбициите на Европа за конкурентоспособност на икономиката ще дават импулси за в бъдеще и на двата проекта - и на газовия хъб, и на проекта за пряка доставка на руски газ през Черно море за България и оттам за следващите страни от Европа. \n- Зависи изцяло от правителството. Виждате, че политиците от мнозинството, които съвсем доскоро парадираха със спирането на проекта, сега парадират с неговото възобновяване. Според мен атомната електроцентрала \"Белене\" трябва да бъде построена, но при ясна правна рамка, без финансово обвързване и с минимален финансов риск за държавата, при доказана целесъобразност и много важно - при надеждни механизми за контрол на ядрения риск. \n- Използвахте много точна дума - поразмиха. Скандалът с ЧЕЗ извади на повърхността много тревожни въпроси, които аз зададох между другото още в избухването на този скандал. Кой стои реално зад тази сделка и кой даде политически гаранции. Защото без тях на всички ни е ясно, че тя няма как изобщо да тръгне. Защо службите не сработиха и чий интерес отстояха? И най-важният въпрос - какви са финансовите схеми и откъде ще дойдат парите? И до ден днешен няма отговор на нито един от тези въпроси. Въпреки усилията на председателя, парламентарната комисия според мен бе използвана по-скоро тактически, за да може да се канализира общественото напрежение, възмущението и в крайна сметка скандалът да се размие и потуши. Но въпросите остават. И съм убеден, че ако говорим за защита на държавния интерес, трябва да бъде установена истината и трябва да се потърси отговорност от определени хора. За мен случаят ЧЕЗ е открит. \n- Много е трудно да дам еднозначна оценка на едно такова мащабно събитие, защото то може да се оцени със система от критерии. Те могат да бъдат най-различни - определяне на приоритети, организация, усилия, конкретика, реални резултати. Мисля, че българското правителство определи актуални за региони и за Европа приоритети. Министър Павлова и администрацията работят така, че да има нужната организация за тези събития. България показа, че може да администрира процесите от европейския дневен ред. \nЩо се касае до конкретиката, според мен има разминаване между фанфарния тон и реалните резултати, които преминаха изцяло в сферата на обещанията. Страните от Западните Балкани не получиха ясна перспектива за присъединяване, но за сметка на това ние занимаваме хората с фотосесия от посрещания, изпращания, колко европейски лидери ще седнат на една маса, и много важно - как точно ще се ръкуват, и което се превръща едва ли не в основен критерий за успеха на председателството. Мисля, че прекалената употреба на европейското председателство за политически PR някак си погасява европейската симпатия на българите. Защото виждате, че хората говорят в крайна сметка повече за проблемите покрай трафика и за менюто на официалната вечеря. Ако трябва да обобщя това европейско председателство, смятам, че ако със същата страст, с която българското правителство се хвърли да работи за просперитета на народите от Западните Балкани, ако със същата страст правителството се хвърли да работи за собствения си народ, тогава ни очаква едно по-добро бъдеще. Стига, разбира се, ефективността да бъде на доста по-високо ниво от тази, демонстрирана за Западните Балкани. \n- Както видяхме, конкретни резултати, освен добри намерения, няма. Ако сравним с Декларацията от Солун през 2003 г., присъединяването се замени с перспектива. Това е наистина многозначително, трябва да изчакаме, трябва време - дали наистина ще има развитие със спора за името между Македония и Гърция, но това ще стане ясно; ще получи ли Македония покана за членство в НАТО на Срещата на върха през юли месец; ще влязат ли обещаните 10 млрд. европомощ за инфраструктурни проекти в основни европейски финансови документи или ще останат да висят? Така че, реалните резултати са далеч от намеренията и обещанията. \n- Според мен, това е част от стратегията на правителството и аз непоканен не ходя никъде. Но на откриването на европейското председателство на 11 януари аз ясно формулирах своите виждания за една социална, достъпна за своите граждани Европа. Вместо това гражданите получават снимки от Моста на влюбените. Затова казвам, че точно тази стратегия всъщност превърна европейското председателство в операция по политическа реклама. \n- Вие виждате, че диалог няма. Срещата между Европейския съюз и Турция бе договорена с чужд канцлер, без да бъде уведомен българският президент, при положение, че се кани президент на съседна държава. Българският президент не беше поканен на Срещата на върха на нашето европредседателство. Българският президент научава за визитата на нашия премиер в Русия от чужди държавници. \nНо що се отнася до каруцата, считам, че някой тегли каруцата към автокрация, а аз съм убеден застъпник на демокрацията. \n- Аз съм говорил неведнъж по тези въпроси. Но това е обсебването на всички институции, не само институции, медии и т.н. \n- Първо, присъединяването към еврозоната е стратегическа цел на България. Това присъединяване ще ни гарантира България да бъде в ядрото на европейските интеграционни процеси. Трябва обаче да сме наясно кога, при какви условия, на каква цена ние ще можем да станем част от тези единни европейски процеси. \nЗнаете ли, когато се срещнем с лидерите и на Чехия, и на Полша, аз задавам такива въпроси: защо при една много по-мощна и устойчива икономика и социална система те не подават молба за членство. Получавам интересни отговори, които си струва да анализираме и да погледнем този проблем от всички възможни страни. Както всички знаехме, ние сме отличници, написали своето \"домашно\", покрили всички числови критерии и едва ли не от нашата воля и вътрешен консенсус и решение зависеше кога ще поведем борба за влизане в т. нар. чакалня за еврозоната. И даже поехме ангажимент, вътрешно наше обещание това да се случи до края на европредседателството. \nПоследните новини от Брюксел обаче показват, че и това няма да стане. Причините са до болка познати и аз не искам тук отново да ги коментирам. Но това, което явно породи смут в България, това е настояването на нашите европейски партньори и на Европейската централна банка, на Европейската комисия влизането в чакалнята да бъде обвързано с влизането в Банковия съюз. А това вече влече след себе си много по-сериозни условия. Това означава истински, реален мониторинг на нашата банкова система. \nСъщо така трябва да направим анализ и оценка на риска за присъединяването на нашата крехка икономика и неустойчива социална система към еврозоната. Трябва да имаме ясен национален план, който да ни гарантира стабилност и на икономиката, и на нашата социална система, и в процеса на присъединяването и след него. Така че, явно тук ще трябва тепърва да пишем по-задълбочено домашно. \n- Мисля, че президентството има най-висока легитимност, защото президентът се избира с пряк вот, но той няма реални действени инструменти. Въпреки това, методичното погазване на мнението и позициите на президента според мен води до натрупване на обществено неудовлетворение, което рано или късно властта ще усети. \nПо отношение на Консултативния съвет за национална сигурност мисля, че за проведените досега заседания съм поставял важни въпроси: за националната сигурност, за отбраната и сигурността, за укрепване на суверенитета - да речем дори чрез необходимост от усъвършенстване на Закона за вероизповеданията. Нещо, което очаквам да се случи от миналата година, но то така и не се случва. Вече изпълнението на поетите ангажименти, на постигнатия консенсус лежи на съвестта на тези, които са поели ангажимент да ги изпълняват. Но въпреки това, мисля, че тук се повдигат важни за обществото ни теми, които чакат своето решение. Нещо повече - излизат от анонимност позиции на политици, на политически партии. А това винаги е добре за демокрацията. \n- Да, за корупцията наистина България говори много и прави малко. Що се отнася до новия орган, то показателно е, че самият закон - започнаха ремонтите по него, още преди да бъде обнародван. И аз съм сигурен, че този процес ще продължава по ремонтиране на този закон. Но моето мнение за органа е известно - за новия създаден мегаорган за борба с корупцията. И то не толкова за това, че той е абсолютно подвластен на мнозинството в парламента, най-вече за това, че неговите правомощия и структура и инструментариум са насочени повече към борба с корупцията в миналото, отколкото да има ефективни инструменти за разкриване, пресичане, предотвратяване и разследване на корупционни схеми сега, в наши дни, и гарант, разбира се, и в бъдеще да се процедира по този начин. \n- Аз мисля, че такива проучвания показват само растящото неудовлетворение в нашето общество от политическата класа и риска от политически проекти, които ще търсят да се внедрят в този вакуум. Но бих подкрепил, бих приветствал политически субекти, които са насочени към решаване на проблемите на обществото и които срещат неговото разбиране и подкрепа.     \n \t\n", "date": "2018.05.31", "title": " Румен Радев: Да преодолеем истеризацията спрямо Русия и да престанем да губим"}
{"url": "http://www.duma.bg/node/167934", "text": "Проектите за модернизация на армията предизвикаха истински скандал в парламента вчера. В декларация от трибуната лидерът на \"Воля\" Веселин Марешки обвини военния министър Красимир Каракачанов, че готви \"грабежи, в пъти по-големи и от тези на фалиралата КТБ\", с харча от 6 млрд. лв. за закупуване на нови бойни самолети. \"Воля\" е внесла в НС и предложение за мораториум върху сделките на МО за модернизация на армията. Бизнесменът обяви, че хората, а не самолетите трябва да са на първо място, и се сети, че нямало пари за пенсии и за заплати на полиция, лекари и културни дейци - все предизборни обещания на \"Обединени патриоти\". \"Такъв грабеж може да бъде направен само от глупост, от страх или от корупция. Не мисля, че министър Каракачанов е глупак, остава страхът или корупцията\", заключи лидерът на \"Воля\". \nИзказването му ядоса зам.-председателя на ВМРО Искрен Веселинов. \"Покрай джендър идеологията явно политиците започнаха да си сменят не само пола, ами и програмите и обещанията. Ще следим творческите превъплъщения на един лидер и ловките му пируети. Както е бил натовец, става антинатовец. Както е бил за бизнеса, така се оказа защитник на пенсионерите. Това е силна страна на един артист - да има своите творчески превъплъщения, въпросът е дали един политик трябва да има такива\", атакува той Марешки. Според Веселинов без армия България е само територия. \"Въпросът за превъоръжаването е въпрос на национална сигурност, но и на национална чест\", декларира той.  \n\"Не може да се казва, че приоритет е само превъоръжаването. И най-модерната техника без личен състав и мотивирани офицери няма как да бъде полезна. Ще бъде купчина желязо\", коментира пред журналисти депутатът от БСП Таско Ерменков. Той отбеляза, че е важно по какъв начин ще се харчат парите за модернизация. \"Ако ги харчим само за да купуваме, без да има допълнителна стойност, това е загуба на национален ресурс\", категоричен бе социалистът. БСП все още не е запозната какво пише в документа от Марешки и вчера все още не бе ясно дали ще го подкрепи. \"Нека да не предопределяме разходите за отбрана, нека бъдат така балансирани, че да има надеждна бойна техника, но да има и такива, които да воюват с нея. Ако парите бъдат инвестирани, а не профукани, няма причина да не подкрепим нарастването на възможностите на България да гарантира сигурността си\", каза депутатът от левицата. \nОт ДПС държат разходите за отбрана да бъдат ясно очертани, дефинирани и определени със Закона за държавния бюджет. \"Не от правителството, не от военния министър, не от който и да било в изпълнителната власт\", обясни зам.-председателят на ПГ на ДПС Йордан Цонев. Движението е съгласно 2% от БВП да са за разходи за армията, както и да бъдем лоялен партньор към НАТО. \"Като чуете политик да каже да не се дават пари, а да се дават за друго, си има дума за това - популизъм и злоупотреба с проблемите на хората. Сигурността не се дава даром, уви. Като икономист съм последният човек, който би защитил неносещи растеж разходи, но те са необходими. Няма как да ги избегнем\", коментира Цонев заявките от лидера на \"Воля\". \n Модернизацията на армията няма алтернатива. Невежеството в сферата на сигурността не само че е опасно, а накрая винаги излиза и скъпо. Така президентът Румен Радев коментира изявленията на Веселин Марешки. На откриването на 13-ата специализирана международна изложба за отбранителна техника държавният глава изрази надежда родните компании да вземат все по-голямо участие в проектите по модернизация на българските въоръжени сили. По-рано в Пловдив зам.-министърът на отбраната Анатолий Величков обяви, че до 2-3 седмици МО ще внесе в кабинета проекта за придобиване на нови многоцелеви патрулни кораби. Основно изискване към кандидатите е предоставянето на лицензирани трансферни технологии. Целта е не да бъдат закупувани готови машини, а в производството им да бъдат ангажирани български компании, обясни Величков. \nИдеите на лидера на \"Воля\" бяха посрещнати с насмешка от военния министър Красимир Каракачанов. \"Марешки не е човек, който може да ми поставя ултиматуми. Бих му препоръчал като най-големия вносител на хапчета да пие хапчета повече, а не да се бърка в теми като националната сигурност и отбраната, от които нищо не разбира. Разбирам го, че вижда увяхващия си рейтинг и си търси евтина популярност, ама, хайде да бъде така добър да има малко чувство за отговорност и да не го прави за сметка на армията\", ядоса се той. Каракачанов изпрати Марешки да се занимава с бедните, гладните, наркозависимите, контрабандата на петрол и лекарства.  \n    \n \t\n", "date": "2018.05.31", "title": "Марешки вбеси ВМРО с искане на мораториум за военните сделки "}
{"url": "http://www.duma.bg/node/167924", "text": "Софийският боклук е най-скъп в Европа, а столицата е типичният пример как не трябва да се управлява тази дейност. Това заяви вчера депутатът от БСП Жельо Бойчев по време на кръгла маса на тема \"Има ли София интегрирана система за управление на отпадъците?\". Събитието бе по инициатива на Дискусионен клуб \"Политика 21\" към БСП в София. \nЖельо Бойчев припомни, че до този момент изграждането на интегрираната система от съоръжения за третиране на битовите отпадъци е глътнала 400 млн. лв., а предстои да се дадат още над 300 млн. лв. за инсталацията за изгаряне на РДФ горивото. Това прави столичният боклук най-скъп в Европа, тъй като няма друг град, който да е инвестирал толкова много средства в съоръжения спрямо тон обработен отпадък, категоричен бе депутатът. Той обобщи, че колкото по-скъпа е една инсталация, толкова по-скъпа ще е и експлоатацията й. А това логично ще доведе до искане за увеличаване на такса смет, прогнозира Жельо Бойчев. \nЛидерът на БСП в София Калоян Паргов отново напомни позицията на социалистите в Столичния общински съвет, че бъдещата инсталация за изгаряне на остатъка от боклука, който се обработва в завода, трябва да бъде непосредствено до него, а не в центъра на града - в ТЕЦ \"София\". Това наше искане ще оскъпи проекта с 10 млн. лв. за изграждането на тръбопровод, но ще спести от транспорт и замърсяване на въздуха, категоричен бе Паргов. Той заяви още, че сред столичани има недостатъчно информираност и степен на доверие към общината и е нужна информационна кампания, която започват от БСП. Тя ще покаже различни възможности и позиции по изпълнението на последната фаза от системата за обработка на боклука. \nПаргов наблегна и на друга тревога на социалистите, свързана с дълга от 67 млн. евро, който ще поеме \"Топлофикация\" - София за съоръжението за изгаряне на РДФ горивото. Дружеството и в момента има много задължения - около 700 млн. лв. е общият му дълг, и има риск след 2020 г. то да изпадне във фактически фалит, предупреди още Паргов. По време на дискусията бе направен преглед на законодателството в областта на отпадъците и историята на столичния боклук през последните 15 години. Д-р Любка Костова, експерт в тази сфера, изтъкна и разминаванията в предвижданията за генериран и обработен отпадък и реалността. В дискусията участваха депутати, общински съветници, университетски преподаватели и представители на граждански и неправителствени организации.   \n \t\n", "date": "2018.05.31", "title": "Софийският боклук е най-скъпият в Европа  "}
{"url": "http://www.duma.bg/node/167888", "text": "\nГоляма част от европейците смятат, че ЕС се е насочил в грешна посока, но Брюксел се надява да превърне тази неудовлетвореност в демократична възможност, а не в политическа апатия. \nС оставащата една година до изборите истинските радетели на европейската демокрация се стремят към пълноценен демократичен разговор в целия континент, докато тече подготовката за вота през 2019 г. За да постигнат това, те трябва да преодолеят тенденцията на европейските избори да изпадат в безразборен, случаен сбор от национални гласове при ниска избирателна активност. \nНаскоро ЕС финансира проучване на Евробарометър, в което са участвали 27 600 избиратели в Европа. Най-тревожното е, че 44% казват, че ЕС се ориентира в грешната посока, срещу 32%, които са на противоположното мнение. Това говори за по-нататъшен възход на антиелитарните и евроскептичните партии. \nИнституциите на ЕС хвърлят пари за решаване на проблема и се опитват да се борят както срещу апатията, така и срещу популистката вълна. Европарламентът и Еврокомисията планират да похарчат над 30 млн. евро за предизборна агитация, която да е насочена към младите хора и избирателите с \"мека\" подкрепа за ЕС. \nНамаляване на избирателната активност Докато ЕС се ангажира с институционални усилия да ентусиазира избирателите, той констатира, че само половината от пълнолетното население на Европа признава заинтересованост от изборите, показва проучването на Евробарометър. Това е равносилно на проучванията, проведени преди изборите за Европарламент през 2014 г., в които избирателната активност спадна за седми пореден път до по-малко от 43%. В Словакия пък гласуваха само 13%. \nС тези облаци на избирателната апатия, надвиснали над изборите, политическите партии и институциите на ЕС ще бъдат принудени да пренасочат ограничените си ресурси към значителни дебати за бъдещето на Европа, за да привлекат хората към избирателните урни. Една тактика, която има вероятност да успее, е, че в някои страни, включително Белгия, Испания и Литва, в деня на европейските избори ще се проведат едновременно още няколко вота - от местни до национални и президентски. Това е шанс да се увеличи избирателната активност.  Популистка вълна Проевропейското центристко мнозинство в Европарламента трябва да се смята за късметлийско, че евроскептиците не могат да се обединят под един политически чадър. Докато европейците казват, че ценят повече от всякога ЕС (според проучването 67% смятат, че страната им се е възползвала от членството в ЕС), все пак те ценят по-малко традиционните центристки партии на континента. \nДясноцентристката Европейска народна партия (ЕНП) и социалистите на континента спечелиха 53% от гласовете през 2014 г. Този път обаче социалистите имат проблем: очакваното им лошо представяне в почти всички големи страни от ЕС, включително Германия, Франция, Италия и Полша, означава, че на риск в Европарламента са изложени десетки места не само на социалистите, а и на проевропейското мнозинство. Силите, които могат да заменят социалистите в политическия център, като партията \"Напред!\" на френския президент Еманюел Макрон, досега не успяха да постигнат нещо съществено. \nЦели 63% от младите избиратели, които институциите на ЕС се опитват да привлекат с предизборната си агитация, казват, че \"новите политически партии и движения могат да намерят по-добри решения\", отколкото съществуващите партии. Всеки опит да се мобилизира гласуването на младежта рискува те да се насочат към евроскептичните партии. \nПоказателна в това отношение е Италия, която е на път да има ляво-дясна популистка управляваща коалиция. Италианците вече показват най-ниските нива на подкрепа за членство в ЕС от всяка държава в ЕС - 44% на сто. Отделно два пъти повече хора смятат, че гласът им не се чува на европейско равнище, в сравнение с онези, които са на обратното мнение - 61% към 30 на сто. Вътрешните врагове на ЕС Тъй като центристките партии клонят към залез, евроскептиците придобиват повече лостове на властта, включително и в центристкото пространство. \nДръзката риторика срещу ЕС е редовна характеристика в коментарите на националните правителства за ЕС и има опора в четири европейски политически групи: Европейската народна партия (чрез партията ФИДЕС в Унгария), Европейските консерватори и реформисти (полската партия \"Право и справедливост\"), Европа на свободата и демокрацията (\"Движението 5 звезди\" и \"Лигата\" ) и Европа на нациите и свободите (\"Националният фронт\" на Марин льо Пен). Много от отделните крайнолеви членове на ЕП също имат съмнения относно ЕС. \nЕвроскептичните партии, които работят активно срещу Евросъюза на националните избори, гласуват по-сериозно, отколкото партиите с по-широка основа, които често разглеждат изборите като неприятност. \nРеалният риск за ЕНП в този контекст е самодоволството. След като губи подкрепата си в големи страни като Франция, Италия и Полша след 2014 г., ЕНП се насочва към първо място на изборите, но може да стигне само с 25% от гласовете. Това би било куха победа, особено ако ЕНП разчита на подкрепата на партии като ФИДЕС. Липса на легитимност \nПроцесът на кандидат-фаворит, който за пръв път беше приложен през 2014 г. и принуждава политическите сили да изберат кандидат за председател на Еврокомисията от партията, получила най-много гласове, по-скоро би засилил, отколкото променил тези разбирания. Когато става дума за системата, повечето избиратели в новото проучване на ЕС се съгласяват, че се увеличава прозрачността и легитимността на Еврокомисията. И все пак 70% настояват, че процесът \"има смисъл само ако е съпроводен от истински дебат за европейските въпроси и за бъдещето на ЕС\". \nА такъв дебат липсва на много равнища. Никоя от партиите не планира да стартира първични избори, за да избере своя фаворит, и гласоподавателите не могат да гласуват за тях директно. Съществува също и въпросът за качеството. Според сегашната система малко вероятно е преговарящите министри и президенти да се кандидатират начело на Еврокомисията, защото ще се изисква от тях да водят кампании в продължение на месеци. \nПостоянната борба на ЕС е да изглежда и да се чувства по-скоро като демокрация, която твърди, че е негова основна ценност. Във всеки случай елитът на ЕС е категоричен, че той прави окончателния избор. \nКакъв обаче е резултатът? Изборът на председателя на комисията е в ръцете на 450 делегати на ЕНП на конгреса в Хелзинки през ноември, плюс 27-те лидери на ЕС. \nНо не и на 450-те милиона европейци.     \n \t\n", "date": "2018.05.31", "title": "Четири големи риска преди Евроизборите 2019 "}
{"url": "http://www.duma.bg/node/167890", "text": "В интерес на Сърбия да постигне правнообвързващо споразумение с албанците (в Косово) и неговият обхват трябва да има широко съгласие и мнозинство в сръбското общество. \nТова заяви сръбският президент Александър Вучич в интервю за в. \"Вечерне новости. Той каза още, че предложението му по косовския въпрос ще излезе, когато сметне, че е добре за държавата и когато ще може да бъдат постигнати определени резултати. \"И петкратно да увеличим нашия БВП и да бъдем шампиони по реформи, ЕС ще ни постави условието за разрешаване на въпроса за Косово. Няма съмнение, че това е ключово нещо и когато ни казват други неща, те всъщност мислят за Косово. Затова искаме да постигнем някакво компромисно решение\", казва Вучич./БГНЕС     \n \t\n", "date": "2018.05.31", "title": " Вучич се обяви за договор с Косово"}
{"url": "http://www.duma.bg/node/167889", "text": "Фейк новина се оказа разпространеното вчера преди обед съобщение за убийството в Киев на руския журналист Аркадий Бабченко.  \nВече късно следобед стана ясно, че Бабченко е жив и дори взе участие в пресконференция. В същото време украинските власти съобщиха, че е задържано лице, заподозряно в подготовка на убийството му.  \nПървото съобщение гласеше, че журналистът е бил убит във вторник вечерта с изстрел в гърба на стълбищната площадка в жилищния му блок в Киев. Полицията дори официално потвърди смъртта на Бабченко и говориха за гилзите, които били намерение на \"местопрестъплението.\" \nВчера следобед обаче Бабченко се появи на пресконференция, организирана от Службата за безопасност на Украйна (СБУ) и предавана директно по телевизия \"112 Украйна\". Ръководителят на службата Василий Грицак заяви, че руските спецслужби са поръчали ликвидирането на журналиста. А убийството, за което бе съобщено, е инсценировка. По думите на Грицак организаторът на убийството е арестуван в ранния следобед. \"В момента се извършват следствени действия с този гражданин, извършват се и редица обиски по местоживеенето му, а също за временното му пребиваване\", каза още Грицак.  \nСлед това думата бе дадена на Бабченко. Той заяви, че преди месец му казали, че е взет на мушка и му предложили да участва  в операцията. По думите му тя се подготвяла два месеца.  Самият Бабченко е напуснал Русия през 2017 г. заради заплахи, уточниха преди това медиите.  \nПреди фейк новината британският външен министър Борис Джонсън побърза да осъди убийството и да поиска сурово наказание за виновниците. \n    \n \t\n", "date": "2018.05.31", "title": " Киев разпространил фейк новина за убийство"}
{"url": "http://www.duma.bg/node/167930", "text": "Правителството изпълни намеренията си за тотална забрана на гражданския контрол над скъпата ограда по границата с Турция. МВР въвежда режим, при който преминаването в зоната преди границата става само с издаден от властите тип \"открит лист\". \nПрипомняме, че народният представител от БСП Елена Йончева неколкократно алармира за плачевното състояние на съоръжението. Тя направи и филм, който безапелационно показа, че преградата не спира бежанците. В резултат правителството включи граничната бразда в списъка с обекти от стратегическо значение за националната сигурност. Сега се въвежда и забрана за достъп до нея. Стигането до оградата и 300-метровата стратегическа зона до съоръжението ще е на разрешителен режим, посетителите ще са съпроводени от гранична полиция и няма да имат право да правят снимки и филми. За да посетят района на забраната, включително и населени места, гражданите трябва да подават заявка в централата на Гранична полиция или някои от управленията в Елхово, Свиленград, Болярово, Средец и Малко Търново. \nОсобено интересна е забраната за \"извършване на умишлени действия, които могат да се определят от смесените гранични комисии като гранични инциденти, съгласно Спогодбата между България и Турция от 1967 г.\" За нарушаване на забраните граничните полицаи ще могат да налагат административни наказания.   \n \t\n", "date": "2018.05.31", "title": "МВР забрани достъпа и снимките на граничната ограда"}
{"url": "http://www.duma.bg/node/167891", "text": "Британското проевропейско  движението Best for Britain (\"Най-доброто за Великобритания\") започва на 8 юни кампания за провеждане на втори референдум по въпроса за излизането на страната от ЕС. Това бе съобщено от американския милиардер Джордж Сорос, цитиран от в. \"Индипендънт\". \"Брекзит\" е извънредно разрушителен процес, който е вреден и за двете страни. Разводът (на Лондон с Брюксел) ще бъде продължителен. Ще трае поне пет години, а такъв срок е цяла вечност в политиката, особено в такива революционни времена като днешните\". По думите му разводът ще помогне на британците да се убедят, че членството в ЕС е в техен интерес. Смята се, че Сорос е дал 700 000 долара за движението.      \n \t\n", "date": "2018.05.31", "title": "Кампания за референдум срещу \"Брекзит\""}
{"url": "http://www.duma.bg/node/167919", "text": "Десетки деца, родители и хора с увреждания ще участват в \"Палатков лагер - Системата ни/ги убива\" от 1 юни. Инициативата е срещу действащата социална политика за хората с увреждания и техните семейства. \nПротестиращите предлагат изцяло нова концепция. Според тях Законът за интеграция на хората с увреждания (ЗИХУ) е остарял като философия и подход и приложението му оставя хората изолирани, необразовани, безработни и бедни. Освен това медицинската оценка трябва да се съдържа в разширена епикриза, която да показва трайния дефицит на органи и да се използва като база за комплексна индивидуална оценка, която включва необходимостта от рехабилитация, технически помощни средства, медицински изделия, лична помощ, адаптиране на жилище или лично превозно средство, помощ в дома, в училище, на работното място. Техническите помощни средства трябва да включват всякакви устройства ниско- и високотехнологични, които компенсират дефицита на човешкото тяло и сетива, предизвикан от заболяването. Необходимо е оценката да се повтаря периодично, особено при децата и при промяна на обстоятелствата. Индивидуалната подкрепа следва да включва месечна издръжка поради увреждане, технически помощни средства, лична помощ - подкрепа в дома, на работното място и др. и въз основа на оценката да се формира личен бюджет на човека. Всичко това изисква преструктуриране и овластяване на съществуващата Агенция за хората с увреждания. Това са част от предложенията на протестиращите. \nДУМА припомня, че тениските \"Системата ни убива\" станаха причина родителите на деца с увреждания да не бъдат допуснати в парламента, макар да имаха покана от БСП. Социалистите поискаха оставката на зам.-председателя на НС Емил Христов от ГЕРБ заради скандала, но депутатско гласуване го остави на поста.     \n \t\n", "date": "2018.05.31", "title": "Деца с увреждания и родителите им вдигат палатков лагер пред парламента"}
{"url": "http://www.duma.bg/node/167925", "text": "От Русия Бойко Борисов призна, че Владимир Путин го обвинява за лошите отношения между Москва и София. \"Още през март сме си говорили и независимо от отношенията винаги аз съм бил този, който е създавал напрежение. И винаги Путин ми е казвал \"Не съм аз виновен, ти си виновен\". Но винаги сме имали добър контакт\", омота се българският премиер. \n\"Виждаме, че България съжалява за провала на  . Никой не се съмнява, че реализацията му щеше да е изгодна за България\", натърти руският президент. Според Борисов към страната ни било проявено \"по-особено отношение\". Ние сме най-дисциплинираната държава в ЕС и НАТО и ни заобиколиха всички газопроводи. За да сме принципни, отказахме всичко. Тогава бяха най-тежките ни отношения с Русия, но благодаря на Путин, че не ми държи карез. По-големият прощава\", опита дипломатичен плонж премиерът. \"Приказките за по-големия ме смущават, защото по-големия обикновено го подтикват да плати сметката\", полушеговито го отряза обаче руският президент и добави \"Надявам се да няма повторение на някои конфликти\". \nДва пъти Бойко Борисов пожела на Русия успех със Световното по футбол, а при разговора си с руския премиер Дмитрий Медведев изненадващо благодари на шефа на \"ЛУКойл\" Вагит Алекперов за \"възможността да се срещне с руския си колега\". \nЩе бъде подписано специално споразумение за опазване на руските и съветските военни мемориали в България, съобщи руският президент Владимир Путин. Вицепремиерът Томислав Дончев така и не се раздели с раницата си, въпреки протоколните снимки. Макар да бе включен в делегацията, финансовият министър Владислав Горанов остана извън срещата с Путин   \n \t\n", "date": "2018.05.31", "title": "Борисов в Москва: Путин винаги ми е казвал, че аз съм виновен"}
{"url": "http://www.duma.bg/node/167894", "text": "Второто разклонение на \"Турски поток\" ще стигне до България и по него към страната ще текат 15 млрд. куб м природен газ от Русия. Това обяви премиерът ни Бойко Борисов след разговорите си с руския президент Владимир Путин в Москва, предадоха медиите. \nБлизо два часа продължиха разговорите между двамата в Кремъл. Това според руския протокол било необичайно дълго, обясниха български дипломати. \nДелови преговори, които бяха доста резултатни, бе определението на Владимир Путин за разговорите. \n„Основният въпрос в България беше дали ще има втора точка на вход от \"Турски поток\" за България, Путин и турският президент нямат против това да стане. Преди имаше съвсем друго трасе, но от името на българите съм благодарен за това решение. Да, можеше да дойде директно в България \"Южен поток\", но това са минали събития“, заяви българският премиер Бойко Борисов след разговорите в Кремъл. \n„След това „Газпром“ и „Булгартрансгаз“ ще намерят схемата за преразпределяне на горивото за други държави от региона. Заедно с горивото от Украйна стават 34 млрд. куб м, които минават през България“, допълни Борисов. Това гориво ще бъде ползвано и през газовия хъб във Варна, който трябва да бъде построен като европейски проект. \n„Русия и ние заедно с ЕК ще намерим формула за газовия хъб“, обясни Борисов. \nВчера, г-н Ердоган, потвърди, че е съгласен „Турски поток“ да има разклонение към България, обясни на свой ред Владимир Путин. Обемите и цените обаче щели да бъдат определени с по-нататъшни договори. \n„Пазарът и търсенето определят количествата и цените. Русия отдавна не е държава на плановата икономика, който даде по-добри цени, ще си вземе. Нашата цел е да транспортираме и да не излезем от картата на газоразпределителната мрежа“, обясни Борисов в отговор на въпрос за конкретиката на преноса на газ по отклонението. \n„Обемите на доставките през хъба зависят какъв транзит през Украйна ще бъде запазен, какви ще са заявките на потребителите на руски газ през годините. Втората тръба вече е направена наполовина“, обясни Владимир Путин. Именно тази втора тръба ще завие към България. \n„Трябва да уточним, че към момента директна тръба не е възможна. Но, ако България бъде стабилен и прогнозируем разпределителен център за ЕВропа, ще говорим тогава за още една тръба. Тя ще струва около 9 млрд. евро. „Газпром“ и Путин ни опростиха 800 млн. евро за проваления проект „Южен поток“, каза Борисов. „Газпром\" се отказа от неустойките, след като ЕС го включи в споразумението на съюза с руския газов монополист. \n„Ние съжаляваме за „Южен поток“, България виждам, че съжалява, защото щеше да е много изгоден. Ние сме готови за реализацията на новия маршрут“, заяви още Путин. \nРуският президент обяви, че приветства пускането на газопровода ТАНАП от Азербайджан, защото създавал пазарни условия. По него България трябва да получава от Баку през Турция 1 млрд. куб м газ. „Пазарните условия предполагат равни условия за всички. ТАНАП защо беше изключен от европейските правила, а „Южен поток“ не беше? С какво България е по-лоша от други страни“, заяви още президентът на Русия. \nБългария прави връзките си с Румъния, ще строи със Сърбия, готова е с Турция, прави се с Гърция. Със собствени средства разширяваме мрежата си и можем да придвижваме горивото във всички посоки. Това е възможност пазарът да се насити и който докара най-евтин газ, да продава, обясни Борисов. \nРусия е готова да се върне към строителството на АЕЦ „Белене“ обяви още Владимир Путин. Той добави, че това трябва да стане на пазарна основа. По думите му общият обем на руските инвестиции в България надхвърли 30 млрд. Русия е надежден доставчик на енергийни ресурси в България. Има възможност този транзит за други страни да бъде развиван. Обсъдихме „Росатом“ да предложи гориво за „Козлодуй“ и да помага за удължаване експлоатацията на шести блок. И Русия е готова да се върне към реализацията на АЕЦ „Белене“, разбира се, на пазарна основа“, заяви Путин.     \n \t\n", "date": "2018.05.31", "title": "Борисов: „Турски поток“ влиза в България"}
