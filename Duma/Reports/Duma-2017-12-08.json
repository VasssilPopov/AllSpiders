{"url": "http://duma.bg/node/157246", "text": "Ще помогна на перничани да получат обезщетения за дните, в които са били без парно заради авария, която остави града без топло. Това заяви вчера омбудсманът Мая Манолова. По думите й хората могат да претендират за неустойки заради това, че са стояли на студено. Манолова ги призова, ако имат затруднения, да се обърнат към институцията на омбудсмана. \n\"Трябва да се приспадне дължимата сградна инсталация и обезщетение за парите, които те са похарчили за друг вид отопление. Факт е, че българите са роби на \"Топлофикация\", които си ходят с едно парно, закачено на крака. Идеята е да стане ясно за какво се плаща и когато има повреди и хората стоят на студено, \"Топлофикация\" да бъде така добра да им плаща обезщетения за причинените вреди\", обясни Манолова. \nТя припомни, че в сряда е спечелила делото във ВАС  срещу \"Топлофикация\" и подчерта, че дружеството може да бъде осъдено. Омбудсманът допълни, че с промени в ГПК са приети правила, според които монополни дружества, като топлофикациите няма да могат да осъждат граждани неприсъствено. \"Ако гражданинът не бъде намерен на посочения адрес, той няма да бъде осъден автоматично. Делото ще бъде прекратено и ще се води исков процес до момента, в който намерят съответното лице\", категорична е  Манолова.     \n", "date": "2017.12.08", "title": "Манолова ще помага на перничани да получат обезщетения заради липса на парно"}
{"url": "http://duma.bg/node/157247", "text": "Новите терапии, които ще останат недостъпни за българските пациенти и през 2018 г. заради мораториума върху заплащането им от НЗОК, от години са утвърдени и широко използвани в повечето европейски държави. Това съобщават от Асоциацията на научноизследователските фармацевтични производители в България (ARPharM). Някои от тях са животоспасяващи, а в някои случаи са по-изгодни за НЗОК, коментира  директорът на асоциацията Деян Денев. Въпросните лекарства са разрешени за употреба в ЕС от Европейската агенция за лекарства (ЕМА) средно преди 3 години и са достъпни за пациентите в 15 страни от съюза, плащат се от обществени фондове. Тези са препоръчани за плащане на базата на оценка на здравните технологии и на основата на достатъчно доказателства за лечебната им полза. В определени случаи липсва алтернатива за лечение на заболяването, пояснява Денев. За засегнатите от мораториума терапии вече са сключени или предстои сключване на договори за отстъпки с изгодни за НЗОК условия.  Сред новите терапии, засегнати от мораториума, са: \n- Obinutuzumab и Venetoclax за лечение на хронична лимфоцитна левкемия (ХЛЛ) - рак на кръвта и костния мозък. Новите терапии намаляват риска от прогресия или смърт. Разрешен за употреба от ЕМА през юли 2014 г., реимбурсира се в 17 страни на ЕС.  \nVenetoclax е разрешен за употреба през декември 2016 г. и се реимбурсира в 11 европейски държави. \n- Nintedanib (сключен договор за отстъпка с НЗОК) и Pirfenidone за лечение на идиопатичната белодробна фиброза - рядко, фатално заболяване. За болестта към момента НЗОК не осигурява лечение. Разрешен е от ЕМА през януари 2015 г. и се реимбурсира в 18 страни на ЕС. \nPirfenidone е разрешен от ЕМА през февруари 2011 г. и се реимбурсира в 22 държави на ЕС.  \n- Blinatumomab е за лечение на остра лимфобластна левкемия - рядко и фатално злокачествено заболяване. Новата имунотерапия предизвиква бързо и трайно повлияване при пациенти, които по-рано са лекувани с химиотерапия. Дава възможност на собствената имунна система на пациента да се прицели и унищожи злокачествените клетки. Терапията е разрешена от ЕМА през ноември 2015 г. и се реимбурсира в 12 страни на ЕС. \n- Carfilzomib (сключен договор за отстъпка с НЗОК) за лечение на множествен миелом. Блокира системата в клетките, която разгражда белтъците, когато са увредени, унищожава раковите клетки. Разрешена през ноември 2015 г., реимбурсира се в 13 държави в ЕС.  \n- Tofacitinib (таблетки) за лечение на възрастни пациенти с умерено тежък до тежък активен ревматоиден артрит, които не са се повлияли достатъчно от други лекарства. Разрешено от ЕМА през март т.г., реимбурсира се в 12 европейски държави. \n- Palbociclib е първият, получил одобрение от ЕМА нов клас медикамент за лечение на хормонално позитивен/ХЕР-2 негативен метастатичен рак на млечната жлеза, който в комбинация с летрозол или фулвестрант води до статистическо и клинично значимо подобрение в забавяне разпространението на заболяването. Разрешен от ЕМА през ноември 2016 г., реимбурсира се в 12 европейски държави. \n- Alemtuzumab за лечение на множествена склероза (МС) e терапевтична алтернатива, която с по-високата си ефикасност и дълготраен ефект значително променя начина на лечение. Терапията е разрешена от ЕМА през септември 2013 г. и се реимбурсира в 21 страни на ЕС.  \n- Vortioxetine е за лечение на голям депресивен епизод при възрастни. Разрешен през декември 2013 г., и се реимбурсира в 17 страни на ЕС. \n- Оsimertinib е персонализирана терапия за лечение на недребноклетъчен рак на белия дроб, който забавя 2.5 пъти прогресията на заболяването в сравнение с химиотерапията при добър профил на поносимост. Разрешен за употреба по ускорена процедура от ЕМА през февруари 2016 г. и се реимбурсира в 13 европейски държави. \n- Regorafenib е единствена терапевтична опция за трета линия на лечение на пациенти с гастро-интестинален стромален тумор. Разрешен от ЕМА през август 2015 г., реимбурсира се в 18 държави на ЕС. \n- Aflibercept е единствена възможност за пациенти с дегенерация на макулата. Разрешен през ноември 2012 г. и се реимбурсира в 23 европейски държави. \n- Pixantrone dimaleate е без аналог за лечение на III и IV линия на възрастни с многократно рецидивирал или рефрактерeн агресивeн неходжкинов B-клетъчeн лимфом. Разрешена от ЕМА през май 2012 г., реимбурсира се в 11 европейски държави. \n- Olaratumab е за напреднал сарком на меките тъкани, приложим при пациенти, които не подлежат на операция или лъчение. Разрешена през ноември 2016 г., реимбурсира се в 11 европейски държави. \n. Sofosbuvir/velpatasvir за лечение на всички генотипове хепатит С и единствена терапевтична алтернатива за пациенти с генотип 3. Разрешена през юли 2016 г. и се реимбурсира в 6 европейски държави. \n- Ponatinib е за лечение на хронична миелоидна левкемия и остра лимфобластна левкемия и е единствена възможност за пациенти със съответната мутация и за пациенти, за които всички лекарствени алтернативи са изчерпани. Разрешена през юли 2013 г. и се реимбурсира в 5 европейски държави. \n- Mepolizumab за лечение на пациенти с тежка астма. Разрешено от ЕМА през декември 2015 г. и се реимбурсира в 10 стран ина ЕС. \n- Trametinib в комбинация с дабрафениб е за лечение на възрастни с неоперабилен или метастазирал меланом с BRAF V600 мутация. Разрешен от ЕМА през юни 2014 г. и се реимбурсира в 17 страни на ЕС. \n- Pasireotid за лечение на възрастни  акромегалия. Разрешен за употреба през април 2012 г., реимбурсира се в 19 европейски държави. \n- Everolimus за възрастни с бъбречен ангиомиолипом. Разрешен през август 2009 г. и се реимбурсира в 19 европейски държави.   \n", "date": "2017.12.08", "title": "Над 20 лекарства няма да стигнат до болните заради мораториума "}
{"url": "http://duma.bg/node/157248", "text": "Двама маскирани младежи нахлуха в Професионалната гимназия по механоелектротехника \"Никола Й. Вапцаров\", за да се саморазправят с десетокласник, който учи там. Инцидентът станал в сряда следобед. На входа на учебното заведение е имало само една жена портиер, която не е успяла да се противопостави на нападателите. Те били група от осем души. \nМладежите изкъртили вратата, извадили я от пантите и двама от тях влезли с палки в училището, където минавали по коридорите, отваряли вратите на класните стаи и търсели определен ученик, с когото имали спречкване по-рано извън училището. Нападателите не са посягали на никого, само са търсили въпросното момче, което обаче е било добре прикрито и не са успели да го намерят. \n Директорът на училището Мардирос Зовикян заяви, че не е очевидец на събитието, но е бил извикан и се опитал да хване един от младежите. Управата се е обадила на полицията и на място е пристигнал патрулен екип, който обаче не е успял да залови двамата агресори. Младежите се издирват, като органите на реда вече са установили самоличността на единия от нападателите. Видеокамери в училището са заснели нападателите и кадрите са предадени на полицията.   \n", "date": "2017.12.08", "title": " Младежи влязоха с палки в училище за  саморазправа с ученик"}
{"url": "http://duma.bg/node/157249", "text": "Студентите от Русенския университет \"Ангел Кънчев\" настояват за по-добри условия в общежитията. Младите хора изразиха недоволството си от липсата на основен ремонт в четири от шестте сгради в навечерието на студентския празник 8 декември.  \nСтудентският съвет с председател Станимир Бояджиев, който коментира проблема, бе подкрепен изцяло от ръководството на университета. Ректорът проф. Велизара Пенчева припомни, че от години университетът настоява да получи собствеността върху шестте сгради, които в момента се стопанисват от \"Студентски столове и общежития\". \nОбщежитията са строени между 1968 и 1977 г., но условията в част от сградите са трагични. По тази причина са заети едва 60 процента от общо 2400 легла, а някои крила са затворени, тъй като са неизползваеми. Заради стара дограма и липса на саниране се налага студентите да плащат по-висок наем през зимата. За летния период той е 60 лв., а през зимата е 65 лв., като се добавя и такса консумативи поради големия разход на енергия. Някои от родителите избират да ремонтират сами стаята, с условието да се пази за детето им до края на следването му. Разходите обаче не се приспадат от наема.  \nУниверситетът настоява пред министерството да получи собствеността върху общежитията, за да ги стопанисва, но досега няма никакъв резултат. За ремонта ще са нужни между 8 и 10 млн. лв., които трябва да се отпуснат целево.   \n", "date": "2017.12.08", "title": "Студентите в Русе искат по-добри условия в общежитията"}
{"url": "http://duma.bg/node/157250", "text": "Нов конкурс за директор на Националния исторически музей за срок от 5 години обяви Министерството на културата. Това е втората такава процедура за последната една година, след като предишната от март се провали. \nСега НИМ се управлява от временно изпълняващ длъжността директор - доц. Бони Петрунова. Тя смени дългогодишния директор на музея Божидар Димитров, който се пенсионира. Димитров беше и един от двамата кандидати в предишния конкурс за шеф на институцията, но оттегли документите си преди препитването от комисията по избора. На него се яви само професорът от Университета по библиотекознание и информационни технологии Вера Бонева, но тя не успя да събере необходимите точки, за да оглави НИМ. \nИзискванията към кандидатите в новия конкурс преповтарят тези от провалилата се процедура. Те трябва да имат висше образование и поне степен магистър и да са завършили история с професионално направление \"История и археология\".  С предимство ще са кандидатите, които имат стаж в музей, управленски опит, владеят чужд език, имат научна степен или академична длъжност, квалификация по мениджмънт и имат компютърни умения. Документи се подават до 4 януари. След преценка дали кандидатите отговарят на условията те ще минат и през събеседване. \n    \n", "date": "2017.12.08", "title": "Пак търсят директор на НИМ "}
{"url": "http://duma.bg/node/157251", "text": "Второ заседание по делото за референдума срещу презастрояването на столичния район \"Младост\" ще се проведе днес в Административния съд в София. На 20 октомври то бе отложено. Делото е срещу отказа на Столичния общински съвет да се проведе референдум заради събирането на още доказателства.  \nСъдебна експертиза трябваше да провери данните, обработени от ГРАО, дали са реални 14-те хиляди подписа, събрани от комитета \"За Зелен Младост\". От тях ГРАО признаха едва 8000. Ако проверката докаже, че над 10% от жителите на \"Младост\" са поискали пряко допитване, той е трябвало да бъде задължителен или е следвало да бъде одобрен от Столичния общински съвет.  \nСъдът определи вещо лице да се заеме с проверката на подписите, за което на „За Зелен Младост\" беше наложено да заплати гаранция от 1200 лв. Буквално минути преди края на посочения 10-дневен срок успяхме да съберем и да внесем исканата сума, съобщиха от \"За Зелен Младост\".    \n", "date": "2017.12.08", "title": "Референдумът за \"Младост\" пак в съда "}
{"url": "http://duma.bg/node/157252", "text": "\"Академици срещу престъпни съдии\" бе мотото на провелата се вчера пресконференция в Съюза на българските журналисти. 45 представители на академичните среди у нас са събрали подписите си в писмо, разпратено до омбудсмана Мая Манолова, председателя на ВКС Лозан Панов и до главния инспектор на ВСС Теодора Точкова в подкрепа на журналиста Радко Ханджиев, който от 8 години живее без електрозахранване в единственото си жилище. Академиците са се обединили в питането си защо Софийският градски съд вече 4 години не извършва процесуалните съдебнопроизводствени дейности и престъпва актове на ЕС чрез пасивните си действия спрямо гражданско дело срещу ЧЕЗ. \nРадко Ханджиев е завел искова молба срещу ЧЕЗ - България в СГС през 2014 г. Мотивите му са, че ЧЕЗ са му начислили неправомерно 26 фактури за дължими сметки за ток, които с лихвите надхвърлят 2500 лв. Фактурите са издадени за периода от юни 2009 г. до октомври 2011 г., въпреки че електрозахранването в жилището му е преустановено чрез премахване на електромера от ЧЕЗ още през май 2009 г.  \nСпоред Ханджиев 41 месеца след образуването на делото все още липсва изготвен актуален проектодоклад, а съдът не се е произнесъл по представената от него съдебномедицинска експертиза, въпреки неговата 91% инвалидност. Съдебномедицинската експертиза е изготвена от четирима лекари-специалисти и в нея се чете, че Ханджиев страда от хроничен панкреатит, исхемична болест на сърцето и злокачествен аденокарциром. Според твърденията на журналиста вместо комплексна експертиза от специалисти, съдът назначава такава от ортопед-травматолог. \nВъпреки че през 2012 г. СГС определя решението на ЧЕЗ за неправомерно и го обезсилва, все още живея с прекъснато електрозахранване в жилището си, твърди журналистът. От ЧЕЗ са забавили съдебно определения срок на депозирането в съда на доказателства за фактурите за неплатени сметки на Радко Ханджиев, което е довело до решението на СГС в негова полза. \"Оповестил съм за случая Комисията за защита на потребителите и компетентните служби в ЕС, но досега нямам отговор от никъде, оплаква се Радко Ханджиев. Според него отношението на институциите е нехайно, за което говори и отсъствието на техни представители на проведената пресконференция.    \n", "date": "2017.12.08", "title": "Академици се обявиха против съдии  "}
{"url": "http://duma.bg/node/157254", "text": "Затвор от 5 до 15 г. грозят всеки, който заплаши или принуди орган на властта, представител на обществеността или на чужда държава да извърши престъпление с цел да създаде смут и страх в населението, което се приема за тероризъм. Това решиха депутатите вчера на второ четене на промени в Наказателния кодекс. Когато е причинена смърт, се предвижда затвор от 15 до 30 г., доживотен затвор или доживотен затвор без замяна. Ако деянието е извършено спрямо бременна жена, малолетно или непълнолетно лице, или такова, ползващо се с международна защита, се предвижда лишаване от свобода от 3 до 10 г. \nС промените лице, което противозаконно използва вътрешна информация, ще се наказва с лишаване от свобода до 4 години и с глоба от 1000 до 3 хил. лева. \nДепутатите гласуваха още с лишаване от свобода до 6 години и глоба от 1000 до 20 хил. лева да се наказва добиването на подземни богатства без или при спряна концесия. Същата е санкцията за лице, което държи, съхранява, транспортира, преработва или отчуждава незаконно добити подземни богатства. Парламентът реши още наказанието да бъде лишаване от свобода от 2 до 8 години и глоба от 5 до 50 хил. лева, когато предметът на престъплението е в големи размери, деянието е извършено в защитена територия или защитена зона, когато е използван документ с невярно съдържание или когато участва длъжностно лице, възползвало се от служебното си положение, или деянието е извършено повторно. \nПарламентът намали наказанието при недеклариране на парични средства, благородни метали и скъпоценни камъни, пренасяни през границата на страната. Нарушението вече ще се наказва с лишаване от свобода до 5, а не до 6 години. Глобата ще бъде 1/5 от стойността на предмета на престъплението, а не двойната му стойност. Както досега, предметът на престъплението ще се отнема в полза на държавата.     \n", "date": "2017.12.08", "title": "Депутатите гласуваха затвор до 15 г. за принуда на длъжностно лице към тероризъм"}
{"url": "http://duma.bg/node/157255", "text": "БСП предлага нов модел на здравеопазване. Това съобщи вчера лидерът на партията Корнелия Нинова на брифинг в НС.  \"През последните месеци многократно заявявахме, че моделът на здравеопазване не може да продължава по този начин. Колкото и да се увеличава бюджетът на Здравната каса, парите изтичат, а резултатът не е подобряване на здравната услуга за хората. Това се потвърждава и от констатацията на прокуратурата от последните дни. За нас е задължителна смяната на модела в здравеопазването, но това няма как да стане без общо политическо и обществено съгласие. Не може всеки управляващ да прави експерименти в здравеопазването, следващата политическа сила, която идва, да отменя и да започва от начало.  Това не е продуктивно за системата на здравеопазването. Ако искаме трайна, последователна и резултатна политика, трябва да постигнем съгласие\", призова Нинова. \nОт БСП предлагат две групи действия. Едните краткотрайни и веднага, и другите с дългосрочен ефект, подчерта тя. \"В сряда внесохме предложение в деловодството на парламента за забрана за лицензиране на нови болници. Днес депозираме законопроект държавните и общинските болници да бъдат пререгистрирани от търговски дружества в лечебни заведения по Закона за лечебните заведения. Настояваме и за ново и обективно ценообразуване на клиничните пътеки в новия рамков договор\", обяви Нинова. \nТрайните и последователни неща, които предлагаме, са да поставим началото на решението на проблемите в здравеопазването, чрез обективен, истински и национален разговор, без оглед на политически пристрастия, без ревност на кого е идеята, без мерене на партийно его, настоя лидерът на БСП. Нинова е категорична, че това няма да е моделът на БСП, ГЕРБ, лекарите и пациентските организации. Това ще е българският модел, който ще направи така, че всеки българин да има достъп до качествено здравеопазване, уточни тя. Социалистите си поставят амбициозния срок до  края на март да се опитат да постигнат национален разговор с резултат за нов модел и той да бъде включен в бюджета за 2019 г. \nСоциалистите искат криминализиране на реекспорта на лекарства \nБСП внася в понеделник или вторник идната седмица предложения за промени в Наказателния кодекс, които ще водят до търсене на наказателна отговорност за реекспорта на лекарства, които липсват на нашия пазар. Подкрепяме предложенията на главния прокурор Сотир Цацаров за това, заяви вчера лидерът на БСП Корнелия Нинова. Припомняме, че след извънредна среща при премиера Бойко Борисов миналата събота от МВР и прокуратурата се похвалиха с разбита престъпна група за износ на лекарства. Проверявани са болници и аптеки на територията на София, Шумен, Сливница и Пловдив. Нелегалният износ на лекарства бе погнат и от главния прокурор Сотир Цацаров в сътрудничество с министрите на здравеопазването Кирил Ананиев и на вътрешните работи Валентин Радев. Фармацевтичната индустрия също поиска промени в Наказателния кодекс срещу нелегалната търговия на лекарства. ДПС и ОП харесаха идеята, ГЕРБ съзряха опит за политическа употреба  Категорично сме съгласни, че трябва да има консенсус, и то надпартиен, за това по какъв модел да се развива здравеопазването оттук нататък, заяви пред журналисти в НС  шефът на социалната комисия д-р Хасан Адемов от ДПС. Той призна, че много от лечебните заведения в България имат дългове. Това означава, че ако трябва да се регистрират по друг закон, трябва да минат през фалит, защото някой трябва да плати тези задължения, подчерта д-р Адемов. Той уточни, че ако това стане, трябва да има промяна в Конституцията. Имаше предложение в Закона за бюджета на НЗОК тези пари да бъдат платени от държавата, но НС не прие тази идея, припомни д-р Адемов. Според него надпартийният консенсус е този, който трябва да реши въпросите и управляващите са тези, които да кажат как това може да се случи. Той подкрепи идеята за криминализиране на реекспорта на лекарства.   \nОт ГЕРБ естествено разкритикуваха предложението на БСП за мораториум върху частните болници и го нарекоха противоконституционно. Според д-р Даниела Дариткова идеите на левицата са опит за политическа употреба на процесите в здравеопазването. В казаното от Нинова има рационални неща, но някои от тях са леко загадъчни, коментира Калин Поповски от \"Обединени патриоти\". Той изрази съгласие, че реекспортът на лекарства трябва да бъде класифициран като престъпление. Търговците на лекарства бъркат в големия бюджет на касата правят тежки злоупотреби, подчерта той. От \"Воля\" пък настояха за премахване на монопола на Здравната каса.\n   \n", "date": "2017.12.08", "title": " БСП предлага нов модел на здравеопазване  "}
{"url": "http://duma.bg/node/157256", "text": "Протестите от началото на седмицата пред \"Пирогов\" от работещи в болницата са акт на инсинуация и целят да уронят авторитета на болницата. Това заяви вчера следобед на извънреден брифинг зам.-директорът по лечебните дейности проф. Николай Габровски. Той бе категоричен, че твърденията на протестиращите, че заплатите в болницата били намалявани, били лъжа. Напротив, били повишени. Все пак от ръководството признаха, че ДМС-та в \"Пирогов\" наистина били спрени за месец, но през декември персоналът щял да получи за 2 месеца. Причината била, че фирмите снабдители завеждали дела за блокиране на сметките на болницата, всеки месец се генерирали по 200-300 хил. лв. дълг към фирмите.  \nПо отношение на кадрите проф. Габровски каза, че всеки ден постъпвали десетки молби за напускане, но и десетки молби за постъпване на работа в \"Пирогов\". На упрека от протестиращите, че няма достатъчно консумативи, от ръководството обясниха, че винаги в края на годината в болницата е доста по-натоварено, тъй като много лечебни заведения около празниците спират работа и пациентите поема \"Пирогов\".  \nОт брифинга стана ясно, че НЗОК е отпуснала по-голям лимит на \"Пирогов\". \nДУМА припомня, че вчера за трети пореден ден служители от болницата отново протестираха с настояване за оставката на изпълнителния директор проф. Асен Балтов.   Ръководството на болницата излезе със своя декларация   снимка Емилия Костадинова   \n", "date": "2017.12.08", "title": "Проблеми в \"Пирогов\" няма, твърдят от ръководството"}
{"url": "http://duma.bg/node/157257", "text": "Световната банка ще отпусне на страните от Западните Балкани 150-200 млн. долара за създаване на хибриден модел, съфинансиран от еврофондовете и националните бюджети, за транспортни, инфраструктурни, търговски и икономически проекти за свързаност на България, Сърбия, Македония, Албания, Черна гора и Босна и Херцеговина. Това стана ясно вчера на конференция в столичния НДК, на която Бойко Борисов събра лидери на държавите от региона. В нея участваха президентът на Косово Хашим Тачи, на Черна гора Филип Вуянович, премиерът на Албания Еди Рама, на Македония Зоран Заев и на Сърбия Ана Бърнабич, както и вицепремиерът на Босна и Херцеговина Мирко Шарович. На форума бяха поканени главният изпълнителен директор на Световната банка Кристалина Георгиева и еврокомисарят по разширяването Йоханес Хан. \n\"Само от нас зависи да покажем, че страните от нашия регион не носят проблеми на ЕС, а просперитет\", обърна се Борисов към лидерите. \"Днес всички стоим на една маса и имаме рядък шанс за успех. Европейската комисия ще ни разбере, ако сме единни. Европа си има достатъчно проблеми в съюза и с \"Брекзит\", за да си генерира още един проблем. Ние трябва да отидем пред тях мъдри, умни и с инфраструктура - пътна и технологична\", призова той. \"Политически почти сме си научили уроците и знаем, че това е пътят. Сега хората искат да видят каква е ползата за тях. Затова днес ЕС и Световната банка ни дават хибриден инструмент - с европейски фондове, кредити и вътрешни средства да осъществим проекти, които ще ни свързват\", допълни премиерът. Той обяви тайната на успеха в региона: \"Всички държави трябва да сме като пръстите на ръцете, всеки пръст ни е важен, няма значение кой колко е голям.\" \nГеоргиева обяви, че СБ може да отпусне 150-200 млн. долара за търговията и транспорта, за да могат през границите на Западните Балкани бързо да преминават хора и стоки с помощта на модерни технологии. \"Да превърнем физическите опашки във виртуални, а границите да се обслужват от КПП-та с едно гише\", каза тя. \n    \n", "date": "2017.12.08", "title": "СБ обеща в София да финансира модел за свързаност на Западните Балкани"}
{"url": "http://duma.bg/node/157205", "text": "\nВ доста висши учебни заведения по света съществуват множество любопитни и странни традиции, които се спазват в продължение на десетилетия и дори векове. Така например възпитаниците на Харвард в последната нощ преди изпита трябва абсолютно голи да обиколят вътрешния двор на университетския кампус. Любопитното е, че действието се извършва под музикален съпровод на академичен оркестър. \nОнези, които в студентските си години са имали шанса да се докоснат поне частично до лекции по психология, би трябвало да знаят, че понякога я наричат \"наука за второкурсниците и белите мишки\". Това се дължи на факта, че най-много експерименти и проучвания се правят именно върху представители на тези две категории. Доста изследователи работят в университетски лаборатории, така че им е по-лесно и удобно за целите на важните за тях разработки да използват \"материал\", който винаги е подръка. \nСпоред една от легендите появата на популярните и днес летящи дискове се дължи на любимото занимание на обучаващите се в Йейл. През 50-те години на миналия век записалите се в един от най-известните частни университети в САЩ се забавляват, като в почивките между лекциите се замерват с направените от калай кръгли стойки за десерт на \"Frisbie Pie Company\". Названието \"фризби\" става толкова популярно сред студентите, че фирмата \"Wham-O\" купува от предприемчивия Уолтър Морисън правата над идеята, като променя само една буква от името на търговската марка, за да избегне по-нататъшните евентуални претенции. Така с иновативен подход \"Frisbee\" не само успява да наложи продукта като начин за почивка и спортуване, а към 1994 г. продава своя 100-милионен артикул. \nУчени от Нюкасъл пък в продължение на цял месец наблюдават поведението на студенти в столовата. Специалистите решават да проверят хипотезата за това, че изображения на очите карат хората да се държат по-отговорно и да не нарушават установените правила. За целта на експеримента на случайни места в залата за хранене по различно време се закачат плакати с човешки лица. Оказва се, че при наличието им и мъжете, и жените два пъти по-често почиствали масите след себе си и отнасяли мръсните съдове към кътовете за миене. Когато изображенията на хора липсвали или са били по-абстрактни, променяло се и поведението на студентите и в повечето случаи те \"пропускали\" да се покажат като подредени граждани. \nНай-дългата университетска лекция е регистрирана в един от австралийските вузове. Професор Бари Бъроуз изнася курс по биология, като говори цели 54 часа пред 26 студенти във Висшето училище на Лейдли в Куинсланд.  \nНай-големия професорски хонорар в историята получава д-р Роланд Дант в Чикаго, щата Илинойс. За двудневни лекции по хипнотерапия (1-2 юни 1986 г.) ученият взема 3 080 000 долара! \nНай-древният университет в света не е Оксфорд, както мислят мнозина. Сорбоната също е грешен отговор. Вузът, който обучава студенти и днес, дори не се намира в Европа. Най-старата образователна институция на планетата се намира в град Фес, Мароко, и дори е вписана в Книгата с рекордите на Гинес. Основаният през 859 г. като медресе \"Карауин\" не е прекъсвал дейността си от създаването си до днес. Университетът е сред най-авторитетните в ислямския свят. През 1963 г. е преобразуван в държавен вуз, но преподаването в него продължава да е главно в областта на богословието, правото и класическата филология. \nРезултатите от най-нови изследвания сочат, че практически във всички вузове на Евросъюза съотношението между половете е в полза на дамите. Изключение от тази статистика прави само Германия, където се констатира определено равенство между жените и мъжете, които имат афинитет към придобиването на знания. Освен това в по-неблагополучните държави преобладават високо образованите господа, докато нивото на грамотност при останалата част от населението е доста ниско. \nДруга европейска статистика сочи, че мъжете с висше образование средно са с тегло, което е в рамките на нормалното, имат добри показатели за кръвното налягане, но пък са предразположени към сърдечносъдови заболявания. От друга страна, завършилите университети пушат по-малко и не са застрашени от злоупотреба с алкохол. А заплатата им е 2,5 пъти по-голяма! \nИ още един любопитен факт: над 90% от милионерите и милиардерите по света нямат висше, а понякога дори средно образование. Академичният живот и университетските преживявания раждат безброй забавни случки и вдъхновяват за много афоризми. Почти всеки, който някога е бил студент или в момента покорява върховете на знанията, има лични спомени и може да се сети за подобни крилати фрази: \n* Студентите имат четири повода за радост - петък, стипендия, ваканция и всеки ден. \n* Казват, че от знания още никой не е умрял. Но студентите са на мнение, че не бива да се рискува. \n* Помнете: всичко казано на изпита, може да се използва срещу вас! \n* Лекция - това е процес, когато професорски знания се преобразуват в студентски записки, без да оставят каквато и да било следа в мозъка им. \n* Ако пети ден поред не ви се учи, значи днес е петък. \n* Студентите - това са живи същества, които плуват по повърхността на науката и два пъти годишно се гмуркат в дълбините й. \n* На въпроса \"Колко е часът?\" само студентите отговорят \"Още 10 минути\". \n* В началото студентите не разбират, а после свикват...   \n", "date": "2017.12.08", "title": "Студентски експерименти, или академичен живот и университетски преживявания "}
{"url": "http://duma.bg/node/157207", "text": "на 9 декември ще добави още един артистичен щрих към вечния календар на житейската си галерия. С перманентната си творческа енергия той не само на рождения си ден, а непрекъснато доказва, че е талантлив художник по душа, злободневен карикатурист по призвание, ироничен философ по характер и ненадминат оптимист по необходимост. Затова му пожелаваме неизчерпаемо вдъхновение, перманентна креативност, безброй верни почитатели на шедьоврите му, много поводи за радост и наистина крепко здраве. От приятелите в ДУМА   \n", "date": "2017.12.08", "title": " Екипът на ДУМА ще продължи честванията и след Студентския празник, тъй като бохемът на редакцията"}
{"url": "http://duma.bg/node/157208", "text": "Сладко от люти чушки, направено по половинвековна семейна рецепта от бургазлийката Диляна Георгиева, и произвежданата от 300 години пушена кълбъсъ на Мария Иванова от плевенското село Асеново получават по 10 000 лв. като победители в кампанията \"Съхрани родния вкус\". \nВ инициативата за запазването на уникалните български рецепти и традиции, която започна през септември, както ДУМА писа, кандидатстваха 1500 предложения от над 20 области в страната. До финала стигнаха 32 продукта, открояващи се най-силно с уникалните си качества. \nОтговорната задача да оценят и изберат най-добрите гозби бе поверена на двама от най-известните ни кулинари, които обиколиха почти цялата страна, за да открият най-впечатляващите рецепти. \"Беше вълнуващо пътешествие не просто из традициите и историята на българската кухня, но и из българската народопсихология като цяло\", разкри шеф Иван Манчев. \"Оказва се, че българската кухня е област, в която много ревностно пазим своите традиции и ги предаваме на следващите поколения. Има приемственост, което е изключително ценно\", коментира шеф Таньо Шишков. \nДвата продукта - победители в кампанията, ще влязат в магазините на Лидл България през пролетта на 2018 г.   \n", "date": "2017.12.08", "title": "Сладко от люти чушки и 300-годишна кълбъсъ спечелиха по 10 000 лв."}
{"url": "http://duma.bg/node/157209", "text": "Малки и големи ще имат възможност от 18 до 24 декември включително да се повозят на празничния ретро трамвай в София, да се снимат с Дядо Коледа и Снежанка и да получат подаръци. Атракционната мотриса ще се движи с интервал от 45 минути, двупосочно, в участъка от пл. \"Възраждане\" до пл. \"Журналист\", всеки ден от 15 до 19 ч., а в почивните дни (23 и 24 декември) от 10 до 14 ч. Спирките са: пл. \"Македония\", пл. \"Гарибалди\", пл. \"Славейков\", бул. \"Васил Левски\", УАСГ и пл. \"Журналист\". \nРазходката с атракционния ретро трамвай ще бъде безплатна само за деца с придружители. Официално пътуването под наслов \"Коледна феерия\" ще започне на 18 декември от 14,30 ч. на пл. \"Възраждане\".   \n", "date": "2017.12.08", "title": " Дядо Коледа раздава подаръци в софийския ретро трамвай"}
{"url": "http://duma.bg/node/157210", "text": "Най-голямата руска арендби звезда Тимати идва в България за първи път за феноменален концерт в зала \"Универсиада\". Датата на уникалното шоу, с което изпълнителят на хитовете \"Где ты, где я\" и \"Ключи от рая\" ще зарадва родните фенове, е 16 февруари (петък) от 20 ч. Билетите за въздействащия лайв са вече в продажба в мрежата на Eventim на цени от 45 до 110 лв., а ВИП пропуските са 120 лв., уточниха от екипа на организатора на събитието Moko Solution. \nИзключителен музикант и продуцент, Тимур Юнусов, по известен с псевдонима Тимати, избра София, за да представи както всичките си големи хитове, покорили най-престижните класации в Русия, така и най-новите си парчета - \"Дорога в аэропорт\" и песента \"Поколение\", която само за три месеца навъртя 30 млн. гледания. Определян като един от най-успешните млади изпълнители, руският секссимвол може да се похвали с богата биография и колаборации с най-големите имена на световната хип-хоп и арендби сцена като Snoop Dogg, Busta Rhymes, Timbaland, Craig David и др. \nДълбоко откровените текстове на Тимати в комбинация с изключителното му присъствие на сцена и невероятната харизма, която притежава, гарантирано ще поставят ударно начало на забележителна музикална година. \nЕто какво очаква публиката на 16 февруари в София:  \nТимати feat. GUF - Поколение (2017):   \n", "date": "2017.12.08", "title": "Тимати идва в София за феноменално шоу"}
{"url": "http://duma.bg/node/157211", "text": "След силния кинодебют в началото на годината българският филм \"Воевода\", гледан от над 90 000 зрители на голям екран, ще има своята телевизионна премиера. В три последователни вечери, от 12 до 14 декември, в 21,00 ч., зрителите на Нова тв ще могат да видят хитовата продукция във вариант на минисериал. \nЛентата е създадена по спомени на очевидци и разказа \"Румена войвода\" от класика Николай Хайтов, който разкрива истинската история на майка, принудена да остави дете и дом и да се наложи в суровия мъжки свят на ХIХ век. Румена предвожда чета и налага свое правосъдие в завладяната от Османската империя България. Подготовката на зрелищната продукция от идеята за филм до момента на неговата поява в киносалоните отнема на режисьора Зорница София 7 години. \nЛентата е вълнуващ разказ за човек, притиснат в ъгъла, който прави тежки избори. Румена жертва личното и майчинството си, заради голямото и за да защити другите, с което буди възхищение.  \n\"Румена е доста луда, доста дива жена. Има много любопитни спомени на очевидци за нея. Явно е била извън нормите, извън това, което се е считало за стандартно за жените поне в онова време\", коментира Зорница София, която освен режисьор на филма се превъплъщава и в образа на Румена Воевода. Ролята на малкото момиче изпълнява дъщерята на Зорница София - Ники-Амрита. Валери Йорданов играе Стоян Kовача, друго главно действащо лице и байрактар в четата на Румена Воевода. А като Амит Ага зрителите ще видят Горан Гънчев. Сред имената на актьорите, които са част от филма, са още Владимир Зомбори, Алек Алексиев, Леарт Докле и Димитър Селенски, който след броени дни тръгва с \"Воевода\" на турне в Амстердам и Брюксел.   \n", "date": "2017.12.08", "title": "Показват \"Воевода\" и като минисериал "}
{"url": "http://duma.bg/node/157201", "text": "На литературите на Вишеградската четворка ще бъде посветена програмата на изд. \"Парадокс\". На щанда на издателството (Б11, десен полуетаж) ще са представени близо 20 заглавия от страните на фокус на форума, а своята премиера ще има и дългоочакваният превод на \"Чернобилска молитва\" на Светлана Алексиевич. Специален гост на Софийския международен литературен фестивал ще бъде един от най-популярните съвременни полски автори Кшищоф Варга, който ще посети България за втори път след 2013 г. На 16 декември от 18 ч. Варга ще участва с писателя Захари Карабашлиев в разговор на тема \"Литературният репортаж като жанр; историческа истина и фикция\", чийто модератор ще бъде журналистът и преводач Гриша Атанасов. Два дни по-рано, на 14 декември от 17 ч. полският писател ще се срещне със свои читатели в Ориндж бук кафе за свободен разговор за пресечните точки между литературата и репортажната журналистика. \nСлед успеха на \"Време секънд хенд\" и \"Войната не е с лице на жена\"/\"Последните свидетели\", българските читатели ще могат да се докоснат и до четвъртата голяма книга на Нобеловия лауреат Светлана Алексиевич \"Чернобилска молитва\". Изданието ще бъде представено на 15 декември от 16 ч., когато ще бъде излъчен и документалният филм на Елдора Трайкова \"Черната хроника\" (1990). Освен режисьора, в дискусията ще се включат и сценаристът на лентата Димитър Дерелиев, и проф. д-р Тотка Монова (ФЖМК). \nНяколко премиерни заглавия ще очакват посетителите на щанд Б11. Те ще могат да разлистят за първи път и \"Приятелят на Кафка\" от хърватския писател и драматург Миро Гавран, както и \"От Храда вее мраз\" на Михал Вивег, продължение на \"Мафия в Прага\". \nВсички книги на \"Парадокс\" ще се продават с отстъпка от 20 на сто от коричната цена. Снимка \"Парадокс\" \n    \n", "date": "2017.12.08", "title": " Кшищоф Варга за литературата и репортажната журналистика"}
{"url": "http://duma.bg/node/157202", "text": "По време на изложението всички книги на ИК \"Хермес\" (щанд 327, ет. 3) ще се продават със специални отстъпки, а на щанда на издателството читателите ще могат да открият едни от най-емблематичните заглавия на 2017 г., информира Десислава Добрева, мениджър ВО. Сред тях са \"Истории за лека нощ за момичета бунтарки\" от Елена Фавили и Франческа Кавало, \"Малък наръчник по хюга\" от Майк Викинг, \"Неудържима: моят живот досега\" от Мария Шарапова, \"Сама в Париж\" от Джоджо Мойс, \"Коледни пожелания и бисквитени целувки\" от Джени Хейл, \"Милионерът в Лисабон\" от Жозе Родригеш душ Сантуш, \"Виновни до доказване на противното\" от Лиан Мориарти, \"Рецепти от ресторанта на Гордън Рамзи\", \"Малка книга за мъдростта на големите мениджъри\" от Джеймс Макграт, \"Ако мога да дам само един съвет...\" от Ричард Рийд, \"Лечителят медиум\" от Антъни Уилям, \"Яжте мръсно\" от Джош Акс, луксозните издания на \"Бабо, разкажи ми спомен\" от Ивинела Самуилова, \"Патиланци\", \"Чудните пътешествия на барон Мюнхаузен\", \"Моят дневник\", \"Футболът\", \"На борда на пиратски кораб\", \"Красавицата и Звяра\", \"Малък майстор: на строителната площадка\" и други.  \nПремиерата на \"Запомнете Пловдив (4)\" от Евгений Тодоров ще се състои на 17 декември от 15 ч. на сцената на панаира. Като част от Софийския международен панаир на книгата автори на \"Хермес\" ще дават автографи на щанда на издателството: Владимир Зарев на 12 декември от 17 ч., Недялко Славов на 13 декември от 17.30 ч., Димитър Бочев на 13 декември от 18.30 ч., Александър Секулов на 14 декември от 16 ч., Тони Николов на 14 декември от 18.30 ч., Боряна Дукова на 15 декември от 18.30 ч., Ивинела Самуилова на 16 декември от 14 ч., Борис Стоилов - илюстратор, на 16 декември от 16 ч., Александър Чобанов на 16 декември от 17 ч. \n    \n", "date": "2017.12.08", "title": " Автори на \"Хермес\" дават автографи на щанда на издателството"}
{"url": "http://duma.bg/node/157203", "text": "Специален гост на Панаира на книгата e норвежкият писател Ян Уве Екеберг, автор на нашумяващата вече и у нас историческа трилогия \"Времето на меча\" (издание на \"Персей\"). Критиците я сравняват с \"Рицарят тамплиер\" на Ян Гиу и \"Устоите на земята\" на Кен Фолет, тъй като в нея също така увлекателно и въздействащо се разказва за същата епоха - размирния XII век, изпълнен с борби за престола. Трилогията, която е изградена върху уникалните норвежки саги, се състои от три романа - \"Времето на меча\", \"Кралеубийците\" и \"Светият олтар\", който излиза сега. \nЯн Уве Екеберг повече от трийсет години е водещ на новините на един от най-гледаните норвежки телевизионни канали - ТВ2. Автор е на няколко биографични книги, но именно трилогията \"Времето на меча\" му спечелва място сред елита на норвежката литература. Тя е последвана от \"Последният крал на викингите\". \nПисателят пристига у нас и по повод 25-годишнината на специалността \"Скандинавистика\" в СУ \"Св. Климент Охридски\". Той ще има среща със студенти и преподаватели в университета. На 14 декември от 18 ч. ще дава автографи в НДК, на щанда на издателите си от \"Персей\" (211, втори етаж), а на 16 декември от 17 ч. ще бъде срещата-разговор с госта - събитие, което е част от културната програма на Панаира на книгата. \nЯн Уве Екеберг влага изключителна прецизност в детайлите не само когато се отнасят до историческите събития, но и до културата, вярванията, религията и начина на живот в тази епоха. А сюжетите и образите, които създава, остават в съзнанието на читателя със своята яркост, пълнокръвност и многопластовост, отбелязват издателите. \n    \n", "date": "2017.12.08", "title": "\"Персей\" представя норвежкия писател Ян Уве Екеберг"}
{"url": "http://duma.bg/node/157204", "text": "Две от най-значителните и мащабни събития, свързани със съвременната литература и книгоиздаване в България - 45-ият Панаир на книгата и петият Софийски международен литературен фестивал, организирани от асоциация \"Българска книга\", се откриват на 12 декември. Те се провеждат паралелно на общо шест етажа на Националния дворец на културата и ще продължат до 17 декември, информира Милена Димитрова. Събитията са част от Културния календар на Столичната община за 2017 г. \nУчастват повече от 200 издателства от страната и чужбина. Изключително наситена е съпътстващата програма с премиери на най-новите книжни заглавия у нас, десетки срещи с български и чуждестранни автори и издатели, литературен фестивал с над 60 гости. \nОфициалното начало ще бъде дадено във вторник от 11 ч. в централното фоайе на НДК с гостуването на Софийския духов оркестър под диригентството на Юли Дамянов. Още през първия ден от изложението ни очакват вълнуващи литературни срещи на сцената на културната програма на ет. 4, западно крило.  \nПетото издание на Софийския международен литературен фестивал отново има своя международен фокус - литературата на страните от Вишеградската четворка. В програмата му гостуват 12 писатели: Кая Малановска, Кшищов Варга, Еугениуш Ткачишин-Дицки от Полша, Михал Хворецки, Яна Беньова, Петер Били от Словакия, Виктор Хорват, Ласло Мартон, Дьорд Драгоман от Унгария, Михал Айваз, Ива Прохазкова, Милош Урбан от Чехия. Над 60 писатели от България домакинстват срещите-разговори и заедно със своите колеги от чужбина ще говорят по важни обществени теми.  \nСъщо на 12 декември, но от 18 ч. на сцената на фестивала на Мраморното фоайе (ет. 2) ще се проведе официалното му откриване със \"Среща на поколенията\", в която Ани Илков, Владимир Зарев и Владимир Левчев представят част от дебютантите на 2017 г. Антон Стайков, Боян Крачолов, Десислава Николова, Марианна Георгиева, с модератор Тодора Радева.   \n", "date": "2017.12.08", "title": " 200 издателства на Панаира на книгата "}
{"url": "http://duma.bg/node/157206", "text": "\n\"Главното е да намериш това, което търсиш, и да избереш правилно пътя, по който да изпълниш желанията си.\" - Кристина, ти си отскоро стюардеса. Как стана така, че постъпи на работа в \"Аерофлот\"? \n- Аз работех доскоро в сферата на международните отношения в образованието. Разбрах обаче, че след три години в тази област душата ми копнее за промяна и се реших на тази стъпка - постъпих в авиацията.  - Удовлетворява ли те новата работа? \n- Да, макар че съм отскоро, много ми харесва. Чувствам се свободна. В момента, в който сляза от самолета, работният ден е приключил, а остатъкът от деня можеш да посветиш на роднините и близките си хора.   - Какви са плановете ти за бъдещето, с авиацията ли са свързани? \n- Ако говорим честно, в далечното бъдеще не обичам да гледам. Искам да живея с днешния ден, с днешните желания. Засега искам да работя в авиацията. Кой знае, един ден може да сляза отново на земята. Времето ще покаже.  - Как живеят младите хора в Русия, какви перспективи има пред тях? \n- Русия е много разнообразна. Има и малки, и големи градове. В големите, несъмнено, има много повече възможности. Но всичко зависи от човека. Ако иска да постигне нещо значимо в живота, то той напуска малките градчета, колкото и уютни да са, и отива в големите, където животът кипи и на всяка крачка пред теб има нови перспективи. Главното е да намериш това, което търсиш, и да избереш правилно пътя, по който да изпълниш желанията си. \n  \n- Много младежи в България заминават в чужбина да търсят по-добър живот. Но ми се струва, че в Русия през последните години повечето млади хора избират да останат в родината си. Така ли е или се лъжа? \n- Въпросът е сложен. Няма да крия, аз също бих искала да се пробвам да уча в чужбина, макар и само за година. Но само да уча. А иначе младите хора ще се стремят натам, където има повече перспективи. Всички искат да живеят красиво. На някои им се получава в Русия, на други - в чужбина. Аз живея с родителите си и все още не мога да усетя трудностите на живота. Но мисля, че животът в Русия през последните години наистина се подобри значително.  - Как изглежда образът на младия руски човек? Обича ли да чете книги, стреми ли се към добро образование? Твоята гледна точка. \n- Младежта се стреми да върви в крак с времето, което е и хубаво, и лошо. Хубаво е да познаваш всички иновации и да можеш да ги използваш, обаче те постепенно изтласкват реалния живот. Станахме зависими от телефоните си и от интернет. Най-ужасното нещо е, че за децата най-хубавата играчка е телефонът. А всъщност това е голямо зло. \nСега най-често може да видиш младите хора със слушалки. Няма да споря, може би те слушат аудиокнига или някакъв полезен тренинг. Но най-често това е просто музика. Дали се стремят към добро образование? Да, защото болшинството осъзнават, че без него в днешно време са заникъде. Има и такива, които смятат, че техникумът е достатъчен, но това си е личен избор.  - А ти самата как би се описала? Какво обичаш да правиш в свободното си време?  \n- Обичам да прекарвам времето си сред приятели. С тях всяка работа става приятна. Трудно ми е да отговоря какво не обичам да правя. С удоволствие ходя на театър, кино. Обожавам да чета интересни книги или просто да се разхождам, когато времето е топло. Много обичам спорта, иска ми се да пробвам и спортове, които досега не съм опитвала: тенис, скално катерене, сърф. Като ученичка рисувах много добре, но сега нямам време. Надявам се, че един ден ще мога да го правя отново. Искам да рисувам картини с маслени бои.  - Не си московчанка по рождение... \n- Да, преди години пристигнах в столицата от Сибир, от миньорския град Кемерово. Баща ми ме доведе в Москва, за да получа добро образование. Все пак в столицата има много по-големи възможности за това. Тук завърших училище и висше образование.  - Как се промени Москва за времето, в което живееш в нея? \n- Наистина, градът непрекъснато се променя в положителна посока, става по-красив. Появяват се нови паркове, нови места за прекарване на свободното време. Това не може да не радва.  - Един малко по-различен въпрос. Русия и санкциите. Какво мислиш за тях? \n- За мен това са просто думи. Аз не съм свикнала с продуктите, които сега казват, че ги няма. За някои може липсата им да е нещо съществено, но за мен - не.  - Какво знаеш за България? \n- Няма да си кривя душата, не зная много. Знам само, че е слънчева страна с топли хора и красива природа. - Твоето пожелание на читателите на вестник ДУМА? \n- Приятели, не спирайте да се развивате! Правете го с всички възможни средства. Бъдете по-често в реалния живот, по-далеч от телефона и от интернет. Живейте наситен и ярък живот!      \n    \n", "date": "2017.12.08", "title": "Нека сме по-често в реалния живот! "}
{"url": "http://duma.bg/node/157212", "text": "Книжовна вечер в \"Перото\" \nПолският институт в София и издателство \"Рива\" организират представяне на книгата \"Чеслав Милош - свидетелство за поезия\", за която ДУМА писа, на 11 декември от 18.30 ч. в литературния клуб \"Перото\" в НДК. За изданието ще говорят проф. Божидар Кунчев и преводачът Богдан Глишев. \n Концерт на унгарското трио \"Енергико\" \nКоледен концерт на трио \"Енергико\" от Унгария ще се състои на 10 декември от 19 ч. в камерна зала \"България\". Входът е с покани, които може да се получат на рецепцията на Унгарския културен институт. Триото е основано през 2015 г. от възпитаничките на Музикалната академия \"Ференц Лист\": Ченге Илошфаи - цигулка, Естер Мади-Сабо - виолончело, Моника Рут Вида - пиано. Благодарение на младежкия им устрем и неизчерпаема енергия трите музикантки още по време на своето следване, вече като трио, печелят награди в няколко престижни конкурса в Унгария и в чужбина. Водещ мотив за тях е да накарат публиката да заобича класическата музика и да представят нейното богатство. В програмата са творби на Франц Шуберт, Золтан Гардони, Бела Барток, Золтан Кодай и Астор Пиацола. \nИзложба на Георги Трифонов в Столичната библиотека \nИзложбата \"70 години от рождението на Георги Трифонов\" е подредена в галерия \"София\" на Столичната библиотека до 20 декември. Тя съдържа творби от колекциите на Васко Жеков и д-р Колю Бянов. \n\"Лебедово езеро\" с премиера във Варненската опера \nБалетната трупа на Държавната опера във Варна ще представи днес и утре в рамките на XVIII Коледен музикален фестивал премиерата на върха в балетната класика \"Лебедово езеро\" от Чайковски. Хореография Мариус Петипа и Лев Иванов, редакция Светлана Тоншева, диригент Мартин Георгиев, в главните роли: Одета-Одилия - Саори Коике (днес), Веса Тонова (утре), Зигфрид - Егор Мотузов (днес), Павел Кирчев (утре). \n   \n", "date": "2017.12.08", "title": "Кратки"}
{"url": "http://duma.bg/node/157213", "text": "Когато се зачетох в този поетичен сборник на поета Петър Динчев, получих някакъв респект, стъписах се от избора на историческите личности - Паисий, Георги С. Раковски, Васил Левски, Христо Ботев, Панайот Волов, Петко Р. Славейков, Райна Княгиня, Кольо Фичето, Захари Зограф и други, общо 15 заглавия, монологични поеми. Трябва да кажа, че удивлението ми бе от смелостта на поета да влезе в кожата на толкова и такива титани - българи, и да говори от името на всеки. \nЗапочнах да чета. И още в първия \"Триптих за големия ден\" се срещнах със заглавието на поетичния патриотичен сборник: \"Втурват се задъхани пътеките/ първи да загребят светлина...\" И навлизам в същността на авторовия замисъл: да покаже страданията на един поробен народ и неговите съпротивителни сили. Затова първият поетичен монолог е на Паисий Хилендарски: \"...Имало е някога държава/ цъфтял е българският род...\" Това като закана. И в дългия монолог на атонския монах се надига и бушува океан от мъка и народни страдания. И един безсмъртен дух в глъбините на вековете, който се вселява в болното тяло на един монах. Въпреки болежките си, той гради невероятен мост, по който да мине миналото на един народ и да потърси бъдещето си... И знаем каква необозрима сила е кондензирана в тънката книжица на \"История славяноболгарская\", за да се дивим на чудото на словото, което тръгва да спасява един велик народ, подложен на изтребление дълги векове. Удивлявам се на духа на атонския монах, на силата на словото, което намира пътеките към непредаващата се потисната народна душа, за да се сътвори чудото. \nИ когато стигнах до последната страница с монолозите на велики синове и дъщери, тези петнадесет монолога се превърнаха в един - на народа. И неслучайно гласът на Матей Миткалото казва от името на народа: \"Широк е този божи свят, голям е/ и краят му не можеш да съзреш./ А всичко в него вика и примамва,/ придърпва в магнетизма на копнеж...\" Многогласието в тази народна поема на Петър Динчев се превръща, както вече казах, в един - народен глас. А той е безсмъртен... \nКнигата ще бъде представена във Файтона на 11 декември от 18 ч. \n    \n", "date": "2017.12.08", "title": " Пътеки към изгрева на свободата"}
{"url": "http://duma.bg/node/157214", "text": "Вълшебната къщичка с пощенската кутия за писмата до Дядо Коледа вече очаква своите посетители, които могат да споделят с добрия старец най-съкровените си желания. \nПо традиция Столичният куклен театър ще поднесе на публиката си и коледна премиера. На 9 декември от 12 ч. в салона на бул. \"Янко Сакъзов\" 19 ще се играе за първи път спектакълът \"Стана нещо необикновено\" от Стефан Москов и Леонард Капон по приказки на Джани Родари. Режисьор на постановката е Иван Райков, сценографията и костюмите са дело на Станислава Кръстева, кукли - Диана Узунова-Тодорова, музика - Мишо Шишков. Участват актьорите Елена Русалиева, Румен Гаванозов, Стоян Дойчев и Татяна Етимова, научи ДУМА от Албена Халачева.     \n", "date": "2017.12.08", "title": "Спектакъл по приказки на Джани Родари"}
{"url": "http://duma.bg/node/157215", "text": "Руският културно-информационен център в София, Националната музикална академия \"Проф. Панчо Владигеров\", Съюзът на българските композитори, списание \"Арт панорама\" и клуб \"Приятели на РКИЦ\" организират представяне на албума на именития пианист, музикален изследовател и педагог Атанас Куртев - \"Атанас Куртев - аристократ на клавирните пространства\". Концерт-премиерата е на 11 декември от 18 ч. в Мраморната зала на РКИЦ, ул. \"Шипка\" 34. В изпълнение на известния музикант ще звучат творби от любими композитори по желание на публиката. Входът е свободен. \nАлбумът \"Атанас Куртев - аристократ на клавирните пространства\" е адресиран не само към тези, които са свързани с музиката, но и към всички, които обичат изкуството и изящното в живота. \nСъздавайки артистичния портрет на именития музикант - духовно извисена личност, ние сме се стремили да обозначим и един обобщен образ на творческата индивидуалност, преминаваща с достойнство през жестоките катаклизми на съвремието, която отстоява своята благородна позиция и в нашите, недотам комфортни за изкуството и културата дни, отбелязват организаторите. \n\"Несъмнено проф. Атанас Куртев е от онези избрани музиканти, които са свръх надарени от природата - с талант, мъдрост, добро сърце, благородство, очарование. В облика му има нещо от Дон Кихот и от ренесансовата личност. Той е енциклопедично образован - неговите майсторски класове и изследвания по изпълнителско изкуство предизвикват жив интерес. Той е и безкрайно щедър - това пролича дори по броя на бисовете, с които възнагради московската публика. Той е истински рицар - на сцената и в живота. Сърцето му излъчва любов. Творчеството на Атанас Куртев пробужда светли мисли и чисти чувства у всички, които имат щастието да общуват с него и да слушат концертите му. Изпълнението му в Москва остави светлина в душите ни\", пише проф. Наталия Деева от Московската консерватория \"П.И. Чайковски\". \n    \n", "date": "2017.12.08", "title": "Албум за проф. Атанас Куртев с премиера в РКИЦ  "}
{"url": "http://duma.bg/node/157221", "text": "    Около Никулден народът полудя за шарани. Имаше ги всякакви и отвсякъде на цени различни, а понякога и по-прилични. На столичен пазар с люспестата стока един търговец направо ме втрещи с духовитост. Застанал той победоносно зад рибата със задължително полуотворената уста и хвърля населението не само в потребителски екстаз, но и в дълбок размисъл. \"Хайде народе, сега е времето да не бъдете вечно шарани, а вие да ги платите и преработите в стомахчетата празнично. Който не иска, да си остане шаран, негова си работа\". Ето това бе посланието с дълбок подтекст, което явно се видя интересно на пазаруващото общество, защото пред сергията се навъртя маса народ, а схваналите смисъла на думите бързо взеха повод за комантери по темата с \"шараните\" и задължително се дистанцираха от масата, която редовно увисва на кукичката пак със задължително полуотворена от изненада или глупост уста. \n    Ето така в тежкия ден след Никулден се размислих и аз за прокламираното от търговеца на риба \"шаранно време\" за българина. И без особени усилия открих няколко примера за това как повсеместно висящият на въдицата народ се мята безпомощно на кордата известно време, а след това притихва от безпомощност и примирение за радост на ловците. Та, в тази игра на хитреци и наивници брутално се включи преди години в своето \"златно\" време у нас гражданинът Сакскобургготски и с не дотам роялистки финес си върна уж негови имоти. Тогава също без финес едни хора му ги дадоха, други по-късно му ги отнеха, а сега пък други (или близки до предишните!) искат да му ги върнат чрез \"споразумение\". При това цапардосват съдебна процедура по казуса, което ни прави за резил не само пред чужденците и ни поставя всички вкупом в увиснало състояние на кукичката. А какви са съображенията, можем само да гадаем с горчив привкус, но не само от този, който иска, но и от тези, които дават ли... дават.   \n    В същото време шаранчетата се баламосват с цифри за, представете си, \"икономически растеж през третото тримесечие на годината от 3,9 процента\". Той, народът, беден и оръфан, се гърчи в недоимък, те му говорят за ускорение. Много ги греят процентите хората с около двеста лева пенсия, изключително доволни са работниците с мизерни и дори неизплатени заплати, направо са впечатлени учените от БАН с орязаните субсидии, водещи към гибелта на родната наука. Наистина разкош, но от мизерия, чиято формална граница от 321 лева се е вдигнала с цели 7 лева, т.е. почти с един килограм сирене, вероятно имитация. \n    Едва ли не благоденстващият българин в \"шаранното ни време\" сега е обнадажден, че може най-сетне да си купи поне лекарства поради строгите мерки на властта срещу паралелния им износ. Не че след демонстративните акции дефицитните лекарства се появиха на пазара, но все пак интересът към темата бе временно задоволен. Както и поредният каламбур за пред обществото с формалната битка между държавата и зелените лобисти на чужди интереси, които нанасят непоправими щети на родния зимен туризъм. Ами всичките тези напоителни приказки за пред европредседателството ни шест месеца през следващата година. Непосветените остават с впечатлението, че тази половин година ще разтърси света, а континенталната ни организация едва ли не ще възкръсне и ще реши вкупом всичките си проблеми под нашето мъдро ръководство. А за благодарност към народната любов организаторите на събитието щели да пуснат и отбрани медийни шаранчета във водните каскади пред НДК, които за благодарност ще водопляскат с опашки. Сещам се в тази връзка за едни не толкова далечни времена, когато \"всички погледи бяха вперени в София\" и светът едва ли не се будеше с \"пулсиращия ритъм на нашата столица\". Нищо ново под слънцето, у нас - също. \n    През тези дни на динамичен възход с приближаването на европейското ни началничество се втрещихме от едно признание на шефа на Бюрото за контрол на СРС Бойко Рашков. Оказва се, че голямо подслушкване падало в последно време. А добре известно е, че който подслушква, той папка\". Онези, които ги подслушкват, пак лапкат, ама друго. Това е за съжаление логиката, която повече от четвърт век от \"подмяната\" никой не успя да преобърне. Независимо от напъните, декларациите, създадените структури и решения. Но така е в демократичните държави. Прозрачността е наистина безгранична, информираността ни (им!)- също. А, известно е, че дори шараните понякога обичат бистрата вода, макар че добре се чувстват и в тинята. Особено, когато сами са си избрали мястото на обитаване и, примирени от сегашната си и бъдеща съдба, чакат хитреците на брега да заметнат въдицата и ги закачат на кукичката с пършивото червейче накрая. Уви!   \n    \n", "date": "2017.12.08", "title": " Шаранно време"}
{"url": "http://duma.bg/node/157216", "text": "СТУДЕНТСКИ ПРАЗНИК. Честването започва през 1903 г. По повод 15-годишния юбилей на единственото тогава в Княжество България Висше училище датата става празник на всички студенти в България. Празнуването е отменено след 1944 г. и е заменено със 17 ноември, когато е Международният ден на студентите. През 1962 г. празникът на СУ на 8 декември е възстановен. На заседание на Съвета на ректорите на 28 октомври 1994 г. е взето решение 8 декември да бъде неучебен ден и празник на българските студенти. 1914 - РАЖДА СЕ ПОЛИНА НЕДЯЛКОВА, ПЪРВАТА ЖЕНА ГЕНЕРАЛ В БА (УМИРА 2001 Г.). Завършва военна академия в Москва и става инженер-механик на автобронетанкова техника. На 22 г. участва като интербригадист в Гражданската война в Испания, а след това - във Великата отечествена война. Постъпва в БА като полковник, а през 1974 г. е произведена в генерал-майор. Носител на френския Орден на Почетния легион, на съветския орден \"Червено знаме\", посмъртно е отличена с руския орден \"Великая победа\" (2007). 1931 - ПАТЕНТОВАН Е КОАКСИАЛНИЯТ КАБЕЛ. Патентът е даден на Лойд Еспеншийлд от Кю Гарденс, Ню Йорк, и Херман А. Афел от Риджууд, Ню Джърси, и е приписан на American Telephone & Telegraph Co. Тогава още никой не предполага за какво може да е полезно новото изобретение. Най-напред експериментите с коаксиални кабели се провеждат в лабораторията Bell за нуждите на телефоните. 1980 - УБИТ Е ДЖОН ЛЕНЪН, БРИТАНСКИ РОК МУЗИКАНТ (Р. 1940 Г.). Един от основателите и до края водеща личност в \"Бийтълс\". През целия си живот е активен борец за мир. Песента му \"Imagine\" е неофициален химн на планетата Земя. Застрелян е от Марк Чапман на отиване към звукозаписното студио с жена си Йоко Оно. Убиецът е осъден на доживотна присъда. 1987 - ПОДПИСАН Е ПЪРВИЯТ ДОГОВОР МЕЖДУ СССР И САЩ ЗА ЛИКВИДИРАНЕ НА РАКЕТИТЕ СЪС СРЕДЕН И ПО-МАЛЪК ОБСЕГ. Парафиран е от Михаил Горбачов и Роналд Рейгън във Вашингтон. Влиза в сила от 1 юни 1988 г. Съгласно договора СССР се задължава да унищожи 1752 ракети, а САЩ - 859. Договорът забранява разработката и дислоцирането на наземните балистични ракети с къса и средна далекобойност, т.е. с обсег от 300 до 3400 мили (от 5 до 5500 км), както и на всички наземно базирани крилати ракети. Инспекциите за изпълнението на договора завършиха през 2001 г. 1987 - НАЧАЛО НА ПЪРВАТА ИНТИФАДА В ИВИЦАТА ГАЗА. На тази дата в бежанския лагер Джабалия избухва бунтът на палестинците от окупираните територии. Интифадата е наричана още \"каменната война\", тъй като палестинците използват камъни и други импровизирани оръжия. До 13 септември 1993 г., когато във Вашингтон, САЩ, е подписано споразумение за палестинско самоуправление на Газа и Ерихон, загиват около 2000 палестинци и близо 150 израелци. \n    \n", "date": "2017.12.08", "title": "Датата"}
{"url": "http://duma.bg/node/157217", "text": "Наистина ме провокираха обективно и субективно мислите на моя добре пишещ документални разкази приятел Милан Колев, но искам да дам и своя принос към неговите съждения. Та, драги Милане, завистта, за която пишеш, не е от днес и от вчера... \nЗавистта, която не понася най-вече нашият премиер, го е съпровождала през целия му творчески и политически път. По всяко време, а той я мрази и ненавижда като никой друг и като нищо друго. \nЗавиждали му децата в Банкя за филията с мас, за помията, с която е хранел прасето в градчето край столицата, а после е похапвал и сланинка, и пресно месце от него. Завиждали му за засадените и отгледани лично картофи. Завиждали му,че свирел на акордеон, че рисувал, че го харесвала учителката му, майка му също е била учителка, а баща му уважаван милиционер, което също е било повод за завист... \nЗавиждали му, като станал член на Комсомола, после на БКП, завиждали му като учел в Школата в Симеоново, където изучил кофпомпата и маркуча и станал дори доктор на съответните науки!? \nЗавиждали му, като работел по времето на Възродителния процес в престъпното време... \nЗавиждали му, като се събрал с Цветелина Бориславова, а след това, като се разделил с нея - още повече... Завиждали му за охранителната фирма ИПОН, завиждали му че охранявал Царя, че разтривал ушите и бил телохранител на Тодор Живков... \nПуста завист няма край от край до край и в Банкя, и където и да е било лицето и тялото на Бойко Методиев Борисов... Дори му завиждали, когато се похвалвал, че дядо му бил убит от комунистите, а той редом с тях вървял в единен строй и в труд и в бой. \nЗавиждали му за мачлетата с Тигрите, завиждали му, че станал депутат царист, а веднага след това и главен секретар на МВР. Завиждали му, че три пъти постъпвал на работа на \"Дондуков\" 1 и все бил номер едно. \nЗавиждали му за магнолиите даже в Банкя... \nЗавиждали му, когато се целувал с Меркел, с Юнкер, особено с Макрон, завиждали му, че станал лидер на Западните Балкани! Завиждали му, че след Тръмп и той играл танца със саби в Суадитска Арабия... Бе, всяка крачка, всяко събитие, съпроводено с участието на Бойко Борисов, и преди, и сега си е направо причина за завист, няма какво да го усукваме... \nЗавиждали му, когато го нападали в парламентарната зала и от малките екрани Мая, Корнелия, Татяна, Кутев, Мустафа от ДПС. Завиждали му, когато привлякъл към ГЕРБ всички свои противници като гражданска квота - и Методи Андреев, после и Тома Биков, и Антон Тодоров,и Спас Гърневски и Георги Марков. Пуста българска опозиционна завист няма край наистина... А той най-много я мрази и трудно се побира в кожата си, като я срещне в медиите, във фейсбука, в парламента... Но какво да се прави. Обречен е на завист. А тя не е от днес. И от вчера не е... \nСкоро един приятел ми призна, че много се страхувал да не дойдат един ден извънземните, онези от НЛО, но след като проследил от ЕКСПО  центъра събранието на политическа партия ГЕРБ, вече бил съгласен да идват и да го прибират зелените човечета... Такова чудо не е виждал и при БКП, и при Тодор-Живковите реалити... \nКакво да се прави? И това, ако не е единствено от завист, здраве му кажи! Ей, само да не го ядосат, да си тръгне около Европредседателството, че после да дойде за четвърти път! Като любимката му Меркел! Тогава що завист ще се изсипе, няма да я понесе! \n    \n", "date": "2017.12.08", "title": " Завистта не е от днес"}
{"url": "http://duma.bg/node/157218", "text": "\nПериодът на прехода и особено последните 8 - 9 години потвърдиха, че без системен, активен диалог между висшите власти на нашата страна и Русия отношенията между двете страни губят своя нормален ритъм и клонят към застой, както е сега. От това следват негативни последици за държавата ни и нейната икономика, даже и при членството ни в ЕС.  \nЕдва ли е необходимо да се доказва, че именно активният диалог с Русия стоеше в основата на взаимоизгодните българо-руски отношения в началото на динамичните промени на международната арена. Изглежда, че това се подценява, както се  недооценяват и новите възможности на днешна Русия. Потенциалът на едни нормални партньорски отношения между двете държави може само да спомогнат за развитието на нашата икономика, за повишаване на нейната конкурентоспособност, за ускоряване на необходимото ни догонващо развитие в рамките на ЕС. \nНаред със своите исторически и културни връзки и близост нашият и руският народ и страни са свързани и географски - чрез Черно море. Свързаност, която е предпоставка за търговско и икономическо сътрудничество в т.ч. за опазване на неговата екология, за развитие на корабоплаването и осигуряването на неговата сигурност, за взаимодействие при природни бедствия и предотвратяване на индустриални катастрофи, за поддържане на мира и сигурността между крайбрежните държави и в черноморския регион като цяло в т.ч в рамките на ЧИС и т.н. Новите реалности в Европа и света  \nпредполагат разширяване на връзките на страните членки на ЕС и с други държави от други региони и континенти, както и с т.нар. трети страни. В тази насока за България е нормално сред първите партньори от тази група държави при това от нашия континент подобен партньор да бъде  Руската федерация, от която до неотдавна искахме да ни счита за свой привилегирован партньор.  \nТук следва да се отчита и фактът, че мнозинството от българите застават зад нормализирането, активизирането и придаването на продуктивен характер на двустранните отношения с Русия в търговско-икономическата сфера, в определени сектори на икономиката в изграждането на енергийни, инфраструктурни и други проекти, насочени към увеличаване на взаимния стокообмен, на нашия експорт и БВП.  \nОбществото ни не отвчера  се надява на ясни отговори: ще се изгражда ли \"АЕЦ Белене\" с руско или друго изгодно за България участие; ще получаваме/закупуваме ли природен газ от Русия без посредници; кога ще бъде изграден газовият хъб край Варна. Нали именно тези обекти се очаква с нетърпение да бъдат изградени в съответствие с националните ни интереси и то в близка перспектива. \nА много по-важни и перспективни резултати може да се очакват от сътрудничеството в сферата на образованието, науката и технологиите. Особено се създават предпоставки и условия за нейното поддържане с участието на висши училища, академии и институти. При пълно използване на възможностите, които предоставя руската страна, ежегодно за обучение на наши студенти и специализанти в техни висши учебни заведения без такси. При по-динамичен трансфер на нови технологии и иновации на основа на взаимен интерес. \nВъзможностите за които става дума по-горе, за съжаление, все още са под въпрос и силно ограничени поради продължаващите санкции на Европа срещу Русия. Те нанасят все нови и нови значителни загуби за нашия бизнес и икономиката ни. Поради което България следва да заеме ясно негативна позиция към санкциите и да настоява за тяхната отмяна. Вече е известно, че такива настроения и отношение имат и редица големи и по-стари членове на ЕС, а Унгария, Гърция, Германия и Чехия съумяват макар и частично да ги заобикалят. Такава отрицателна официална позиция се очаква и от средите на бизнеса и широката общественост у нас. \nКато цяло добри възможности за взаимен обмен и за по-динамично сътрудничество са налице в културата и изкуството. Тук творческият обмен и взаимодействие са базирани на цивилизационната общност, ценности и езикова близост между българския и руския народ. Тази духовна, езикова и историческа близост се явява по същество градивната основа на връзките и отношенията между българския и руския народ, между България и Русия. Те говорят и за потребността от по-динамични контакти и обмен, участие в двустранни и многостранни прояви, работа по общи проекти в т.ч. творчески на разни нива.  \nРасте подкрепата за изучаването на руски и български език, както и за поддържането на свързващото ни културно-историческо наследство. Наближаващата 140-годишнина от Освобождението на България от османско иго е знаменателен повод за активизиране грижите за съхраняването на паметниците на нашите освободители, на руските войни и българските опълченци, отдали живота си за нашата свобода и възстановяване на българската държавност. \nНяма да е излишно да се отбележи, че географската свързаност и близост между България и Русия не само улесняват, но и предполагат развитието на контакти и сътрудничество и по някои аспекти на сигурността - при взаимен и общ европейски интерес. По-точно  в борбата с международния тероризъм,      трансграничната организирана престъпност, незаконния трафик на оръжия и наркотици, срещу регионалните конфликти и други подобни, което води до укрепване на собствената ни национална сигурност, както и на мира и сигурността в Европа и света. \nПолитическите контакти и взаимно уважителният диалог на високо и на най-високо официално равнище между двете страни имат принципно определящо значение за характера и дълбочината на българо-руските отношения в новите условия. Главното при това си остава наличието на политическа воля от двете страни за развитие на  взаимоизгодни партньорски отношения. \nВъв време на нестабилност в международен план, когато ЕС е изправен пред нови предизвикателства, за България като член на съюза е логично и уместно да се яви като мост за възстановяване на диалога и партньорските отношения между ЕС и РФ в името на преодоляването на противопоставянето между нея и Запада. Независимо от конфронтацията, поддържана все още от някои среди под изкуствения предлог за митичната руска заплаха. Това подхожда на България поради духовната и историческата й близост с руския народ и Русия.  \nРеални възможности в тази насока открива започващото от началото на 2018 г. българско председателство на Съвета на ЕС, което би могло да даде значим принос на България за мира, разбирателството и сигурността в Европа и света. Изпитанията, пред които е изправен ЕС, откриват нови по-благоприятни възможности за активизиране и развитие и на българо-руските отношения, които коментирахме досега, и в които Русия се явява не заплаха, а партньор за многопланово със стратегически измерения, взаимоизгодно сътрудничество. При това, особено важно остава предприемането на подходящи стъпки за активизиране на диалога с Москва - за по-динамично разгръщане на двустранните отношения в новите реалности. \n    \n", "date": "2017.12.08", "title": " Нужен ли ни е по-активен диалог с Русия?"}
{"url": "http://duma.bg/node/157219", "text": "Министър Красимир Вълчев обяви със заповед процедура за оценяване и одобряване на новите учебници за ІV клас, които трябва да бъдат написани според новите учебни програми след влизането в сила на Закона за предучилищното и училищното образование. Както е известно, разпоредбите на закона влизат в сила поетапно - през различни години. От идната есен новите учебници за ІV клас трябва да бъдат на разположение на учениците чак от есента на 2019 г. Процедурата очевидно се обявява достатъчно рано, за да не се получат издънките от последните две години, когато се наложи учебната година да започва без нови учебници или пък учителите да се събират посред лято за одобряване на учебниците, по които вече учат децата от І, ІІ, V, VІ и VІІІ клас.  \nСпоред законовите разпоредби учебниците за всеки предмет и клас може да бъдат неограничен брой. В ІV клас се изучават 14 учебни предмета, за които е обявен конкурсът. Първо МОН одобрява внесените проекти, след това различните варианти се изпращат до учителите за оценяване и избор на вариант, като се подават и заявките от всяко училище, накрая издателите доставят учебниците по места.    \nЗа предмета Български език и литература в ІV клас ще бъде издаден комплект, който включва учебник по български език и три учебни тетрадки плюс учебник Читанка с една учебна тетрадка. Комплектите по английски, френски, италиански, испански, немски и руски език включват учебник и до две учебни тетрадки. Математиката ще бъде също с учебник и три броя учебни тетрадки. По една учебна тетрадка ще има към учебника съответно по Компютърно моделиране, Човекът и природата, Човекът и обществото. Учебници ще се пишат и по Музика и Изобразително изкуство, а по Технологии и предприемачество, освен учебник, ще има и албум. Това означава, че при кандидатстването отново ще се радваме на поне 300 проекта. Издателствата или авторите може да кандидатстват само с печатен учебник или и с електронния му вариант. Издателят и/или авторът отговаря за осигуряването и за разпространението на одобрените учебници и учебни комплекти, пише в заповедта на министъра. Разходите за подготовката на проектите и за разпространението им до училищата са за сметка на вносителите, самите учебници се плащат на издателите от МОН. \nОтговорността за изпълнението на цялата процедура е на зам.-министър Таня Михайлова. А бележки, становища и предложения по въпросната заповед министерството събира до 3 януари 2018 г.      \n", "date": "2017.12.08", "title": "МОН обяви процедура за новите учебници за ІV клас"}
{"url": "http://duma.bg/node/157220", "text": "С влизането на новия образователен закон (ЗПУО) на образователната сцена се появи нов играч, който беше утвърдил своето място през вековете, но неговите прояви и участия бяха строго фокусирани и ограничавани. И напук на традициите субектът \"Обществен съвет\" влезе с летящ старт и зае трайни позиции във фундаментални сектори на средното образование. Този родителски орган, сякаш доразвил училищното настоятелство, много бързо го изпревари по влияние и самочувствие. Съгласно ЗПУО, \"Общественият съвет е орган за подпомагане на развитието на детската градина и училището и за граждански контрол на управлението им\". Съставът на ОС включва един представител на финансиращия орган-община и най-малко трима представители на родителите на децата или на учениците. С право на съвещателен глас в него могат да участват трима представители на ученическото самоуправление в училище, както и председателят на училищното настоятелство. Участието на председателя на училищното настоятелство в съвета с право на съвещателен глас е доста \"иновативно\" решение, защото нанася сериозен удар върху авторитета на вековното настоятелство и създава разделение между регламентите на родителското партниране. \nПри внимателен прочит на текстовете на тази част от новия закон ще открием разписани функции и права на обществения съвет, за които могат да си мечтаят и най-развитите граждански общества. \nОбщественият съвет присъства почти  \nнавсякъде в ръководните и педагогически дейности на образователните институции. Той участва в педагогическите съвети, одобрява стратегии за развитие, предлага политики и мерки за подобряване качеството на образователния процес, дава становище за разпределението на бюджета на детската градина или училището, съгласува   предложението на директора за разпределяне на преходните финансови остатъци, съгласува училищния учебен план, атестира директори и учители, съгласува избора на учебници, дава становище по училищния план-прием, участва в разработването и приемането на Етичния кодекс на училището. Това щеше да звучи много демократично и прогресивно, ако не липсваха опитът, цензът, капацитетът и експертизата за изпълняване на тези дейности. Не може да пропуснем и факта, че членовете на ОС не са щатни служители на образователната институция, макар че ще им се налага присъствие на ежеседмични и ежедневни срещи. Или с други думи, пожелаваме на \"Лада\" да победи в състезание за Формула 1. \nБихме могли да преглътнем скептицизма и тревогата си, ако в дадените правомощия на ОС виждаме само липса на ползи, още повече че в последните десетилетия така свикнахме с формалните политики, та вече ги приемаме като задължителни. Проблемът е, че освен липсата на полза,  ОС ще нанесе и тежки вреди на този вид \"партниране\". Набеденият съвет не само ще забави неимоверно много процесите в образователните институции, но и ще генерира дългосрочни отрицателни последствия. \nИ тук идва логичният въпрос, защо ни е нужен общественият съвет?  \nМъдро и далновидно през 1891 г. със Закона за народното просвещение на Георги Живков образователното министерството изземва управленческите функции на училищните настоятелства и отменя правото им да назначават и уволняват учители. Логиката на тази образователна политика от края на ХІХ в. е, че приоритетното за следосвобожденска България образование трябва да се ръководи от държавата с необходимите отговорности и капацитет.  \nДнес, за съжаление, професионализмът в управлението на образователната система отново е пред изпитание. На представителните учителски синдикати, които представляват 95% от работещите в образователната система и са с доказан капацитет и експертиза, бавно и методично се ограничават и неглижират повечето функции, за да бъдат подарени изведнъж на обществения съвет - т.е. професионализмът отстъпва на съвсем други цели и интереси. Ярък пример в това отношение са предстоящите в цялата страна директорски конкурси, където отново виждаме важната роля на обществения съвет в структурата на комисиите за определяне на директори на училища и детски градини. Въпросът е резонен - дали членовете на родителската квота ще могат да гарантират професионализма и ръководните умения на бъдещите директори повече от учителските синдикати, които от 20 години са изгонени от състава на комисиите за определяне на директори. Нашето категорично становище е, че училищното настоятелство и обществения съвет трябва да партнират целесъобразно, без предозиране на права и отговорности, механично прехвърлени им от институциите Участието на родителите в ОС и училищните настоятелства не бива в никакъв случай да намалява техните отговорности и задължения по социализация и възпитание на техните деца. Държавата и МОН допуснаха системно да бъде занижен контролът на родителските отговорности, и за да компенсират този дефицит, завишиха и вмениха неимоверно отговорностите на българските учители. Непосилните изисквания и задължения естествено водят да прегряване на системата, до бърн аут на педагогическите специалисти и, разбираемо, резултатите са негативни. \nСиндикат \"Образование\" смята, че ни е необходимо ново подреждане на приоритетите и отговорностите между всички образователни звена, функциониращи в образователната система. Общественият съвет в образователните институции и училищното настоятелство трябва да се обединят, независимо от наименованието и да се пренаредят правата и отговорностите на новия родителски орган. Ако това не се случи, българското образование ще бъде определяно от фиктивни механизми и неработещи политики, а резултатите няма да се повишат. \n    \n", "date": "2017.12.08", "title": "За вредата от ползата "}
{"url": "http://duma.bg/node/157222", "text": "Путин обяви кандидатурата си. Настана моментът, който в Съединените щати очакваха, за да покажат на Русия какво значи да се месиш в чужди президентски избори. От днес американската машина за манипулации, инсинуации, лъжи и клевети ще може да се пусне на пълни обороти. Ако не успее да предотврати, тя трябва поне да опорочи преизбирането на руския президент. \nВсъщност, цялата гръмогласна операция около т.нар. подкрепа на Путин за Тръмп съвсем не беше да се раздаде справедливост или Хилари да може да оспорва поражението си. Целта беше да се подготви почвата за подготвяната американска намеса в предстоящите руски избори. Те ни се бъркаха, ще видят сега какво значи бъркане - това е лайтмотивът зад неколкомесечната оглушителна кампания за руско вмешателство в американския вот. Неслучайно шумът стихна така внезапно, както и започна. Изпълни си задачата, подготви общественото мнение и вече няма нужда от него. \nМалцина знаят дали и в каква степен руснаците са се опитали да повлияят на изборите в САЩ. Моето мнение е, че ако са могли, надали биха стояли с ръце в джобовете. Американците да не са света вода ненапита. Горбачов да не би да не беше техен човек? Не скача ли Клинтън на Червения площад, само за да привлече към Елцин още от гласовете на тези, които тогава вярваха в чистотата на руско-американската дружба? \nНравите обаче се менят с времената. Сега е различно. Между Русия при Путин и Русия при Елцин има огромна разлика. В оценките на руснаците - също. Американското момиче Ксения Собчак има шансове, сравними с тези на Кире Либерало у нас. Жириновски и Зюганов ще имат проценти, но то ще е колкото да направят палитрата да изглежда многоцветна. Победителят през март е предизвестен. И ако ние не можем да кажем на американците да се бъркат или не и как да го правят, трябва да предупредим нашите да не се заиграват в чужди игри, а да гледат на президентските избори в Русия през призмата първо на националните интереси и да реагират в съответствие с тях. \n                              \n                                 \n                                   \n", "date": "2017.12.08", "title": "  Сега ще видите какво значи намеса"}
{"url": "http://duma.bg/node/157223", "text": "В салона на \"Позитано\" 20 снощи се състоя премиера на книгата на Мерсия Макдермот \"Ален мак самотен. Биография на Димитър Благоев\". Тя се издава за пръв път у нас от ИК \"Синева\" на Христо Георгиев. През 2014 г. е издадена в Англия. В инициативния комитет за появата на книгата у нас са Анжел Вагенщайн, д-р Атанас Камбитов, Валентин Караманчев, Владимир Москов, Георги Йорданов, Георги Пирински, Корнелия Нинова, Петър Кънев и др. \nВодещ на вечерта бе Ивелин Николов, директор на НПИ \"Димитър Благоев\". Присъстващите бяха изненадани с видеозапис на обръщение на Мерсия Макдермот към българските читатели, направен миналия месец в дома й в Англия, тъй като тя вече не пътува извън Лондон. Слово за Благоев и биографията му, написана от Макдермот, произнесе проф. Димитър Генчев, а актрисата Джуни Александрова прочете откъси от книгата. Публикуваме в пълен текст обръщението на Мерсия Макдермот към българите. Драги читатели, най-напред искам сърдечно да ви благодаря за вашия интерес към моята биография на Димитър Благоев, четвъртата от моите книги, посветени на български революционери от международно значение. Мотивировката за тези биографии се изразява в следната българска поговорка: \"Живите затварят очите на мъртвите, а мъртвите отварят очите на живите\". \nПравеше ми силно впечатление, че големите български революционери винаги са били и родолюбци, и интернационалисти, без расизъм, без омраза към други народи. Едно благородно явление, което за съжаление често пъти липсва в съвременния ни свят. Всеки един от моите герои през различни времена и при различни условия е посветил себе си на борбата за свобода, справедливост, равенство, братство между народите и едно по-светло бъдеще за българите, косвено - и за цялото човечество. И тази борба продължава и днес. В някои места робите все още се борят за свобода, докато свободните се борят за съвършенство, перифразирам известните думи на Яне Сандански. \nАз бих желала моите читатели навсякъде - в Англия, в България и другаде, не само да се информират за българското минало, а да се вдъхновяват от подвизите на моите герои, да намират нещичко в идеите и дейността на тези герои, което им звучи актуално и което ще им бъде поучително и полезно в сегашните борби за мир, свобода, човешки права и други блага. Може би и за английския читател споровете между тесните социалисти и общоделците представляват най-големия интерес, защото има поучителни паралели между онези спорове и сегашните спорове в лейбъристката партия. Опитът и успехите на Самоковската комуна също представляват интерес, защото те показват колко много един социалистически градски съвет би могъл да направи за народа дори при капитализма. \nОсвен това, у нас, в Англия, феминизмът представлява един животрептящ въпрос и смятам, че мирогледът и дейността на безстрашната Вела Благоева биха могли да възбудят особен интерес у някои английски читатели. Не е тайна, че аз съм социалист още от ученическите ми години и че като студентка дойдох в България през 1948 г. като член на младежка бригада, за да участвам в строежа на социализма. Участвах в строежа на язовир \"Копринка\" и оставам социалист, въпреки всички станали поражения, недостатъци, грешки и отклонения. Защото вярвам, че ще се учим от грешките и няма да ги повтаряме и защото идеалът остава, само че пътят към него сега изглежда по-сложен, по-трънлив и по-обкръжен от опасности, отколкото мислехме. Смъртта на всеки един от моите герои съвпада с един тежък, критичен период в историята на тяхното дело, но техните високи идеали са безсмъртни, осъществими. \nВ книгата ми за Дядо Благоев цитирам \"Символ верую\" на Христо Ботев и като него вярвам в единната обща сила на человечески род на земното кълбо, за да твори добро, ако не днес, тогава утре. Само трябва да вярваме и да действаме според нашите възможности, за да осигурим едно по-светло бъдеще за нашите деца и за всички хора. \nПожелавам на читателите ми винаги да вярват, че утре животът може да бъде по-хубав и по-мъдър и никога да не губят тази вяра. \nБлагодаря ви!     \n", "date": "2017.12.08", "title": " Утре животът може да бъде по-хубав  "}
{"url": "http://duma.bg/node/157224", "text": "Една популярна фраза от Мечо Пух като че слушам непрекъснато от управляващите. Тя гласеше \"Колкото повече, толкова повече!\". Един от управляващите народни представители ни говори за управление на сегашното правителство до безкрай, но най-важното според него е, че управлението трябва да пречупи комунистическия гръбнак. Това ли трябва да бъде основната политика на едно управление? \nУправляващата партия също така излезе с декларация по повод годишнина от своето основаване, в която се заявява, че България е станала все по-добро място за живот, а децата ще имат по-добър живот от този на своите родители. Това налагано становище от управляващата партия има за цел да заблуди и манипулира хората, чрез щедро раздаваните обещания и политики през последните десет години, без да се вижда реалната действителност. \nНа съвсем друго мнение са хората и Европейската статистика по отношение на настоящето и бъдещето за децата в България. Според изнесени данни за 2016 година на Евростат, по-отношение на деца в риск от бедност и социално изключване, България заема предпоследното място на страните от Европейския съюз, като само Румъния е след нас. Проучването обхваща 24,8 милиона деца в ЕС или 26,4% от населението на възраст между 0 и 17 години, които са изложени на риск от бедност или социално изключване. Това означава, че децата живеят в домакинства с най-малко едно от следните три условия: изложени на риск от бедност вследствие липса на доходи, силни материални лишения или с много ниска интензивност на работа. В България броят на децата, които са в риск от бедност и социално изключване, е 550 000, или 46% от всички на възраст между 0 и 17 години. Най-нисък е рискът за децата на Дания 13,8% и Финландия 14,7%, а средно за страните от ЕС е 26,4%. Рискът от бедност в Чехия е 17,4%, а в Словения е 14,9%.  \nТези показатели потвърждават, че страните от бившия източен блок са се развили по различен начин след началото на демократичните промени. Ако към тези показатели за България добавим и социалните неравенства, то картината би изглеждала още по-лоша за страната ни и за изложените деца в риск от бедност. \nБедността при децата е породена основно от липсата на достатъчно доходи за техните родители, като в редица случаи дори те са безработни. Липсата на средства води до социалното изключване и непосещаване на училище, от което губим всички ние като общество. Подетата инициатива в началото на годината за връщане в училище на 17 000 ученици е правилна стъпка, но какво стана с тях три месеца по-късно. Трябва да се попита какви резултати са постигнати от учениците, дали посещават редовно училище и каква част от тях са отпаднали отново. Пътят с връщането в клас е доста труден процес и изисква постоянство, а не обявяване на лозунги и тупане в гърдите, че си ги вкарал в клас за първия учебен ден. Бедността при децата води до агресия, като  последствието е бягство от образователната система. \n Анализ на УНИЦЕФ доказва връзката между детската бедност и дълъг списък от обществени и индивидуални рискове - снижаване на уменията, влошаване на здравето, ниска успеваемост в училище, голяма вероятност за тийнейджърска бременност, за употреба на наркотици и злоупотреба с алкохол, високи разходи за социална защита и загуба на социално сближаване. Ангажиментът за защита на децата от бедност е много повече от евтин популизъм и от поредните политически лозунги. \nСпоред изнесени данни на един от синдикатите в България близо една четвърт от работещите, или това са 600 000 души, получават заплата под средната за страната. От тях 403 000 са работещите на минимална работна заплата. Как с такива финанси се отглеждат деца в страната ни? Отговорът е даден именно в статистиката на Евростат и той е ясен: децата на бедните ще продължават да са бедни и да мизерстват. За разлика от онази малка прослойка, която е защитавана по всякакви възможни начини, но само и само да не й се отнеме и частица от натрупаното богатството за сметка на нейните работници. \nВсички тези данни показват как се управлява България от началото на прехода до днес. Не се намери нито едно правителство, което да обяви война на бедността и растящите социални неравенства.  \nБедността, която принуди милиони българи да потърсят по-добро бъдеще за себе си и за децата си в емиграция, като по този начин се борят с немотията.  \nДруг цитат на Мечо Пух гласеше \"Като не знаеш къде отиваш, винаги отиваш другаде\". Много е прав Пух, защо и управляващите през изминалите години откриваха пътища, пречиствателни станции и стадиони, докато населението на тези райони емигрираше или тънеше в пълна бедност и безработица. Тази политика на изграждане на инфраструктура е полезна само когато имаш работеща икономика. В противен случай няма кой да  използва изградената инфраструктура и парите са хвърлени за вятъра. С евтин популизъм деца и работници не се хранят, а са необходими  политики и действия за справяне с бедността и неравенството в обществото. Въпросът, на който нямам отговор, е: има ли политическа воля за справяне с тези тежки за обществото ни проблеми? \nСпециалисти са подредили 20 от страните със силни икономики в света, в които децата живеят най-добре, като сравнили качеството им на живот. \nНа първо място е Дания, където, по мнението на авторите, не се усеща така силно разликата между децата от различни семейства. \nВисоки нива на детско благополучие са регистрирани също във Финландия, Норвегия и Швейцария. Великобритания отстъпва от другите напреднали държави в графата неравенства между децата и се нарежда на 14 място, в съседство се разполагат Германия, Гърция и Унгария. \nОпашкарите са Израел и Турция, където е отчетено най-високото ниво на детско неравенство. Сред критериите, по които специалистите сравнявали качеството на живот на децата, били образование, здравеопазване и храни. \nКакто показало изследването, в наши дни в повечето страни се наблюдава разлика в нивото на удовлетвореност от живота между децата от бедни и богати семейства. Основният проблем е различният достъп до качествено образование. Различията в използваните храни, което също зависи от възможностите на родителите, води към проблеми със здравето. \nКонкретно, децата от семейства с по-ниски доходи не ядат плодове и зеленчуци в количества, необходими за растящия организъм. Освен това тези деца са по-малко активни в заниманията си с физическа култура. \n\"Трябва да бъдем по-амбициозни заради децата ни - казват експертите. Неравенството между тях вреди на развитието им. Повечето от нас имат шанса да живеят по-добре и просто сме задължени да се възползваме.\" \n\"Държавата е длъжна да бъде гарант в обезпечаването правата на децата - добавят специалистите. Когато не се справят родителите, трябва да се включват властите. За да сме сигурни, че нито едно дете няма да остане назад, са нужни креативни решения.\" \n    \n", "date": "2017.12.08", "title": "Популизъм деца не храни  "}
{"url": "http://duma.bg/node/157225", "text": "\"Над масата се сключва концесионен договор, а под масата се раздават комисионите\" - Г-н Ерменков, какво се крие зад шумно обявената ревизия на приватизацията от страна на управляващите? Възможно ли е да се осъществи и по какъв начин? \n- Начинът, по който се опитват управляващите уж да правят ревизия, е срам за всеки, завършил право, имащ отношение към правото или чувал какво означава право. Няма как да правиш изменение в Конституцията, с което да отпада давностен срок. Давностен срок няма само за престъпления срещу човечеството и военни престъпления. Всякакви други действия имат определена давност и това е основата на всяко право. \nКолкото до това дали и трябва ли да се направи ревизия кой, кому, какво и как е продавал и защо цветущи предприятия в момента се намират в разруха, е отделен и важен въпрос. Защо на цената на тристаен апартамент беше продаден националният авиопревозвач \"Балкан\", защо за 1 лв. бе съсипан \"Кремиковци\", какво направихме с химическите заводи, с \"Булгартабак\". Всичко това е необходимо да бъде разгледано по съответния законов ред и ако има доказани нарушения, престъпления и т.н., те трябва да бъдат санкционирани. Най-малко трябва да бъде оповестено, за да знаят хората кои са \"героите\" на днешна България, довели я до това състояние. \n- Да не се окаже, че приватизацията е извършена по законен начин, със съответните процедури, независимо от смешните цени? \n- Приватизацията беше направена с цел тези предприятия да получат възможност да работят на пазарен принцип и да намерят своето място под слънцето. Но това с приватизационните договори не се случи по една-единствена причина - за всеки договор имаше условия за следприватизационен контрол, за изпълнение на ангажименти от тези, които са го приватизирали, но за съжаление държавата в лицето на управляващите тогава (основните приватизационни сделки станаха при Иван Костов) не изпълни задълженията си. Нещо повече - подписаха се допълнителни споразумения с тези, които са приватизирали, дори им се опрощаваха задължения. Да не забравяме, че и по времето на \"Борисов 2\" бе приет закон, с който окончателно лишиха от възможността Агенцията за приватизация и следприватизационен контрол (АПСК) да търси отговорност за сделки, които смята за неправомерни. Т.е. тези, които сега говорят, че трябва да падне давността, са тези, които в минал мандат приеха закон, с който лишиха АПСК от възможността да си свърши работата. \n- Тогава за какво се иска ревизия в момента? \n- Това е поредният балон. Мантра, която ще се опитват да развиват, за да замажат своите недостатъци. Ние повдигаме проблема с болниците. И в 43-то НС бяхме тези, които поискахме вот на недоверие заради здравеопазването. Беше ни казано, че всичко е наред с тях и изведнъж - скандали, намеса на прокуратура, МВР... Те потвърдиха това, което досега говорим - че има големи далавери, злоупотреби за милиони. Целта е това да се замаже и да мине някак между другото с мантрата \"дайте да накажем онези, които ви ограбиха\". Крадецът вика \"Дръжте крадеца!\" и се пуска димна завеса, за да не се вижда как в момента се краде. \n- Проблемът с болниците не тръгва ли от това, че бяха обявени за търговски дружества? \n- Това се случи по време на същото прословуто правителство на Иван Костов. Тогавашният министър на здравеопазването Илко Семерджиев започна т.нар. реформа в здравеопазването, болниците станаха търговски дружества. Да работят за печалба, а не за да оказват грижа. Неслучайно започнахме да говорим и за здравна услуга, а не за здравеопазване и за здравна грижа. А всяка услуга се заплаща и е нещо, от което трябва да се търси печалба. Това доведе болниците до сегашното им състояние. Нещо повече, когато си поставен в условията да функционираш с изискването да работиш на печалба, няма как да поддържаш примерно филиали в отдалечени градове, които 100% работят на загуба, но в същото време са необходими за здравеопазването. Това е основната причина, за да има далавери вътре в системата, хората да не могат да получават това, което по Конституция им е гарантирано - безплатно здравеопазване, и то достъпно за всички. \n- Не продължава ли тази история с ограбването и сега, при други сделки, да вземем концесиите например? \n- Разбира се, че продължава. \n- И специално за летище София. Какво ще кажете по този въпрос? \n- Законът за концесиите, който приехме, доведе нещата до това, че концесионерът по всяко време има право на всичко, т.е. може да докаже, че няма приходи от концесията или да не внася концесионна такса... Дадохме им възможност тези договори да станат почти безсрочни чрез тяхното продължаване. Това е по принцип за концесиите. \nКолкото до летище София, бих приел може би концесия на един инфраструктурен стълб на държавата, логистичен стълб, елемент от националната сигурност, само при условие, че се намира в изключително тежко състояние, трябва много пари да се инвестират за неговото привеждане в нормално състояние и държавата няма такива средства. Но когато говорим за летище, което вече е съвременно, има получена категория за функциониране при всякакви метеорологични условия, с всички ремонти, които държавата е направила, летище, което има приблизително около 140 млн. лв. годишен приход, което на практика означава около стотина милиона лева печалба за държавата, да го отдадеш за години напред и срещу това да получиш едни 600 млн. - това вече е престъпление! За 6 години тази концесия ще бъде изплатена и оттам нататък всичко ще е печалба за концесионера, без да се налага да прави каквито и да било допълнителни инвестиции. Това се казва скъп подарък за някой, който сигурно вече е определен. Сделка, при която над масата се сключва концесионен договор, а под масата се раздават комисионите. \n- А няма ли да кажат, че законът за концесиите е съвременен, синхронизиран с Европа и Брюксел държи точно на него? Защото обикновено си измиват ръцете с Европа. \n- Това е нормално в България. Винаги нещо, което сме направили не както трябва, да кажем, че ЕС го изисква, а при направена допълнителна проверка се оказва, че няма такова нещо, няма такива изисквания от ЕС. Спомняте си болната тема за реакторите на АЕЦ \"Козлодуй\", особено 3-ти и 4-ти. Всички говореха, че ЕС иска да ги затворим. Впоследствие ЕС каза \"Ама, моля ви, вие сами искахте да си ги затворите\"... Нека да не използваме ЕС като мокра кърпичка за забърсване. \n- Т.е. да разбирам, че този закон не е точно както е в Европа? \n- Не е точно както е в Европа, има неща, които са синхронизирани с нормите в ЕС, но тези, на които ви обърнах внимание - за безсрочност на договорите, за възможност концесионерът да предоговаря условията - ги няма в никакъв закон и няма как да го има нито в европейски, нито в африкански. \n- Как трябва да се подходи в случая с ревизията на приватизацията, какво предлага левицата? \n- Председателят на БСП ясно изрази нашата позиция, за да няма политиканстване и да не се насажда отвращение у хората към парламента и към нещата, които там се случват. Беше предложена лидерска среща между основно представените парламентарни партии, на която да се уточнят точно тези параметри - какво, в какъв обем, по какъв начин, законосъобразно, разбира се, а не със смешни промени на Конституцията. Когато се определят рамките, в парламента да се вземат необходимите законови решения, за да може този процес да се случи така, както трябва да се случи, а не да бъде димна завеса, с която да се потулят всички \"наши\", които трябва да скрием. И в същото време да ударим онези, които смятаме, че са ни политически опоненти под различна форма, дори със спекулативни изказвания, като се опитаме да скрием корупцията, която и в момента съществува в държавата, в т.ч. и при функционирането на частните предприятия, и при получаването на обществени поръчки от тези предприятия, и при концесиите. Необходим е политически консенсус. Трябва да се направят онези стъпки и разговори, които да подготвят и парламентарно представените партии, и извънпарламентарните сили, а хората да бъдат убедени, че този е правилният път, и че по този начин ще бъде разкрита цялата истина, а не на парче и в изгода на една или друга партия. \n- Има ли движение по това предложение? \n- Доколкото разбирам, колегите от ГЕРБ бягат от тази тема. Тяхната цел не е да се разкриват далавери, в които и техни лидери са участвали 100% в миналото, било като приватизатори, било като охранители, било като застрахователи. Идеята им е да вдигат шум и да създават мъгла, около която да се загуби всичко смислено. Те артикулират в медиите, че такава среща е излишна. Говорят да вкараме някакъв наш закон, ако искаме нещо, а те ще го обсъждат заедно с техния и пр. За другите партии не мога да ви кажа, нямам информация. Но пак казвам, това е единственият начин, при който нещата трябва да се случат - с широко участие и на обществото в обсъждането на това по какъв начин трябва да се вдигне завесата над този, бих го нарекъл, срамен период за България, в който една държава, намираща се на 10-о място по социално икономическо развитие, стана това, което е сега - последна в Европа.   \n", "date": "2017.12.08", "title": "ГЕРБ вдигат димна завеса, за да не се вижда как се краде "}
{"url": "http://duma.bg/node/157226", "text": "От седмица \"Пирогов\" отново се тресе от конфликти, които пак са обществено достояние. Работещи в болницата протестират от дни, на третия ден всички зам.-директори окупират сутрешните блокове на националните телевизии, а следобед дават извънреден брифинг, за да обяснят, че протестиращите лъжат и всичко в болницата е наред. Ала никой не знае защо има протести, след като всичко е наред... Директорът обаче го няма - не бил в страната.   \nПротестите в \"Пирогов\" вече се превърнаха в част от всекидневието на уникалното лечебно заведение - преди седмици бе уволнен дългогодишен лекар. Преди месеци лекари хвърляха оставки, защото новото ръководство управлява зле, преди година-година и половина почти в несвяст, по не съвсем ясни причини, директор подаде оставка, а здравният министър отиде да държи ръката му и да го успокоява... \nВ годините назад се редуваха протести срещу нови директори и за стари, срещу стари и за нови, за заплати, за клиники, за ремонти и против ремонти... \n\"Пирогов\" наистина е уникално за страната лечебно заведение. И наистина трябва да присъства в новините на българските медии, но с уникалността на работата си, на екипите си, които вършат героизъм всеки ден, с уникалните си постижения в медицината. Та това е болницата, в която е правена първата в България трансплантация на орган. И само това ли? Болници като \"Пирогов\" трябва да са еквивалент на национална гордост. Вместо това денонощният всекидневен труд на стотици медици години бива скриван зад \"мръсното бельо\", което се развява непрекъснато от четвърт век по медиите. Що за реклама?   \n", "date": "2017.12.08", "title": "Гордост и мръсно бельо"}
{"url": "http://duma.bg/node/157227", "text": "Българското училище отдавна вече не се асоциира с качествен обучителен процес и място за получаване на знания. През последните години то се превърна в арена на борби - между учители и ученици, между администрация и родители и още по-страшно - между самите ученици. Недоволни майки скубят косите на педагози, учителите от своя страна все по-често отговарят с необичайни похвати на преподаване. Върхът на айсберга е, когато школото се превръща в сцена на реално физическо насилие в тотално противоречие с функциите му. \nПреди ден маскирани младежи нахлуха в столична гимназия със съответните атрибути, предвещаващи крайната цел на офанзивата им. Въпреки широко обсъжданите и уж прилагани мерки за сигурност в българските училища, се оказа, че няма нищо сложно посред бял ден маскирани да щурмуват необезпокоявано класни стаи в издирване на реален или въображаем враг. Цяло чудо е, че краят на случката не е ознаменуван с насилие и пострадали. \nНо жертви има. Те са учениците и учителите, които са били свидетели на разхождащите се свободно заплашителни фигури. Жертви са и родители на децата, които са могли случайно да пострадат. Всички те вече със сигурност ще знаят, че опасни са не само улиците и школският двор, но и класната стая. А те не могат да бъдат опазени нито от пенсионирани охранители, нито от видеокамери. Чувството за безнаказаност ще продължи да насърчава всякакви групички или отделни лица да търсят своята си изкривена справедливост в междучасия, около дворове или между чиновете. Този път нападателите са само с бухалки, но следващия път оръжието им може да е много по-сериозно. И тъй като на Министерството на образованието не му е присъщо да въвежда полицейски мерки по училищата, му остава възможността да проведе един конкурс за учебници по безопасност. За да се научат децата как сами да се справят с нападателите в училище.   \n", "date": "2017.12.08", "title": "Учебници по безопасност"}
{"url": "http://duma.bg/node/157228", "text": "Това председателство да вземе да идва и да си отива, защото от дитирамбене по 24 часа всеки ден за външнополитическите успехи на Бойко Борисов населението взе да получава нов вид ортикарии. Пък нали знаете, че от ГЕРБ спряха новите лекарства, та положението съвсем отива на зле. Още повече, че някои хора с по-лабилна нервна система ще вземат наистина да повярват, че Борисов и компания вършат нещо геополитически значимо за страната. \nВ момента всички основни изяви на премиера Борисов, с изключение на македонските истории, във външната политика са подчинени на пустото председателство. Те са планирани, за да се изгради за пред обществото образът на ръководител, напуснал дребнотемието на българското драматургично битие, извисил се над всякакви там суджуци, НДК-та, телени огради, деляндобревци, димитърглавчевци и други такива цветанцветановци. Това е цялото обяснение на всички дипломатически совалки, конференции, срещи на върха, които трябва да бъдат във фокуса на медиите и евентуално на обществото. Практическата полза обаче е доста съмнителна.  \nВижте вчерашната среща на държавни ръководители от Балканите в София. Участвалата в нея директорка в Световната банка Кристалина Георгиева обяви, че банката ще отпусне 150-200 млн. долара за транспортни проекти в Западните Балкани. Това е едно голямо няма нищо. Само да припомним, че Великата българска ограда струва 100 млн. долара, така че - сами преценете. А всичко останало е едно голямо ала-бала от типа \"Другари, дайте да дадем!\" \nРешението дали Албания, Македония, Косово, Черна гора, Босна или Сърбия ще станат членки на ЕС не зависи от България, колкото и албанецът Еди Рама да е вперил поглед в премиера Борисов. Тези решения ще бъдат взети тогава, когато силните в ЕС преценят, че това им е нужно. А напъните да бъдем изкарани страна лидер на полуострова, и то точно по времето на този министър-председател, са достойни за осмиване. Все пак говорим за единствения български премиер, който официално и нееднократно заяви, че има началници и това не са българските граждани.   \n", "date": "2017.12.08", "title": "В международна орбита"}
{"url": "http://duma.bg/node/157259", "text": "Академици срещу престъпни съдии бе мотото на пресконференция вчера. Но не мислете, че на нея бяха обсъдени кардинални проблеми на реформата в съдебната система. По-скоро те бяха пречупени през призмата на една човешка драма (стр. 4). Инвалид живее 8 години без ток в единственото си жилище заради липса на съдебно решение. Гражданското дело срещу ЧЕЗ буксува с пълна сила, а колегата се придвижва с опипване в дома като Колчо слепеца... И трупа нови нерви върху и без туй многото си болежки. И това при положение, че сам има юридически познания и е специалист от класа в рода. А какво да прави обикновеният нещастник при тази ситуация? Казусът говори сам по себе си за ситуацията у нас днес, когато цар далеко, бог - високо в правосъдието и дебрите дълбоки в монополните гори. И потвърждава за пореден път, че произволът може да стигне всеки простосмъртен и да отрови живота на него и семейството му. Както в случая - ток нямаш, но фактурите са налице. Въпреки че през 2012 г. СГС определя решението на ЧЕЗ за неправомерно и го обезсилва. И сега на \"абоната\" не може да му светне към кого още да се обърне за разплитането на казуса. Междувременно мисли на газена лампа дали да скочи в някоя телевизия или да се метне от покрива като един Саакашвили...   \n", "date": "2017.12.08", "title": "Казус на тъмно"}
{"url": "http://duma.bg/node/157230", "text": "Ръководителката на европейската дипломация Федерика Могерини изрази от името на Европейския съюз \"сериозно безпокойство\" във връзка с решението на американския президент Доналд Тръмп да признае Ерусалим за столица на Израел, предаде Франс прес. \n\"Европейският съюз изразява сериозното си безпокойство относно решението на президента на Съединените щати Тръмп за Ерусалим и последиците, което то може да има за перспективите за мир\", посочи Могерини в комюнике. \nЕС призовава всички страни в региона към спокойствие и сдържаност, за да се избегне ескалация на напрежението, изтъкна Могерини. По думите й само решение, което отговаря на стремежите на двете страни, е единственото реалистично средство за постигане на мира и сигурността, която заслужават както израелците, така и палестинците. \nВ телефонен разговор с президента на Палестинската автономия Махмуд Абас Могерини отново изтъкна твърдата позиция на ЕС, според която окончателният статут на Ерусалим като бъдеща столица на Израел и Палестинска държава трябва да бъде уреден чрез преговори, отговарящи на аспирациите на двете страни. \nКатарският външен министър шейх Мохамед бин Абдулрахман Ал Тани заяви, че решението на Тръмп представлява смъртна присъда за всички, които се стремят към мир, съобщи Ройтерс. \nЛиванският президент Мишел Аун подчерта, че решението на Тръмп е опасно и заплашва доверието към САЩ като посредник на мирния процес в региона. По думите на Аун това решение е върнало с десетилетия назад мирния процес, заплашва регионалната стабилност и вероятно и глобалната стабилност. \nИран заклейми решението на американския президент Доналд Тръмп да признае Ерусалим за столица на Израел и предупреди, че то ще предизвика нова интифада, предаде Франс прес. \nРусия изрази \"сериозна загриженост\" във връзка с решението на Тръмп да признае официално Ерусалим за столица на Израел и посочи, че то заплашва сигурността в региона. \"Москва разглежда решенията, обявени във Вашингтон, със сериозна загриженост\", обяви руското външно министерство. Въпросът за статута на Ерусалим трябва да бъде решен в рамките на палестинско-израелския диалог, посочи посланикът на Русия в Израел Александър Шеин в изявление на страницата на посолството във Фейсбук. \n   \n", "date": "2017.12.08", "title": " Решението за Ерусалим предизвика безпокойство в целия свят"}
{"url": "http://duma.bg/node/157231", "text": "Цената, на която САЩ ще се съгласят да продадат на Полша системата за противоракетна отбрана \"Пейтриът\" (PAC-3+), е неприемлива за Варшава, заяви заместник-министърът на отбраната Бартош Ковнацки в интервю пред \"Дифенс нюз\". \nПрез ноември управлението по отбранително сътрудничество и сигурност на американското военно ведомство (DSCA) обяви взето от американската администрация решение на Полша да бъдат продадени пускови установки \"Пейтриът\" на цената от 10,5 млрд. долара. Варшава, отбелязва всекидневникът, е готова да инвестира в тези оръжейни системи не повече от 7,5 млрд. долара. \n\"Тази цена беше изненада за нас\", каза Ковнацки в интервюто. \"Ние просто не можем да си позволим да похарчим толкова много пари, за да се сдобием с две батареи и ракети\". \nСделката, както съобщи по-рано DSCA, предвижда също на Полша да бъдат доставени четири радиолокационни станции AN/MPQ-65, четири пулта за управление на огъня, 16 пускови установки и 208 управляеми зенитни ракети за системата \"Пейтриът\". \nСпоред изданието уговарянето на цените по този пакет оръжия е една от целите на визитата на Ковнацки в американската столица тази седмица. \"Ние просто не можем да приемем такива финансови условия\", каза заместник-министърът в интервюто, \"Упорито ще се стремим към понижаване на цената...\", добави той. \n    \n", "date": "2017.12.08", "title": " Варшава не хареса цената на \"Пейтриът\""}
{"url": "http://duma.bg/node/157232", "text": "Чехия, Унгария и Полша ще се изправят пред най-висшия съд на Европейския съюз заради отказа им да приемат квотите за бежанци, съобщи Европейската комисия. Това е поредният сблъсък между Брюксел и източните държави по въпроса. \n\"Европейската комисия реши днес да приведе под отговорност Чешката република, Унгария и Полша в Съда на ЕС за неспазване на техните правни задължения за бежанските квоти\", се казва в изявление на Еврокомисията. \nТози ход показва решимостта на ЕС да наложи спорната схема, чието начало беше поставено в началото на кризата с мигрантите през 2015 г. Целта й беше преместване на хиляди бежанци в рамките на блока, което да облекчи наплива в Гърция и Италия. \nБрюксел стартира т. нар. процедура за нарушение срещу трите държави през юни и ги предупреди за по-нататъшни действия. Така държавите, които твърдят, че квотите са опит за ограничаване на националния суверенитет, са изправени пред солидни глоби за неспазване на споразумението. \nВ основата на спора е решение на министрите на вътрешните работи на ЕС от септември 2015 г., съгласно което до 120 000 бежанци трябва да бъдат разпределени в други страни от ЕС, за да бъде облекчена ситуацията в Италия и Гърция. Решението за въвеждане на квотната система срещна неодобрението на Унгария, Словакия, Полша и Чешката република. Словакия не бе включена в процедурата, тъй като наскоро се съгласи да приеме известен брой мигранти. Програмата, изготвена от Европейската комисия, предвижда заселване на 160 хиляди кандидати, от които досега са преместени едва 25 000. \nСистемата за предоставяне на убежища в блока ще бъде отново обсъдена от европейските лидери на срещата на върха на ЕС в белгийската столица на 14-15 декември.  \nМеждувременно Европейската комисия реши да заведе дело в Европейския съд срещу Унгария и във връзка с приетите в страната закони за неправителствените организации и за висшето образование, съобщи на брифинг в Брюксел първият зам.-председател на Европейската комисия Франс Тимерманс. \n\"Еврокомисията реши да изправи Унгария пред Европейския съд във връзка с приетите в страната закони за НПО и за висшето образование\", заяви Тимерманс. \nНа 16 юни президентът на Унгария Янош Адер подписа закон, който задължава НПО да разкриват информация за източниците си на финансиране от чужбина. Целта, според Адер, е правителството да може да контролира дейността на т.нар. чуждестранни агенти.     \n", "date": "2017.12.08", "title": "Брюксел съди Чехия, Полша и Унгария "}
{"url": "http://duma.bg/node/157233", "text": "Няма сделка за \"Брекзит\" \nВ четвъртък от Еврокомисията заявиха, че все още \"няма бял дим\" в преговорите за постигане на споразумение за \"Брекзит\". Налице обаче е готовност за среща с премиера на Обединеното кралство Тереза Мей за по-нататъшни преговори. Макрон продава на Катар \"Рафал\" \nФренският президент Еманюел Макрон сключи търговски споразумения с Катар за милиарди долари, включително продажба на изтребители \"Рафал\" и стотици бронирани машини на емирството, информира Ройтерс. Агенцията отбелязва, че сделките са сключени на фона на напрежението в Близкия изток. \nКНДР се готви за война \nСъвместните военни учения на САЩ и Южна Корея показват, че Вашингтон се подготвя за удар срещу КНДР. Това се изтъква в съобщение на официозната новинарска агенция на КНДР, позовавайки се на севернокорейското външно министерство. Според севернокорейските дипломати днес имало само един въпрос: кога започва войната. Газ взриви 6-етажен блок \nМощна експлозия избухна в четвъртък сутринта в шестетажна жилищна сграда в  китайския град Дзинан, провинция Шандун. От видеата, заснети от очевидци, ясно се вижда, че в резултат на експлозията в сградата е избухнал и пожар. Предполага се, че причината за експлозията е изтичане на газ. \n \n      \n", "date": "2017.12.08", "title": "Кратки новини"}
{"url": "http://duma.bg/node/157234", "text": "Криптовалутата биткойн отбеляза нов исторически връх, след като стигна стойност от над 14 600 долара за един биткойн, като само за един ден поскъпна с около 2000 долара. В началото на седмицата дигиталната валута премина психологическата граница от 10 000 долара. Възвръщаемостта от началото на годината на най-използваната дигитална валута в света е над 1300 процента. В сряда ASX, основният борсов оператор в Австралия, обяви, че ще започне да използва блокчейн - технологията, върху която е базиран биткойн, за да обработва транзакциите. \n    \n", "date": "2017.12.08", "title": " Биткойнът полудя"}
{"url": "http://duma.bg/node/157235", "text": "С 364 гласа \"против\" и едва 58 гласа \"за\" Камарата на представителите на американския Конгрес отхвърли проекторезолюция за импийчмънт на президента Доналд Тръмп, съобщи АП. \nДокументът беше внесен от демократа от Тексас Ал Грийн. Гласуването беше предопределено, след като и лидерите на демократическата опозиция също се обявиха против тази инициатива. \nВ проекторезолюцията се твърдеше, че Тръмп не е способен да изпълнява президентските функции, защото е внесъл разделение в страната. \n    \n", "date": "2017.12.08", "title": " Тръмп се спаси от импийчмънт"}
{"url": "http://duma.bg/node/157236", "text": "Британците, които са се били на страната на \"Ислямска държава\", не трябва никога да бъдат допускани да се върнат на територията на Обединеното кралство. Това заяви британският министър на отбраната Гавин Уилямс. \n\"Много просто - гледната ми точка е, че мъртъв терорист не може да причини вреда на Великобритания. Не мисля, че на който и да е терорист, независимо дали британски гражданин или не, трябва да му бъде позволено да се върне в родината си безпрепятствено\", каза Уилямс пред \"Дейли мейл\". \nБританският министър на отбраната е готов да издири всички 270 души с британски паспорти, за които се смята, че все още са живи и са отишли да се бият за ИД в Сирия и Ирак. Смята се, че общо над 800 британски граждани са се присъединили към ИД, а над половината от тях са се върнали обратно на британска територия. 130 от 800-те се смятат за мъртви. \n\"Британската армия се бори в цял свят срещу заплахата, идваща от хора, които искат да унищожат нашите ценности и да донесат кръв и смърт по улиците ни\", добавя Уилямс, който не крие, че използва тактики като убийства на британски граждани, които са смятани за терористи, дори с въздушни удари - от дронове. \nРазследване на \"Дейли мейл\" показа, че британските сили в Сирия действат по специален списък, за да откриват присъединили се към ИД британци и да ги елиминират.   \n", "date": "2017.12.08", "title": " Мъртвият терорист не вреди"}
{"url": "http://duma.bg/node/157237", "text": "Турският президент Реджеп Тайип Ердоган пристигна на историческо посещение в Гърция по покана на гръцкия си колега Прокопис Павлопулос. Турция и Гърция, които заедно се присъединиха към НАТО през 1952 г., са ключови фактори по редица важни регионални въпроси като мигрантската криза, а също и преговорите за повторно обединение на Кипър. От същата година датира и последното посещение на турски президент в Гърция.  \nМежду двете страни обаче продължават да съществуват дълбоки спорове, включително за въздушното пространство, границите на континенталния шелф и правата върху природните ресурси в Егейско море, за положението на мюсюлманското малцинство в Северна Гърция и др. Поради многобройните спорни въпроси, включително кипърската криза, двете страни са били на ръба на войната поне 3 пъти - през 1974, 1987 и 1996 г. \nОсвен това Турция настоява за екстрадиране на осем турски военни, намерили убежище в Гърция след осуетения опит за преврат на 15 юли 2016 г. Искането за екстрадиция бе отхвърлено от гръцкото правосъдие през януари, което предизвика гнева на Анкара. \nОще преди да замине за Атина, Ердоган предизвика минискандал, като пред гръцки медии намекна за промяна в Лозанския договор от 1923 г., който установява границите на Турция и Гърция, а по-този начин и българо-турската граница, макар България да не е страна по него. \"Това е договор, който засяга целия регион и поради това аз смятам, че с течение на времето всички договори имат нужда от преформатиране, ревизия, ако щете\", заяви Ердоган пред телевизия \"Скай\" и в. \"Катимерини\". \nВеднага последва отговор на говорителя на гръцкото правителство Димитрис Цанакопулос, в който се казва, че договорът не подлежи на преразглеждане и че подобни изявления не помагат на опитите да се установят добри отношения. \"Гръцкото правителство очаква, че визитата на Еродган ще строи мостове, а не стени\", се чете още в изявлението му. \nВчера Ердоган имаше срещи с президента Прокопис Павлопулос и премиера Алексис Ципрас. Днес той трябва да посети Северна Гърция, където са предвидени срещи с мюсюлманското малцинство там. Очаква се също двете страни да подпишат различни споразумения и спогодби, с които да се улесни транспортът и търговията между тях, както и да бъде обсъден въпросът за няколко малки острова в Егейско море, към които и двете страни имат претенции.   \nМакар отношенията в последните години да се подобряват, много гърци все още смятат, че Турция има териториални претенции към тяхната страна. По повод напрежението Ердоган коментира, че \"гърците трябва да са сигурни, че лошите отношения между Турция и Гърция са част от историята\".   \n", "date": "2017.12.08", "title": " Ердоган скандализира в Гърция "}
{"url": "http://duma.bg/node/157238", "text": "Парламентът прие на първо четене Закон за платежните услуги и платежните системи. Вносител е Министерският съвет, а в мотивите е посочено, че нормативният акт въвежда в българското законодателство европейски разпоредби. \nСъс законопроекта се въвеждат специфични изисквания към доставчиците на платежни услуги да ограничават и контролират рисковете, свързани със сигурността на плащанията. Въведена е уредба за докладване на инциденти, според която доставчикът на платежни услуги, лицензиран от БНБ, при възникнал значим операционен или свързан със сигурността инцидент уведомява незабавно БНБ за това. Когато инцидентът засяга или може да засегне финансовите интереси на ползвателите на платежни услуги, доставчикът е задължен да ги уведоми незабавно за инцидента и за всички мерки, които предприема, за да ограничи неблагоприятните последици. \nЗаконът задължава доставчиците да установяват задълбочено идентичността на платеца при достъп до платежната сметка онлайн, при нареждане на плащане и при извършване на действие от разстояние, при което би могъл да възникне риск от измама или друга злоупотреба. За неизпълнение се предвиждат сериозни глоби до 2 млн. лв. \nС новите текстове се въвеждат два вида услуги - услуги по иницииране на плащане и услуги по предоставяне на информация за сметка. Те ще заменят сега съществуващите услуги по изпълнение на платежни операции, при които съгласието на платеца е дадено чрез телекомуникационно, цифрово или информационно устройство и плащането е извършено към оператора на телекомуникационна или информационна система или мрежа, който действа само като посредник.   \n", "date": "2017.12.08", "title": "Парламентът одобри законопроект за платежните услуги"}
{"url": "http://duma.bg/node/157239", "text": "Имаме претенции към работата на Българската банка за развитие (ББР), която недостатъчно стимулира българската икономика. Ще искаме на всеки шест месеца отчет кой е взел кредити и какво е съотношението на финансиране на инфраструктурни проекти и заеми за малки и средни предприятия. Това каза депутатът от БСП за България проф. Румен Гечев при представянето на новото ръководство на ББР пред депутатите от парламентарната икономическа комисия, предаде investor.bg. Той е категоричен, че парите на ББР не трябва да се дават само за строителството на магистрали, които се нагъват след шест месеца. Гечев напомни, че банката беше създадена за малкия и средния бизнес и поиска проектите, които ще се финансират, да са свързани с иновациите, за да осигуряват конкурентоспособност на българската икономика. \"Не гледаме с добро око на рефинансиране на търговски банки и ББР да е последен пристан за някоя банка\", коментира той. Депутатът от БСП Жельо Бойчев го подкрепи и добави, че парламентарната група на БСП няма да остане доволна, ако види концентрация на кредитите и предупреди, че ще се следи процедурата по отпускане на заеми. \nНовият главен изпълнителен директор на ББР Стоян Мавродиев се съгласи, че трябва да се внимава  при кредитирането, но напомни, че в досегашната си дейност ББР е отпуснала близо 400 заеми за микрофирми, а над 4 хиляди компании са подпомогнати от Националния гаранционен фонд, който е дъщерна структура в групата на банката. Той обеща да се гледа под лупа всеки кредит, дали има съответните обезпечения и парични потоци, \"независимо дали е за 1 млн. лева или до 25% от капитала на ББР\". \nПредседателят на икономическата комисия Петър Кънев прогнозира, че трудно ще се намери баланс между кредитирането на МСП и инфраструктурните проекти, след като ББР не разполага с развита клонова мрежа. \"Разчитаме на вашата експертиза\", обърна се Кънев към ръководството на ББР, допълвайки, че се надява то да не рефинансира други банки и да се превърне в банка болница\". \nПри представянето на ръководството на ББР главният икономист на банката Илия Лингорски заяви, че ББР е с нова мисия. \"Десет години след учредяването си тя ще има нова роля на пазара - да поддържа стратегическите цели, свързани с икономическия растеж. Главният изпълнителен директор на ББР Стоян Мавродиев и другите членове от борда на ББР Румен Митров, Николай Димитров и Илия Кирчев, вече имат визия каква ще е ролята на кредитната институция в икономическия живот на страната. \nОт ББР уточниха, че във връзка с ангажиментите по Програмата за енергийна ефективност банката се разплаща само по договори, сключени през 2015 година.   \n", "date": "2017.12.08", "title": "ББР недостатъчно стимулира българската икономика"}
{"url": "http://duma.bg/node/157240", "text": "Над 60 фирми - производители и търговци, предлагащи български стоки от хранително-вкусовата промишленост, козметични, продукти, облекло, трикотаж, обувки, чанти, бижутерия, сувенири и стоки за бита излагат продукцията си на единайстото издание на изложението \"Доверете се на българското\". 75% от всички участници са представители на малките фирми у нас, съобщиха организаторите от Българската търговско-промишлена палата (БТПП). \nИзложението се открива днес и ще продължи до 22 декември в Изложбена зала ЦУМ. Най-голям е делът на фирмите, предлагащи трикотаж и кожени изделия - 60%, а козметичните компании са най-слабо представени - 10%. Производителите и търговците на храни и напитки, както и на бижутерия и сувенири са съответно по 15 на сто от всички изложители. \nОт БТПП поясняват, че само по време на изложението ще може да се закупят продукти от малки български фирми, които представят своите изделия само по изложения, а потребителите ще могат да се сдобият с разнообразни български стоки и коледни подаръци. \nЩе може да се дегустира сок, оцет и вино с вкус на арония. Посетителите ще научат и за полезните съставки на зеолита и копривата и как да се използват в ежедневието. \n    \n", "date": "2017.12.08", "title": "  Над 60 фирми на \"Доверете се на българското\" от днес"}
{"url": "http://duma.bg/node/157241", "text": "Потребителите, които разчитат да купят онлайн коледните подаръци, да внимават с покупките от появили се точно преди празниците електронни търговци, каза председателят на Комисията за защита на потребителите (КЗП) Димитър Маргаритов пред телевизия България он ер. Най-рисково, включително и по празниците, е пазаруването от търговци, които се появяват за кратко в интернет пространството, предупреди Маргаритов. \n\"От края на ноември до Нова година е най-активният период на пазаруване и рисковете за потребителите са по-големи. Има приповдигнатост, еуфория и по-лесно могат да бъдат измамени от недобросъвестни търговци. Потребителите да бъдат подозрителни в добрия смисъл на думата, особено когато забелязват нови онлайн магазини. По никакъв начин не искам да кажа, че не трябва да възникват такива. Маргаритов посъветва потребителите да проучат отзивите на други клиенти, преди да вземат решение да пазаруват от съответния е-търговец, но да не им се доверяват безпрекословно. Шефът на КЗП каза, че скоро комисията ще има възможност да сваля съдържание от електронни магазини на некоректни търговци по силата на одобрен преди две седмици от Европейския парламент регламент, който трябва да започне да се прилага от страните членки до две години. Когато тези промени станат факт у нас, комисията ще може при установяване на нарушение или нелоялна търговска практика да блокира съдържанието на онлайн търговеца до отстраняване на несъответствията. На този етап този резултат се постига във взаимодействие с ГДБОП. \n\"Въпреки традиционния скептицизъм на българина, че намаленията не са реални, че някой използва момента, за да продаде залежала стока или отправи нереална оферта, се оказа, че доста хора се втурнаха да пазаруват по време на Черния петък. Видяхме големите опашки пред търговските центрове, виждаме и статистиката на онлайн магазините, която показва значително активизиране на потребителите в точно този момент\", коментира Маргаритов и добави, че извършените над 200 проверки във връзка с кампанията при около 30 случая са установени нарушения.  \nСпоред шефа на КЗП, българският потребител все повече се интересува и става все по-взискателен и към себе си, и към търговците. Покрай Черния петък в социалните мрежи имаше коментари как хората следят динамиката на цените в определен период от време и все по-трудно биха могли да бъдат излъгани с нещо, посочи той.     \n", "date": "2017.12.08", "title": "КЗП предупреди за рисковете при нови електронни търговци "}
{"url": "http://duma.bg/node/157242", "text": "Срокът за произнасяне на петчленния състав на Върховния административен съд (ВАС) за отменената на първа инстанция от съда наредба за подмярката от ПРСР 4.1 за инвестиции в земеделските стопанства, издадена от бившия министър на земеделието Десислава Танева, е месец. Надявам се обаче съдът да се произнесе по-бързо, заяви вчера пред журналисти адвокатът на Националния съюз на земеделските кооперации в България (НСЗКБ) Диньо Бозаджиев. \nС решение на първа инстанция от октомври ВАС отмени наредбата на Танева по жалба от НСЗКБ. Става въпрос за наредба с финансов ресурс от ПРСР за 237 млн. евро. На първа инстанция съдът реши, че са допуснати съществени закононарушения и наредбата следва да бъде отменена, заяви Бозаджиев. \nВчера петчленен състав на административния съд даде ход на делото, с което пък Министерството на земеделието, горите и храните обжалва решението на тричленния състав, за отмяна на наредбата. Адвокатът на НСЗКБ поиска на делото да не се дава ход. За мен съществува съмнение по отношение на бързината, с която беше назначена датата за делото, освен това считам, че е нарушен Законът за съдебната власт за начина на формиране на съдебните състави на случаен принцип, обясни адвокат Бозаджиев. ВАС обаче не прие възражението на НСЗК за нарушаване на процедурата за избор на случаен принцип на председател на съдебния състав, беше отхвърлено и искането за отвод на съдебния състав. \nПрокурорът също поиска на делото да не се дава ход, защото счита, че решението на тричленния състав е законосъобразно и правилно. В крайна сметка на делото беше даден ход и съдебният състав съобщи, че ще излезе с решение. По-късно от ВАС съобщиха, че съдът ще се произнесе в едномесечен срок. Това е последната инстанция на ВАС и нейното произнасяне ще реши изхода от делото. \nАко и петчленният състав на съда потвърди решението на първа инстанция наредбата ще падне, което обаче няма да застраши земеделците, които има сключени договори по тази наредба за подмярката 4.1, заяви пред журналисти председателят на НСЗКБ Явор Гечев, който е и бивш зам.-министър на земеделието. Ако наредбата падне окончателно в съда, Европа няма обаче да ни възстанови тези 237 млн. евро и те ще се водят неусвоени по ПРСР. Това означава, че може още веднъж по същата подмярка 4.1 да бъде отворен прием. Парите обаче, които са близо половин милиард лева, ще трябва да бъдат покрити от държавния бюджет, обясни Гечев.     \n", "date": "2017.12.08", "title": " Очакват бързо решение на ВАС за наредбата на Танева "}
{"url": "http://duma.bg/node/157243", "text": "Международните валутни резерви на България намаляват през октомври с 9,5% спрямо предходния месец и достигат 22,2 млрд. евро, става ясно от месечния обзор на българската икономика за октомври, изготвен от Министерството на финансите. Причината за спада е намаляването на банковите резерви с 30,7% за октомври спрямо септември. Това отразява и прилагането на по-висок отрицателен лихвен процент върху свръхрезервите на банките, информират от МФ. Другият компонент, който има отрицателен принос, са банкнотите и монетите в обращение, които намаляват с 1,2% за месеца. Годишният растеж на резервите също е отрицателен. В края на октомври те намаляват с 4,3% спрямо година по-рано, въпреки че банкнотите и монетите в обращение и задълженията към други депозанти се увеличават съответно с 11,4% и 29,1% на годишна база.     \n", "date": "2017.12.08", "title": "С 9,5% намаляват международните ни валутни резерви"}
{"url": "http://duma.bg/node/157244", "text": "Най-търсени са двустайните жилища в страната и затова масово се строят такива, а 2017 е годината на двустайните апартаменти. Това каза пред БНР Люба Атанасова, изп. директор на агенция за недвижими имоти, опровергавайки слуха, че през тази година най-купувани са тристайните жилища. Според активно действащите на пазара на имоти има много голяма ниша в бранша - липсата на жилища, които да се продават под 900 евро за квадратен метър, посочи Люба Атанасова и допълни, че в София през последните години няма цени на ново строителство под 1000 евро. \nСпоред някои анализатори цените на имотите скачат едва ли не над 10%, въпреки че, според мен, има повишаване на цените, но немного, каза Атанасова. Лутането и хаосът в пазара на имоти са породени от факта, че няма достатъчно информация и не се изготвя статистика от съответните ведомства. Няма точност, само хипотези, а това създава объркване, каза още тя. Имаме ръст на цените на пазара, но в същото време и икономически ръст. Нормално е едното да върви за ръка с другото, допълни Атанасова. \nСпоред нея инвеститорите вече са изключително прецизни при взаимоотношенията с банките и ако преди строяха най-различни хора без опит, то в момента се разчита на опита и средствата. Атанасова прогнозира, че през следващата година няма да има съществени промени в цените на имотния пазар.   \n", "date": "2017.12.08", "title": "Най-търсени през годината били двустайните жилища"}
{"url": "http://duma.bg/node/157245", "text": "Граждани и съветници от Столичния общински съвет излезнаха вчера на протест пред сградата на КЕВР в София срещу новото поскъпване на водата, което се планира да влезе в сила от следващата година. Искаме мораториум върху вдигането на цената на водата, заяви Венелин Новаков, представител на Съюза на пенсионерите. Мораториум за София, мораториум за страната, ако трябва, каза Новаков. Вчера в КЕВР имаше открито заседание за обсъждане на доклад за изменението на одобрените цени на ВиК услуги за 2018 г. Регулаторната комисия ще определи цената на водата в София, Пловдив, Варна, Бургас и още 11 области в страната на закрито заседание на 15 декември. \nПланираното увеличение за София е с 9,5%, до 2,36 лв. на куб.м. В Смолян поскъпването е с 4,5%, до 2,35 лв. на куб.м. В Пловдив искат цената да поскъпне с 2,9%, до 2,20 лв. на куб.м. Във Варна - 2,7%, до 3,00 лв. на куб.м, в Силистра - 6,5%, до 3,29 лв. куб.м, в Кърджали - с 2,8%, до 2,43 лв. на куб.м. В Русе поскъпването е 6,2%, до 2,78 лв. на куб.м. В Перник - с 5,8%, до 2,29 лв. на куб.м, в Монтана - с 6,4%, до 2,89 лв. на куб.м, в Шумен - с 3%, до 3,32 лв. на куб.м, в Сливен - с 2,5%, до 2,50 лв. на куб.м. В Бургас искат поскъпване с 8,7%, до 2,77 лв. на куб.м. В Ямбол - с 20%, до 2,78 лв. на куб.м, и във Враца - 13%, до 3,09 лв. на куб.м.  \n\"Протестът, заради който сме тук, е, че не беше отразено досегашното мнение \"против\" на много от гражданите в София специално и на Столичния общински съвет\", каза Борис Цветков, общински съветник в СОС. Той каза, че има висящо дело по бизнес плана. Нашият аргумент е, преди да се проведе обществено обсъждане с гражданите, което не е направено и преди да се изчака изходът на делото, КЕВР да не увеличава цените на водата поне за София, заяви той. \nОмбудсманът Мая Манолова съобщи, че има повече от 30 жалби от различни населени места, от 10 области през последните един-два месеца. \"Жалбите са подкрепени с подписки от по няколкостотин души. Хората се възмущават срещу драстичното поскъпване на цената на водата, особено тези от малките населени местаФ, заяви тя.  \nПреди вчерашното заседание тя заяви, че актовете на КЕВР не подлежат на обжалване от гражданите и обмисля да атакува това в Конституционния съд. Според омбудсмана регулаторът определя в интерес на монополистите цените на водата, а гражданите са длъжни да плащат, но нямат възможност да обжалват. Това са текстове от закона, които не дават възможност на гражданите да обжалват, а има проблеми, недостатъци, пороци в действията на КЕВР, обясни Манолова. Директорът на дирекция \"Водоснабдяване\" в регулатора Ивайло Касчиев отхвърли обвинението, че работят в полза на ВиК операторите По неговите думи комисията изпълнява това, което е разписано в закона, в наредбите и си изпълнява собствените указания за образуване на цени на ВиК услуги. \nОмбудсманът каза още, че според закона КЕВР трябва да определи общите условия в договорите, само че вместо с договори ВиК операторите определят цената на водата със заповеди.    \n", "date": "2017.12.08", "title": "Пенсионери искат мораториум върху цената на водата  "}
{"url": "http://duma.bg/node/157261", "text": "- Има разделение на властите. И този казус е работа на съда. След като конституционният съд 1998 е взел решение, съдебната власт би трябвало да взима всички други решения. В една република гражданите й са равни и не би трябвало да има специални закони. Не е работа на парламента да се намесва в работата на съда. Съда си има \"технология\" със срокове и начин на обжалване на съдебно решение. Парламентът няма такъв правилник и това е причината за подобно неопределено разтакаване. Просто мисля, че парламентът е надвишил правата си и това е причината за този казус. \n- Дразни ме вече тази българска дребнавост! \nПрез куп за грош! Евтини на брашното, скъпи на триците! Пред очите ви подариха Кремиковци за почти 3 милиарда за 1 долар, сега сте седнали за някакви смешни имоти за няма и 10 милиона да се пънете... и то по пазарни цени, ако го дадете на Нинова, ще ги оцени за 20 бона и даже няма и да ги плати.  \n- Одържавиха ги, защото се стопанисваха от Комендантство, което беше закрито. \nРезиденциите (Имотите) на \"Тодор Живков\" не бяха одържавени, а разграбени от Българската мафия. Това не е по-хубаво, но е същото: Все едно Жени да си поиска всички резиденции както тоя, но тя все пак не е така нагла… изобщо няма царе без народ с народни имоти, които да продават както си искат. \n- Преди много години (мисля беше с Гарелов) Симеон каза, че няма претенции и не се връща заради имотите, а за да помогне на България, а сега си ги иска. Освен това трябва да докаже откъде неговите дядо и баща са намерили пари да закупят и построят всичко това, защото, доколкото си спомням, Фердинанд идва в България беден като мишка, а и да си покаже нотариалните актове. \n- Едно време не са имали документи за имоти. Но дори и с такива земята, както се видя, не я върнаха на собствениците като цяло. Както казва един колега: \"Вдигай брашно - прави мъгла\". \n- Тия имоти държавата ги е осигурила за обслужването на царската институция. След като народът е решил да сме република и няма да има царска институция, какво следва, те са си държавни. \n- Все едно президентът да издържа всички резиденции, които ползва. Ще се разори и ще затъне в дългове. Държавата е издържала резиденциите на царя и е плащала на персонала. Представяте ли си царя да плаща за всички резиденции и дворци? \n- Прав е Дедо! Имотите са си негови и трябва да му се реституират. Такава е логиката, произтичаща от всички безумия натворени у нас в периода на масовата реституция! \n- Нека да реши европейският съд кой крив кой прав, само че тогава хем ще си вземе имотите, които са само наследство, хем ще платим обезщетение. Има закон за национализацията на частната собственост на царете. И вече ми омръзна да повтарям  \"Задайте си въпроса как се национализира държавна собственост\", защо не е национализиран двореца в София или Евксиноград? \n- Според мен, господин С. Сакскобургготски трябва да бъде съден като наследник на неправомерен ползвател /баща му или семейството му/ на български /общински, държавни или каквито са се водели/ земи, и глобен. Защо! Защото не са закупени. Не са броени лични пари, а са разполагали с тях десетки години! Не са закупени, защото цар не купува, той направо ползва, докато е цар. Та така, това е моята гледна точка. \n- Целия тоя шум около имотите на Сакскобургготски е поредния б'анкянски номер на Бойко. Първо е обещал на Симеон, че ако отиде с него в Саудитска арабия, ще му върнат имотите, а сега оставя решението на Народното събрание, за да каже след това: Аз исках да ти ги върна, ама депутатите не се съгласиха… \n     \n    \n", "date": "2017.12.08", "title": "Наз@ем от мреж@та"}
{"url": "http://duma.bg/node/157262", "text": "Италианецът Лео Бианки, когото зрителите познават освен от кулинарните му изяви, но и от участието му в различни реалити формати, е новият член на журито в \"Мастър шеф\". От БТВ обявиха, че в предстоящия догодина нов сезон на предаването Бианки ще раздава оценки с познатите шеф Андре Токев и шеф Петър Михалчев. Не е ясно каква е причината от триото да отпадне шеф Виктор Ангелов. \n\"Мастър шеф\" ще стартира своя 4 сезон през 2018 г. със свежи елементи в съдържанието, нова енергия и динамика, запазвайки най-високото качество на продукцията в кулинарния жанр в българския телевизионен ефир. Една от иновациите в сезона е новият член на журито - корифеят на италианската кухня в България - Лео Бианки. Доказан ресторантьор с повече от 25 години успешен бизнес и два собствени ресторанта, той ще гарнира любимото кулинарно шоу със своя неповторим артистизъм и пламенна емоционалност. Лео, който е готвил за световни знаменитости като Григор Димитров, Жерар Депардийо, Ерос Рамацоти и др., въплъщава най-високите стандарти на любимата в страната ни средиземноморска кухня. Той е един от най-обичаните готвачи в България и след 25 години в страната се смята за половин българин\", анонсираха от БТВ появата на италианеца. \nПрез новия сезон награда от 100 000 лв. ще очаква любителя готвач, който спечели кулинарната надпревара на медията. \n    \n", "date": "2017.12.08", "title": "Италианец сменя част от журито в \"Мастър шеф\""}
{"url": "http://duma.bg/node/157263", "text": "Нов програмен директор сяда на овакантения от Сведа Шишманова пост в БНТ. От 4 декември управленската функция пое Надя Костова. Нейната дейност ще обхване програмното развитие на четирите канала на обществената медия - БНТ1, БНТ2, БНТ HD и БНТ Свят, съобщиха от телевизията. Оттам допълват, че през последните 3 години Костова се е изявявала като независим медиен специалист в областта на мениджмънта на телевизионно съдържание. \"Има професионален опит в разработването на концепции за тематични телевизионни канали и пазарното им въвеждане. Консултирала е проекти за документални и игрални филми и международни копродукции\", допълват биографията на новата си шефка от БНТ. \nОт 2005 до 2014 г. Надя Костова е била програмен директор на фалиралата вече ТВ 7. Преди това е била мениджър \"Международни програми и програмиране\" и главен редактор \"Кино и международни програми\" и \"Документално кино\" в Нова телевизия. \nДУМА припомня, че наскоро Севда Шишманова обяви, че напуска. Тя декларира, че е подала заявление за освобождаване още след избора на нов генерален директор. След като Константин Каменаров оглави националната телевизия, предшественичката му Вяра Анкова се прехвърли в конкурентната Нова тв, където отговаря за дирекция \"Информация\".     \n", "date": "2017.12.08", "title": "БНТ е с нов програмен директор"}
{"url": "http://duma.bg/node/157264", "text": "Медийните доставчици вече ще се подчиняват на еднакви правила, свързани с предупрежденията за неподходящите за деца предавания и филми. На 6 декември Съветът за електронни медии, Държавната агенция за закрила на детето, Асоциацията на българските радио- и телевизионни оператори АБРО, БНТ и БНР подписаха споразумение, с което приеха промени в Критериите за оценка на съдържание, което е неблагоприятно или създава опасност от увреждане на физическото, психическото, нравственото и/или социалното развитие на децата. \nКритериите се променят за пръв път от приемането им през 2011 г. От АБРО и СЕМ подчертават, че корекциите отразяват измененията в медийната среда и развитието на подрастващите в условията на бързоразвиващото се дигитално общество. \"Успешното съдействие между регулаторните органи СЕМ и ДАЗД, организацията на доставчиците на медийни услуги АБРО, обществените медии БНТ и БНР доведе до въвеждането на единни саморегулаторни мерки и уеднаквяване на практиките на телевизионните оператори, с които да обозначават съдържание, неблагоприятно за различните възрастови групи от детската аудитория\", отбелязват те. \nПреди началото на предаванията и след всяко прекъсване доставчиците на медийни услуги вече са длъжни да излъчват предупредителен текст за родителски контрол, както и специална пиктограма, или познатата \"точка\", която указва възрастовата група, за която даденото предаване не е подходящо. Медийните доставчици са задължени да я задържат на екран не по-малко от 60 секунди. Точката ще се слага в началото на предаването, ако предстои например мръсна шега, а не непосредствено преди нея. \nПредаванията, филмите и сериалите, които са неподходящи за деца, трябва да са излъчват и в определени периоди от денонощието. Малчугани под 14 години не бива да имат достъп до неподходящи филми извън периода между 21 и 6 часа, тези под 16  г. имат час повече. За лица под 18 г. разрешението е след 23 часа. \nЦелта на приетите промени е да се въведат официално и в България добрите европейски практики, като по този начин на аудиторията се предоставя допълнителен сигнал за неблагоприятно съдържание, който да помогне на родителите да предпазят децата от неподходящо съдържание, обясняват от медийния регулатор. Идеята е родителите да бъдат подпомагани и информирани кога предстои да бъде излъчено съдържание, неподходящо за неговото дете.   \n", "date": "2017.12.08", "title": " С нови правила маркират неподходящо за деца медийно съдържание "}
{"url": "http://duma.bg/node/157258", "text": "Европейската комисия предупреди, че ще предяви два иска срещу България пред Съда на ЕС заради неприлагане на две европейски директиви в законодателството ни - за авторското право и морското дело. С решението си Брюксел призова Европейския съд да наложи финансови санкции на страната ни в размер на 19 121 евро дневно по първата директива, а за втората - по 14 089,60 евро на ден, съобщиха вчера от централата на ЕК. \nОсвен България комисията ще съди Испания, Люксембург и Румъния, че не са я уведомили в срок до 10 април 2016 г. за цялостното прилагане в националните си законодателства на общностните разпоредби в областта на съвместното управление на авторското право и сродните му права и на многотериториалното лицензиране на правата върху музикални произведения за използване онлайн. На Испания ще бъде наложена глоба от 123 928 евро на ден, на Люксембург - 12 920 евро, а на Румъния - 42 377 евро. Процедурите за нарушение срещу държавите са открити през май 2016 г. Самата евродиректива за авторското право е приета на 4 февруари 2014 г.  \nВ областта на морското дело пък, освен срещу България, ЕК ще заведе дела в Съда на ЕС и срещу Финландия и Гърция. Мотивът на комисията е, че трите държави членки не са я уведомили в срок до 18 септември 2016 г. за националните мерки за прилагане на правилата на ЕС за морското пространствено планиране или е свършено частично. Брюксел ще поиска съдът да определи дневна санкция на Финландия от 7739,76 евро, а на Гърция - 31 416 евро, от датата на съдебното решение. Производствата срещу България, Финландия и Гърция за установяване на нарушение започнаха през ноември 2016 г., а през юли 2017 г. бяха изпратени мотивирани становища. България и Гърция не са уведомили комисията за приемането на мерките по прилагането на директивата, посочват от ЕК.   \n", "date": "2017.12.08", "title": "ЕК завежда две дела срещу България за забавени закони  "}
